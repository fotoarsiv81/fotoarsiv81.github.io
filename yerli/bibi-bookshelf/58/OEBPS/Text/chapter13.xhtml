<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Devir</title>
  <link href="../Styles/main.css" rel="stylesheet" type="text/css" />
</head>

<body class="chapter" xmlns:epub="http://www.idpf.org/2007/ops" epub:type="chapter">
  <div style="display:none;">
    <a id="GBS.0248.01"></a>
  </div>

  <section class="container">
    <h2>“Demir Ağlarla Ördük”</h2>

    <section class="voice1">
      <p>“Ay vallahi de billahi de tillahi de ben öyle biliyordum Nejla Hanım! Aaaa! Ben sana niye yalan konuşayım canım! Manyak mıyım ben!”</p>

      <p>Jale’anım Teyze elinde anahtarlığı sallıyor. Oturduğu yerde ayağının ucuna takılı terliğini <em>çap çap çap</em> topuğuna vurduruyor. Sinirli, çok sinirli. Anneannem ona bakamıyor. Jale’anım Teyze utanacak sanmıştım ben ama anneannem utanıyor:</p>

      <div style="display:none;">
        <a id="GBS.0248.02"></a>
      </div>

      <p>“Ben de şaşkınım Jale’anım. Takdir ederseniz ki çok müşkül duruma düştüm. Yani yaşını başını almış insanlarız nihayetinde. Böyle çocuk gibi kandırılınca–”</p>

      <p>“Aaa bak, Nejla Hanım bana böyle yapma! Lütfen yani! Ne demek kandırmak canım! Aaa! Yok artık! Ayıba giriyor yani!”</p>

      <p>Anneannem iyice utandı şimdi. Eteğinden bir ip çıkmış onu top yapıyor, çekiyor, top yapıyor yine. Jale’anım Teyze<a id="GBS.0248.03"></a> susmuyor hiç:</p>

      <p>“Şurada yüz yüze bakan komşuyuz! Cavit Bey kimmiş ayol! Kırkından sonra azan teke! Ayıp oluyor yani bana da Nejla Hanım! Vallahi çok ayıp oluyor! Benim gururumla oynamaya değer mi yani!”</p>

      <p>Nasıl öyle oldu anlamadım ama anneannem özür diledi Jale’anım Teyze’den. Jale’anım Teyze de affeder gibi oldu. Birden güldü:</p>

      <p>“Neyse canım olur öyle şeyler dostlar arasında. Dert etme!<a id="GBS.0248.04"></a> E hadi o zaman bakalım şu elbiseye de... Geç kaldık zaten. Ama sen yetiştirirsin! Ne hamaratsın ayol! Vallahi genç kızlara taş çıkarırsın! Ha ha ha!”</p>

      <p>Anneannem de gülmeye çalışınca benim canım sıkıldı. Evin içinde dolaşmaya çıktım en iyisi. “Şeylerimi” kontrol etmem lazım benim.</p>

      <p class="lvl1">Tokaya baktım, halının altında duruyor. Ama annem artık haberler çıkınca babama seslenmiyor. “Siyasi bile konuşmuyorlar<a id="GBS.0248.05"></a> artık. Samim Abilere de gitmediğimiz için de öyle oldu, belki gitsek konuşurlardı orada. Yabancıların yanında küsülmez çünkü. Annemin babama seslenirken tokası düşmüyor yani. Bu toka burada kalacak. Son toka işte bu, başka hiç toka düşmez artık.</p>

      <p>Anneannem kumaşı kollarıyla bir sağ bir sola açıyor, “Bir... iki... üç. Burası etek boyu olacak o zaman,” diyor. Jale’anım Teyze bir sürü konuşuyor:</p>

      <div style="display:none;">
        <a id="GBS.0249.01"></a>
      </div>

      <p>“Bu metroya illa 9 Eylül’de ilk harç dökülecekmiş efendim! Demirel engellerse ‘gönüllü gençler’ varmış, onlar yapacakmış metroyu. Bu belediye reisi iyice zıvanadan çıktı. Fatsa gibi yapacak Ankara’yı da! ‘Gönüllü gençler’ diyor bak! Sanki biz anlamıyoruz ne demek istediğini. Teröristleri diyor ayol! Salı günü Kızılay’da savaş var anlayacağın! Komünistlerle hükümet birbirine girecek! Canım tren<a id="GBS.0249.02"></a> mi kaldı artık! Bu komünistler çok gerici bir kere. İstemiyorlar ki herkes arabasında rahat rahat gitsin.”</p>

      <p class="lvl1">Babamın kol düğmesi de burada işte. Pencerenin içinde duruyor. Ama bir daha olmayacak öyle, babam, “Sevgi koş!” demeyecek bence. Beraber televizyona bakıp üzülmezler bile artık. Çünkü artık herkes kendi üzülecek belki. Kendi arabasında rahat rahat gidecekleri için öyle olur.</p>

      <p class="lvl1">“Ferit,<a id="GBS.0249.03"></a> bizim damat canım, kim olacak! Ferit işte, efendime söyleyeyim, bu Banker Kastelli’den bir para yapmış, bir para yapmış! Cin gibi çocuk! Bu solcular hep ‘dolandırıcı, tefeci’ şudur budur demediklerini bırakmıyorlar ama koca Demirel demiş adama, ‘Bravo Kastelli’ye! Biz yasaları çıkarmadan önden koşuyor,’ diye. Geçti artık o iki lokma aşım kaygısız başım şeysi. Neyse işte o kazandığı paralarla sen<a id="GBS.0249.04"></a> bizim Ferit tut, komple sürpriz bak, kimsenin haberi yok, bizim kıza nikâh hediyesi olarak Bodrum’da yazlık al! Görüyor musun sen çocuğu! Çok orijinal çocuk yemin ederim! Özal diyor ya ‘vizyonlu’ diye, aynen öyle işte!”</p>

      <p>Anneannem, “Göğüs kısmı drapeli olacaksa bu kumaş tıkı tıkına gelir, belki yetmez yalnız Jale’anım,” diyor. O da çabuk çabuk yapıyor ki hemen gitsin diye Jale’anım Teyze.</p>

      <div style="display:none;">
        <a id="GBS.0249.05"></a>
      </div>

      <p>“Bu kumaşı yetirmek için o drapeden belki vazgeçmek gerek Jale’anım.”</p>

      <p>“Aaa, drapesiz olmaz! Zengin göstermez öyle!”</p>

      <p class="lvl1">Topluiğne de burada işte. Kütüphanenin köşesine sıkışmış duruyor. <em>Kıs kıs</em> gülüyor yine, tilkinin bıyıkları gibi. Anneannem de artık çok gülmüyor. Gülünce de acıklı gülüyor, Su Elın gibi gülüyor. Çiğbörek yapınca evde her şey daha güzel kokuyordu, neşeli kokuyordu, yapmıyor<a id="GBS.0250.01"></a> artık. Unutuyor içine ne konduğunu zaten. Yemeklerin içine hep yanlış şeyler koyduğu için evde akşam kokusu olmuyor önceki gibi.</p>

      <p>“Ay dur dur esas ne söyleyeceğim, en önemlisini unuttum ayol! Bülent Ersoy en sonunda karakolluk olmuş. Fuarda memeleri fora yapınca tuttukları gibi karakola götürmüşler aşüfteyi! Oh olsun! Nihayet! Vallahi ben bile rahatladım Nejla Hanım. Bitti neyse o hikâye. Artık<a id="GBS.0250.02"></a> biraz uslanır da bizim de kafamız rahat eder.”</p>

      <p>“Çok gittiler üzerine kızın,” dedi anneannem.</p>

      <p>“Ay ne kızı ayol! Allah iyiliğini vermesin! Koca adam be! Memeli adam. Aha ha ha! Canın çıkmasın! Genç kızlara taş çıkartırsın dedik de gözü açılmamış sığırcık yavrusu da değilsin be Nejla Hanım! Aha ha ha!”</p>

      <p>Anneannem bir anda durdu. Ben de durdum. Jale’ anım Teyze anlamadı, kızacak şimdi anneannem.<a id="GBS.0250.03"></a> Ama Jale’anım Teyze bizim gibi değil, bakıştan anlamıyor, kaş kalkmasından anlamıyor susması gerektiğini. Bağırdı işte:</p>

      <p>“Aaaaa! Bana bak Jale’anım, sen al bu kumaşları, götür evine, kır kıçını, dik dikebiliyorsan! Aman be! Kızına da, zengin damadına da, dedikoduna da, Bülent Ersoy’una da! Yeter be! Aaaa!”</p>

      <p>Anneannem kumaşları böyle böyle havada doladı doladı torbaya soktu.</p>

      <p>“Ay dur ayol,<a id="GBS.0250.04"></a> ne dedim ki şimdi ben!”</p>

      <p>“Ne dediysen dedin. Bu yaşta alay mı geçilecek bizimle! Haydi bakalım evli evine!”</p>

      <p>“Aaaa! Sen beni evden mi kovuyorsun Nejla Hanım! Aaa üstüme iyilik sağlık! Bunu da mı görecek–”</p>

      <p>“Çok konuştun Jale Hanım, hadi hadi!”</p>

      <p>“Ay komünistlikte bu da mı var! Başıma gelenler! Misafiri evden kovmak da mı var komünistlikte... Ben de sizi kocama şikâyet–”</p>

      <p>“Kime şikâyet<a id="GBS.0250.05"></a> edersen et! İstersen git sıkıyönetim komutanına şikâyet et!”</p>

      <p>“Bana baksana sen Nejla Hanım! Sen bizim nerelerde ne bağlantılarımız olduğunu bilsen!”</p>

      <p>“Ay bastı bastı! Vallahi hafakanlar bastı!”</p>

      <p>“Gösteririm ben sana hafakanları. O kızınla damadına da gösteririm! Dur bak ben size neler ediyorum!”</p>

      <p class="lvl1">Jale’anım Teyze bağıra bağıra aşağıya indi, terlikleri <em>çlak çlak çlak</em> ses çıkardı. Anneannem<a id="GBS.0251.01"></a> kapıyı çarptı:</p>

      <p>“Aaaa! Yeter be! Ay şuramda öküz otururmuş da nihayet kalktı yahu tonti!”</p>

      <p>Anneannem yakalarını açtı, ensesindeki saçları havalandırdı. Kırmızı oldu yüzü, pervaneyi açtı. Pervanenin önüne geçince anneannemden bir koku çıktı. Salon hep anneannem koktu. Sabunlu koktu. Kumaşa çizgi çizilen ince küçük sabun var, ondan koktu. Gözlerini kapadı anneannem. Beni unuttu. Ben çekmeceye<a id="GBS.0251.02"></a> gittim. Üstünde telefon numarası yazılı yassı ampul kutusu artık orada yok. Babam aldı onu yanına demek ki.</p>

      <p class="lvl1">Anneannemin gözü hâlâ kapalı, boynunu açtı pervaneye doğru. Artık kimse aynı şeyleri konuşmayacak. Ama eğer Ali ile ikimiz kuğuları kurtarırsak, belki o zaman haberlere çıkarsak, işte ancak o zaman onlar belki, “Aaa! Sevgi koş,” derler, “Aaa! Aydın bak ne var televizyonda,” derler, konuşurlar.<a id="GBS.0251.03"></a> Anneannem mutfaktan elinde maşayla çıkar, “Çocuklar açın sesini de mutfaktan duyayım, börekler yanacak, bırakamıyorum,” der. Ev o zaman yeniden eskisi gibi kokar. Terastan bağırırlar, “Samim! Ayla! Televizyonu açın bakın. Ali ile Ayşe var!” bile derler.</p>

      <p class="lvl1">Anneannem hiç açmıyor gözlerini. Şarkı söylüyor:</p>

      <p>“<em>Şarap mahzende yıllanır / Aşkın kalbimde yıllanıyor / İkisini birden içtim / İnan...<a id="GBS.0251.04"></a> İnan... İnan içim yanıyor.</em>”</p>

      <p>Gömleğinin yakaları kuş gibi uçuyor.</p>

      <p>Bizim kuğuları kurtarmamız lazım işte. Herkesin yeniden konuşması için. Bir tek el arabasıyla çuval gerek, onları da ancak Ali bulabilir. Perşembeye getirir belki. Belki ben ölürüm o zamana kadar. Çatışma çıkar belki, ölebilirim. Herkes ölebilir o zamana kadar. Ama şimdi kuğular var, Ali var, ölemem artık. Bana bakmaları<a id="GBS.0251.05"></a> için ölmeme gerek yok zaten artık. Kuğuları kurtarırsak bana bakarlar çünkü.</p>
    </section>

    <h2>“Çıktık Açık Alınla”</h2>

    <section class="voice2">
      <p>Mum sönünce hava artık aydınlık oldu. Ben divanın altına girdim. Sonra çuvalı çektim yavaşça. Beni onun içine koyacaklardı, ölecektim ben belki de. Çuvalın içine girdim. İpekböceğiymişim ben meğerse, koza yapmışım.</p>

      <p class="lvl1">Sanki olmuyormuş gibi her şey. O yüzden ben korkmuyorum. Başka bir<a id="GBS.0252.01"></a> şey oldu bana. Sanki film izliyormuşum gibi oldu. Sanki kozanın içindeymişim, dünya dışarıdaymış gibi oldu. Adamlar annemi götürüyorlar filmde, ben yalnız kalıyorum. Annem kapıdan çıkarken adamlara yalvarıyor, “Çocuğu bırakalım komşuya,” diye, adamlar annemin ağzını kapatıyor filmde. O yüzden ben divanın altına girdim, iplerime bakıyorum. Sabah olunca dışarıdan sesler geliyor ama ben filmin içinde<a id="GBS.0252.02"></a> olduğum için çıkamıyorum. Konuşmaya çalışsam da konuşamam çünkü onlar başka filmde. Duyuyorum seslerini. Birgül Abla geldi, bizim bahçeye oturdu. Sigara içiyor, çünkü kibrit yandı. Çay içiyor, çünkü şekeri karıştırdı. Başka bir abla daha var, duyuyorum. Öbür abla gazete okuyor, okudukça konuşuyorlar:</p>

      <p>“Bak işte bizimkiler bir mermi isabet ettiremiyor ama adamlar Konya’da beş kişi cezaevini<a id="GBS.0252.03"></a> basıp yedi faşisti kaçırıyor... Bu arada sen duydun mu, Akdere’deki faşistler iyice azıtmış. İnsanların evlerine kâğıt bırakıyorlarmış. ‘Yarına kadar evinizi boşaltın yoksa hepiniz öleceksiniz,’ diye.”</p>

      <p>“Aliye Abla da ne uyudu bugün! Kalksa da–”</p>

      <p>“Ne yapacaksın ki sen Aliye Abla’yı?”</p>

      <p>“Hiiç! Ali de kalksın da... Seviyorum ben o çocuğu.”</p>

      <p>“Sen bu yeni sorumlu arkadaş Vedat’a ne diyorsun<a id="GBS.0252.04"></a> Birgül?”</p>

      <p>“Nasıl ne diyorum?”</p>

      <p>“Mahalledekiler pek ısınamadı gibi sanki. Akıllı çocuk da Hüseyin’deki sıcaklık, pratiklik yok tabii. Tüketici kooperatifine taktı kafayı. Halbuki meseleye daha geniş bakmak lazım. O olmuyorsa başka bir şey. De mi?”</p>

      <p>“Alışır be! Fakat Ali de Hüseyin’den sonra hiç yaklaşamadı ona. Bu insani ilişkilere de öyle aparatçik gibi muamele etmemek lazım. Bu Ali kalkardı<a id="GBS.0252.05"></a> yahu bu saate kadar. Yazık o çocuğa da.”</p>

      <p class="lvl1">Yazık mı bana? Kırmızı tel arabanın ipi elimde kaldı diye mi yazık bana? Faşistler her şeyi yapabilir. Onlar cezaevini basabilirler, kırmızı arabaları elinden alabilirler, su almaya giden çocukları durdurabilirler. Ama sonunda biz kazanacaktık galiba. Annem uyumuyor, burada değil. Ben buradayım ama söylesem bile sesim çıkmayacak benim. Çünkü filmin<a id="GBS.0253.01"></a> içindeyim ben şimdi. Ben de seni seviyorum Birgül Abla. Ama ben iplerimden kurtulamıyorum şimdi. Bakmam lazım daha. Benim galiba ölene kadar divanın altında kalmam gerekiyor. Ya ölene kadar hiç konuşamazsam ben?</p>

      <p class="lvl1">“Hah bir bu eksikti! Arkadaş, bırakın bu konuları yahu! Size mi kaldı!”</p>

      <p>“Ne oldu ki?”</p>

      <p>“Bülent Ersoy! Arkadaş, devrimci gazetede ne işi var şarkıcının! Yazı yazmışlar, ‘Kız<a id="GBS.0253.02"></a> mısın erkek misin kâfir?’ diye. Güya fuardaki şarkıcıların vergi vermemesini yazıyor. Biz de yedik! Birgül...”</p>

      <p>“Millet bayılıyor o konuya. Yamyam gibi saldırıyorlar adama!”</p>

      <p>“Birgül!”</p>

      <p>“Ha söyle.”</p>

      <p>“Şu yeni örgütlenen Laz kadının adı neydi?”</p>

      <p>“Nuran mı?”</p>

      <p>“Hah o! Demez mi, ‘Bizden topladığınız silah paralarını Kastelli’ye versek ya!’ Birgül biz bu işleri yapıyoruz da...”</p>

      <p class="lvl1"><a id="GBS.0253.03"></a>Herkes kendi filminin mi içinde Birgül Abla? Belki herkes filmin içinde gibidir, sanki yaşamıyorlarmış gibidir. Belki herkes divanın altında durmak istiyor. Belki Bülent Ersoy bile öyledir. Sünnet şapkasındaki sırmayı parmakların arasında döndürünce ikiye ayrılıyor, bir daha döndürünce birleşiyor tekrar. Biz erkek olmuştuk o gün. Çok ağladık, çok korktuk. Erkek olunca bir daha çocuk olamazsın sonra.<a id="GBS.0253.04"></a> İpler bir daha geri birleşmez döndürsen de. Artık büyük gibi olman gerekir. Adam gibi. Yoksa yamyamlar yer bizi.</p>

      <p class="lvl1">“Birgül, ne yapılıyor gidiliyor mu metro açılışına? Belediye bizimkilere çağrı yapmış mı?”</p>

      <p>“Gidilecek tabii.”</p>

      <p>“Bunlar gerçekten manyak Birgül. Sen duydun mu ne demiş Bayındırlık Bakanı? ‘Kaçak gecekondu muamelesi görür,’ demiş. Ulan Belediye Başkanı tek başına metro yapmaya<a id="GBS.0253.05"></a> çalışıyor Ankara’ya, devlet yekpare olmuş karşı–”</p>

      <p>“Ya bu Aliye Abla’ya baksak mı? Bu saate kadar normal değil... Hiç ses de çıkmıyor. Sen dün gördün mü bunları? Çubuk Barajı’na da gelmediler.”</p>

      <p>“Ali’yi tiyatroya götüreceğim mi dedi, öyle bir şeyler söylüyordu Aliye Abla.”</p>

      <p>“Ben bakacağım bunlara, bir tuhaflık var.”</p>

      <p>Korkamıyorum ben, ağlayamıyorum, ses çıkaramıyorum. Birgül Abla ben<a id="GBS.0254.01"></a> şimdi yokmuşum zannediyorum. Tuhaflıklar var. Hüseyin Abi’nin çakmağı neden Samim Abilerdeydi? “Aranıyor” resmi neden öyle çirkin olmuş? Annemi kuğuların gittiği yere mi götürdüler? Ben adamlara Hüseyin Abi’nin yerini söyleseydim o zaman annemi götürmezlerdi değil mi? O zaman Hüseyin Abi’yi bulamazlardı belki. Benim söylemem mi lazımdı aslında? Kim biliyor böyle şeyleri Birgül Abla? Ama benim el<a id="GBS.0254.02"></a> arabası bulmam lazım. Kuğularla birlikte onların gittiği yere gidebilmemiz için benim el arabasını bulmam lazım Birgül Abla, onu nasıl yapacağız? Eğer kapıdan girersen ben hiç ses çıkaramam. Sen beni hiç ses çıkarmasam da bulabilir misin? Abla, beni bulsana.</p>

      <p>“E bu kapı açık! Ne oluyor be?! Aliye Ablaaa! Aliii!”</p>

      <p class="lvl1">İçimden bağırıyorum Birgül Abla, hiç sesim çıkmıyor. Filmin içinde olduğum<a id="GBS.0254.03"></a> için öyle.</p>

      <p class="lvl1">“Kızım baskın vermişler bu eve. Darmadağınık her şey! Gören olmadı mı hiç? Tüh Allah kahretsin! Aliiii!”</p>

      <p class="lvl1">Sen duyabilir misin Birgül Abla. Ben şimdi çakmağı çakacağım bak. Bir tek çakmak var sesi çıkan. Bağırma Birgül Abla. Bağırırsan beni duyamazsın. Susman lazım.</p>

      <p><em>Çıkırt çıkırt çıkırt...</em></p>

      <p class="lvl1">“Nerden geliyor o ses?”</p>

      <p>“Hangi ses Birgül?”</p>

      <p>“Buradan. Yok şuradan... Çakmak<a id="GBS.0254.04"></a> sesi! Divanın altı... Ali! Ali! Ne işin var senin... Ali iyi misin? Gel buraya Ali, gel canım benim. Ne oldu Ali? Annen nerde oğlum? Çuvalın içine kim koydu seni?”</p>

      <p class="lvl1">Birgül Abla bir sürü sordu. Bir sürü! Ben ağzımı açamıyorum ki! Konuşuyorum aslında ama sesim çıkmadığı için duymuyor beni. Sordu, sordu, sordu Birgül Abla. Ben de konuştum, konuştum, konuştum... Her şeyi anlattım ama ses çıkmadı.<a id="GBS.0254.05"></a> Sonra ağzım taştanmış meğer; çatladı. Heceledim:</p>

      <p>“Be-nim el a-ra-ba-sı bul-mam la-zım Bir-gül ab-la. O-nu na-sıl ya-pa-ca-ğız?”</p>

      <p>Birgül Abla bana sarıldı. Onun memeleri küçük olduğu için anneme “abla” diyor. Bana çok sarılırsa filmi anlatabilirim ona. Böyle tutması lazım ama. Ben konuşuncaya kadar. Çünkü ben artık iplere bakmak istemiyorum. O filmin içinde kalsın istiyorum ipler. Ben artık<a id="GBS.0255.01"></a> susmak istemiyorum. Çünkü insan belki hiç konuşamaz bir kere susarsa. Kuğu gibi dili dışarıda kalır, ses çıkmaz. Annem gibi bana sarılman lazım Birgül Abla. Çünkü ben daha kuğuları kurtaracağım. Ayşe’yle birlikte tabii.</p>
    </section>

    <h2>“On Yılda On Beş Milyon Genç”</h2>

    <section class="voice1">
      <p>“Sence kaç insan öldürülmüştür Aydın Abi? Bir de öldürerek söndürdükleri, küstürdükleri, kaçırttıklarını, korkuttuklarını da hesaplarsan...<a id="GBS.0255.02"></a> Üst üste on yıl, baharı kökünden biçersen, bahar gelmekten vazgeçer mi sence? Belki diyorum çocuklar doğmaktan vazgeçecek... Aydın Abi, sen de mi beni dinlemiyorsun artık?”</p>

      <p class="lvl1">Dedektif Nahit Amca bağırdı. Herkes bize baktı. Hepsi polis onların ama hepsinin bıyığı babamınki gibi olduğu için korkulacak bir şey yok. Onlar “Pol-Der”lidir. Pol-Der yani iyi polis demektir. Babam gelirken anlattı bana,<a id="GBS.0255.03"></a> onların toplantısı var şimdi. Daha başlamadığı için herkes ayakta. Babam onlara sosyoloji dersi verecek. Sosyal bilgiler gibi bir şey o, dördüncü sınıfta öğrenilenden. Ama babam sıkıldı şimdi, bacağını hoplatıyordu, sonunda durdu:</p>

      <p>“Dedektif, bu Mustafa Pehlivanoğlu meselesi seni böyle yaptı. Çocuk gariban diye sen şey oldun böyle... Bırak artık, senin suçun değil.”</p>

      <p>Dedektif Nahit Amca<a id="GBS.0255.04"></a> elini masaya vurdu:</p>

      <p>“Abi, anasını sattığımın memleketinde suçun sahibi kalmadı zaten! Bela burada!”</p>

      <p>İki tane polis amca geldi hemen. Hepsinden telsiz sesi çıkıyor. <em>Dırılılı dırılılı</em> diye. Dedektif Nahit Amca’yı kaldırdılar. Onun parmakları kanıyordu. Çok yediği için tırnakları hiç kalmamış. Uzun boylu, kocaman bıyıklı olan amca kızıyor gibi yaptı:</p>

      <p>“Nahit, oğlum senin kafan mı kıyak?”</p>

      <div style="display:none;">
        <a id="GBS.0255.05"></a>
      </div>

      <p>“Amirim, kıyak değil de kafası bozuk arkadaşın.”</p>

      <p>“Götürün bunu da elini yüzünü yıkasın. Oğlum sen de acı kahve söyle bakayım Nahit’e. Ne oldu buna böyle?”</p>

      <p class="lvl1">Nahit Amca’yı lavaboya götürürlerken babam cevap verdi:</p>

      <p>“Sıtkı Bey, Nahit arkadaş bu Mustafa Pehlivanoğlu meselesi yüzünden–”</p>

      <p>“Yok yahu! Sadece o değil. Ben biliyorum ne olduğunu. Bunun kafayı sıyırmış bir arkadaşı var, adını<a id="GBS.0256.01"></a> bilmiyorum. Adam karısını takip ettirmek istemiş. Güya herif solcu. Komşusunu bile takip ettirmek istemiş. Millet artık ne yapacağını şaşırdı. Bizden dediklerimiz bile... Hocam sizin isim neydi?”</p>

      <p>“Aydın. Birazdan semineri ben vereceğim.”</p>

      <p>“Ha Aydın Bey, hoş geldiniz. Pol-Der adına çok teşekkür ederim. Onu diyordum, ne manyak herifler var. Bu keşmekeşin içinde adam karısının peşine polis<a id="GBS.0256.02"></a> takacak, komşusunu izlettirecek. Manyağa bak! Nahit’i o iş deli etti. Bir de adamın karısını görmüş biriyle... Komşusuyla ilgili de... Neyse işte. Çocuk onca katliam, katil, psikopat faşist komando gördü bana mısın demedi de... Aydın Bey, biz de böyleyiz işte. Yiğidi şüphe yıkar, derler ya, o hesap. Dostlarımız çözülmeye başlayınca, işte o zaman...”</p>

      <p class="lvl1">Babam kaşlarını kaldırdı, gözlerini kırpıştırdı,<a id="GBS.0256.03"></a> bıyıklarıyla oynadı. Sıtkı Amir Amca da bıyıklarıyla oynadı. Sonra herkes bıyıklarıyla oynadı. Hem bıyıklarıyla oynadılar hem de ceplerinden telsiz sesi geldi. Babam haklıymış, çocuğa göre değilmiş bugünkü buluşma.</p>
      <hr />

      <p>Anneannem öğleden sonra, “Haydi kalk gidiyoruz,” dedi aniden, “iş başa düştü. Ben bir şey yapmazsam bu annenle baban bitirecek birbirini. Haydi Ayşe, giy bakayım pabuçlarını.”</p>

      <div style="display:none;">
        <a id="GBS.0256.04"></a>
      </div>

      <p>Biz babamın yanına gittik. Babam bizi görünce şaşırdı:</p>

      <p>“Hayrola Nejla Hanım, bir şey mi oldu? Niye geldiniz?”</p>

      <p>“Aydıncığım, Ayşe’yi sana bırakıyorum. Ben kızımı alıp biraz konuşacağım bugün. Olmayacak böyle.”</p>

      <p>“Sevgi biliyor mu ona gideceğinizi?”</p>

      <p>“Hayır bilmiyor. Sürpriz yaparım. Alıp kızımı bir bira ısmarlarım dışarıda. Ayşe seninle kalsın.”</p>

      <p>“Nejla Hanım, siz karışmasanız?”</p>

      <div style="display:none;">
        <a id="GBS.0256.05"></a>
      </div>

      <p>“Nedenmiş o Aydın? Sen kendi başına çok iyi beceriyorsun da ben her şeyi mahvederim diye mi korkuyorsun oğlum! Bu çocuğa da yazık Aydın. Sevgi’nin derdi benimle zaten, seninle değil. Çünkü... Neyse ne! Al sen Ayşe’yi, haydi akşam evde görüşürüz.”</p>

      <p>“Nejla Hanım benim bu akşam bir toplantım var, çocuğa göre bir şey değil.”</p>

      <p>“Aydın oğlum, yaşadıklarımızdan hangisi insana göre allasen!”</p>

      <div style="display:none;">
        <a id="GBS.0257.01"></a>
      </div>
      <hr />

      <p>Telsizlerin seslerini kıstı hepsi, sandalyeleri çektiler, oturup kollarını kavuşturdular. Babam o zaman ayağa kalktı. “Sosyoloji...” dedi, “Sosyoloji, Yunanca ‘bilim’ anlamına gelen ‘loji’ eki ve Latincede...”</p>

      <p>Durdu. Ben babam artık konuşamayacak sandım, öyle çok durdu. Sonra güldü:</p>

      <p>“Gerçi bilimi yapılacak bir toplum kalmadı ama... Günde yirmi-otuz kişi öldürüldüğü için yakında<a id="GBS.0257.02"></a> bütün sosyologlar olarak dükkânı kapatacağız!”</p>

      <p>Kimse gülmedi. Sonra babam polis amcalara ders anlattı bir sürü. Ben çok sıkıldığım için amcalara baktım. Bazıları not defterlerine bir şey yazıyordu. Hepsi sigara içiyordu. Bir tek Dedektif Nahit Amca boynu göğsüne düşük uyuyordu. Burnundan ses çıkınca uyandı, sonra yine uyudu.</p>

      <p class="lvl1">Babam dersi bitirince, “Sorusu olan varsa cevaplamaya çalışayım,”<a id="GBS.0257.03"></a> dedi. Bir abi elini kaldırdı, babam, “Buyurun,” dedi ama sonra o da elini indirdi. Herkes telsizlerinin sesini açtı. Onlar belki hiç konuşmak istemiyorlar, hep telsizleri konuşsun istiyorlar.</p>

      <p class="lvl1">Dedektif Nahit Amca bizi merdivenlerden indirdi. Gözleri kıpkırmızıydı. Babam ona sordu:</p>

      <p>“Nahit, Samimlerle ilgili bir şey öğrenebildin mi?”</p>

      <p>“Aydın Abi, o iş şöyle... Hay Allah yahu!”</p>

      <p>“Nedir<a id="GBS.0257.04"></a> Nahit?”</p>

      <p>“Abi, herkes elinden geleni yapıyor, öyle düşünmek lazım tabii. Dedim ya, suç kalmadı abi. Suçun sahibi de kalmayınca... Şöyle düşünmek lazım Aydın Abi–”</p>

      <p>“Bırak şimdi nasıl düşüneceğimi de... Nedir Nahit?”</p>

      <p>“Abi Samim’le... neydi onun karısının adı? Ha Ayla. Aydın Abi, o ikisi... Abi o kontrol altında yani, senin o konuyu düşünmene gerek yok. Biz şey yapıyoruz o konuyu zaten–”</p>

      <div style="display:none;">
        <a id="GBS.0257.05"></a>
      </div>

      <p>“Nahit gözünü seveyim söyle artık!”</p>

      <p>“Ama bir daha bana böyle şeyler yaptırma Aydın Abi. Olay şöyle...”</p>

      <p class="lvl1">Ben duymak istemiyorum bunları. Babam dinliyor, bıyıklarıyla oynuyor yine. Ben duymuyorum çünkü. Utandım ben, çok utandım. O kadar çok utandım ki!.. Onlar bana olimpiyat ayısı Mişa vermişlerdi bir kere. Biz artık onları sevmeyeceksek onu geri vermemiz lazım. Çok ayıp olur çünkü.</p>

      <p class="lvl1"><a id="GBS.0258.01"></a>“Kızım karşıdan karşıya geçeceğiz, tutsana elimi!”</p>

      <p>“Tutmayacağım! Ben yalnız yürüyeceğim artık!”</p>

      <p>“Ne oluyor kızım sana?!”</p>

      <p>Çok utanıyorum ben. O yüzden kollarımı çırpmaya başladım. Kelebek gibi...</p>

      <p>“Baba ben kelebek oldum ki artık, elim yok ki!”</p>
    </section>

    <h2>“On Yılda Her Savaştan”</h2>

    <section class="voice2">
      <p>“Aliye!”</p>

      <p>Babamın sesi sinek gibi çıktı. Annem kapıdan girdi. İki kolunda iki polis var çünkü annem<a id="GBS.0258.02"></a> yere basamıyor. Annemin ayakları kocaman olmuş:</p>

      <p>“Ne ettiler sana Aliye?”</p>

      <p>Babam anneme doğru gidince polislerden biri ona bir yumruk vurdu. Babam şimdi yerde:</p>

      <p>“Kes lan a.ın oğlu! Konuşmak yasak! Hadi söyle sen de a.cık, nerede silahlar?”</p>

      <p>Annem kendini yere attı, polislerin ayağına kapandı:</p>

      <p>“Kurban olayım bir tabak turşu alayım!”</p>

      <p>“Ne diyorsun be! Ne turşusu manyak karı!”</p>

      <div style="display:none;">
        <a id="GBS.0258.03"></a>
      </div>

      <p>“Hamile kıza söz vermişim, işkencedeki. Aşerdi. Turşu istedi. Ben de ona söz verdim.”</p>

      <p>“G.tünü s.ktiğimin karısı, sen bizi kandırdın mı lan?! Silahların yerini gösteririm diye bizi buralara kadar getirip... Ne turşusu o.ospu!”</p>

      <p>“Tekmelemeyin be! Bırakın da şu turşuyu alayım! Size de vereyim. Çok güzel turşu! Ah! Vurmayın ulan!”</p>

      <p class="lvl1">Annemi tekmeliyorlar. Babam yerden üstlerine uçtu, onun<a id="GBS.0258.04"></a> da kafasına tekme attılar. İkisi de yerde şimdi. Ben neredeyim? Ben burada mıyım şimdi?</p>
      <hr />

      <p>Birgül Abla beni bulunca, çuvalın içinden çıkarınca, biz iki gün bekledik. Birgül Abla’yla beraber uyuduk. O uyurken çırpınıyor. Kanadı kırık olduğu için tabii. Ben onu kolundan öptüm her çırpındığında. Uyanmadı o hiç. Uyanmasın diye kuş gibi öptüm. Babam iki gün sonra geldi. Gözaltına almışlar onu<a id="GBS.0258.05"></a> Amasya’da. “Aranıyor” resimlerine benziyor diye gözaltına almışlar. Gelince babam ağlamadım ben. Çünkü Birgül Abla anlattı annemi götürdüklerini. Ben anlatamıyorum çünkü film gibiydi. Babam bana sarıldı, ağladı, ben ağlamadım. Çünkü kafam yok gibi benim artık. Anlatamıyorum.</p>

      <p>Babam gelince bahçeye çömeldi. Sigara yaktı. Öyle durdu. Beş sigara boyunca durdu. Birgül Abla da onun yanına oturdu.<a id="GBS.0259.01"></a> Ben kıpırdamıyorum hiç. Divanın üzerinde duruyorum. Oradan bakıyorum onlara. “Bekleyeceğiz,” dedi Birgül Abla. Babam sigaranın ateşini bastırdı parmağıyla.</p>

      <p>“Salarlar Hasan Abi, merak etme.”</p>

      <p>Babam yine bastırdı. Öyle bastırınca ateş sigaranın içine gömülür, kâğıdı siyah olur. Sigara boğulur. Babamın boğazı da öyle şimdi, ateşle boğulmuş gibi.</p>

      <p>İki gün daha bekledik biz. Babam sigaraların<a id="GBS.0259.02"></a> izmaritlerini bir daha içti. İşe gitmedi. Sonra akşam olurken annemi getirdiler.</p>
      <hr />

      <p>Annemin ayakları kocaman çünkü falaka yapmışlar. Ben biliyorum önceden onu. Yürüyemiyor annem. Bizim turşumuz var, onu da biliyorum ben.</p>

      <p>Polisler annemi tekmelerken yoruldu. Annem emekledi mutfağa. “Vallahi çok güzel turşu, bak size de vereyim,” dedi.</p>

      <p>Polisler gülmeye başladı:</p>

      <p>“Ver ulan! Madem<a id="GBS.0259.03"></a> geldik buraya kadar!”</p>

      <p>Annemin burnundan kan damlıyordu. Mutfağa süründü, kapıya tutundu ayağa kalktı. Ben peşinden gidebildim sonunda. Annem bana baktı, güldü:</p>

      <p>“Korkma kuzum! Hiç korkma!”</p>

      <p>İki tabağa turşu koydu. Bir tabağı polislerin önüne bıraktı, çok yavaş oluyor her şey:</p>

      <p>“Kurban olayım bu tabağı da götüreyim o kıza. Sonra istediğiniz kadar ne yaparsanız yaparsınız artık!”</p>

      <p><a id="GBS.0259.04"></a>“İyi lan!” dedi polis. Turşuyu yediler. <em>Haşır haşır</em> ses geldi ağızlarından. Annemin koluna girdiler yine. Annem tabağı eğik tutabiliyordu.</p>

      <p class="lvl1">Babam yerden ta gece olunca kalktı. Birgül Abla gelmişti, başka ablalar da gelmişti. Biz öyle iki gün daha durduk. Sonra annem, sabah çok erkendi, şalvarı yırtılmıştı, kapıda durdu. Kapıyı açtı, kapı çarptı. Annem kapıya dayandı öyle durdu. Annem artık kocaman<a id="GBS.0259.05"></a> olmuştu. Yalınayaktı. Babam fırladı, onu tuttu. Divana yatırdı. Annem nefes sesi gibi konuştu:</p>

      <p>“Ulus’ta bir yere bıraktı namussuzlar beni. Beş kuruş para da yok. Bir dolmuşçu getirdi.”</p>

      <p>Annem çiş kokuyor, gülüyor:</p>

      <p>“Bir araba da turşu yüzünden dayak yedim ama o kıza da o turşuyu yedirdim anasını satayım!”</p>

      <p>Babam sümüklü sümüklü güldü, ağladığı için. İlk kez sarıldı onlar. Benim yanımda<a id="GBS.0260.01"></a> ilk kez.</p>

      <p>Annemin kolunu öptüm. Kırık ya, ondan. Çok kırık ama. Öpünce geçmeyecek. Yeni kanat lazım belki de.</p>
    </section>

    <h2>“Anayurdu Dört Baştan”</h2>

    <section class="voice2">
      <p>Gece annem yaraları yüzünden çok yavaş kalktı. Babama, “Hasan, beni dışarı çıkarsana, söyleyeceklerim var,” dedi. Pencereden baktım ben, annem silahları gömdüğü yeri gösterdi. Yürüyemiyor tam. Babama tutunuyor. Mezar gibi oldu onun silahları gömdüğü<a id="GBS.0260.02"></a> yer. Mezarın başında dua ediyor gibi durdular öyle. Sonra kömürlüğe gittiler. Babam gitmek istemedi ama annem adım atınca onu tutmak için o da gitti. Orada durdular biraz. Çıkınca babamın elinde bir şey vardı. Kapıdan girdiler, bana baktılar. Annem, “Ver onu bana,” dedi. Annem hemen divana yattı. “Gel bakalım kuzum,” dedi, “Bu parka dayınındı.” Çuvalın içinden çıkardı, pis kokuyor. Kömür kokuyor.<a id="GBS.0260.03"></a> Babam, “De etme Aliye, hastaneye gidip geleceğiz! Sanki mezara gidiyor gibi–” deyince annem, “Sus sen!” dedi. Sonra bana baktı, güldü:</p>

      <p>“Ali’m, bak biz yarın hastaneye gidiyoruz babanla. Sen bu parkayı bil de... Senin bu artık. Sende duracak.”</p>

      <p class="lvl1">Parkayı giydim. Çok kocaman parka. Annemin yanına divana oturdum. Annem kollarını kıvırdı parkanın. Başım içine gömüldü. Ben parkanın yakasındaki<a id="GBS.0260.04"></a> kan izine baktım. Siyah artık o kan izi, çok eski olduğu için. Babam sigara yaktı. Kapıya çömeldi, bize arkası dönük. Annem parkayı giydiğim için bana sarıldı. Beni kokladı. Kömür kokmuyormuşum gibi. “Oh!” dedi.</p>

      <p class="lvl1">Sabah Birgül Abla’yla çıkarken parkayı çuvalın içine koydum. Birgül Abla, “Ne yapacağız onu? Ne var onun içinde?” deyince, annem hastaneye gitmek için Teslim Abi’nin dolmuşuna biniyordu,<a id="GBS.0260.05"></a> bağırdı:</p>

      <p>“Bırak Birgül, alsın yanına, ses etme!”</p>

      <p>Biz Birgül Abla’yla otobüs bekliyorduk, Kızılay’a gideceğiz önce. Dolmuş bekleyen adamlar konuşuyordu:</p>

      <p>“Bülent Ersoy’u almışlar nihayet.”</p>

      <p>“Hadi be! Meme yüzünden mi?”</p>

      <p>“Yok be, hâkimin teki kira tespiti için evine gelmiş de bu da bağırmış mı ne, tutuklamışlar.”</p>

      <p>“Nereye koyacaklar onu şimdi? Kadınlarla mı erkeklerle mi? Ha<a id="GBS.0261.01"></a> ha!”</p>

      <p>“Ha ha ha! Tek kişilik hücreye koymuşlar tazeyi.”</p>

      <p>“Oh!”</p>

      <p>“Küçük de televizyon vermişler!”</p>

      <p>“Oh!”</p>

      <p>“Ağlayıp duruyormuş hücrede. Gazete yazıyor.”</p>

      <p>“Ağlasın! Bizimkiler işkenceden geberiyor, hanım televizyonlu hücrede ağlıyor!”</p>

      <p>Adamlar bize baktı:</p>

      <p>“Kızım boşuna beklemeyin, otobüs seferleri iptal.”</p>

      <p>“Nasıl iptal?”</p>

      <p>“Geçende burada birileri iş çevirmiş. Bilmiyoruz<a id="GBS.0261.02"></a> artık kim? Ateşle barikat kurup otobüsü devirmişler. Bademlidere’nin faşist çıyanları diyorlar ama... Senin haberin yok mu?”</p>

      <p>Birgül Abla adamla konuşurken elimi sıktı:</p>

      <p>“Ha var da, o olay kaza gibi bir şey–”</p>

      <p>“Ama işte Belediye Başkanı da, ‘Kaldırın Seyranbağları seferlerini, derslerini alsınlar!’ demiş.”</p>

      <p>“Haydaaa!”</p>

      <p>“Sorma, millet rezil oldu. Sizinkilere söylesen de gidip konuşsalar<a id="GBS.0261.03"></a> belediyeyle, millet işine gücüne gidemiyor.”</p>

      <p>“Tamam hallederiz de... Bugün otobüs yok diyorsun yani.”</p>

      <p>“Yürüyeceksin, mecbur.”</p>

      <p>Birgül Abla bana baktı:</p>

      <p>“Yürüyebilir misin Ali?”</p>

      <p>Başımı salladım.</p>

      <p>“Ama yorulursan dolmuş parası filan yok ha, ona göre.”</p>

      <p>Yine başımı salladım.</p>

      <p>“İyi madem.”</p>

      <p>Baktım.</p>

      <p>“Yav Ali bu çuvalı yanında taşımasan? Bırakalım mı onu eve?”</p>

      <p><a id="GBS.0261.04"></a>Başımı hayır gibi salladım.</p>

      <p>“Ne salladın kafayı be Ali! Konuşmayacak mısın oğlum?”</p>

      <p>“Cık! Konuşmayacağım.”</p>

      <p>Birgül Abla güldü. Biz Kızılay’a gideceğiz şimdi. Oradan Kurtuluş’a. Birgül Abla beni Ayşelere götürecek. Ben diyeceğim ki, “Annem hasta, gelemedi.” Belki bu gece orada kalacağım ben, “durumları uygunsa”. Çünkü annemi hastaneye götürecek babam. Çünkü karnı şişti onun. Orasından<a id="GBS.0261.05"></a> da kan geldi gece. Mahalledekiler de hep metro açılışına gittiler, Belediye Başkanı’na destek olacaklar. Ne olacağı belli olmazmış. “Kurtuluş Savaşı’nın 9 Eylül’ü gibi bile olabilirmiş.” Zaten Belediye Başkanı temel atma törenini 9 Eylül’e o yüzden denk getirmiş, “Ya Demirel hükümetiyle faşistler bizi metro çukuruna gömecekmiş, ya biz onları.” O yüzden hep birlikte gittiler. Çocuklar da gitti. Biz<a id="GBS.0262.01"></a> annemle babamı hastaneye gönderdik, sonra çıktık.</p>
    </section>

    <section class="voice1">
      <p>Anneannem kulağıma fısıldayarak uyandırdı beni, parmaklarının ucuyla pikemi açıyordu:</p>

      <p>“Kalk bakalım tonti! Biz bugün seninle sabah gezmesine gideceğiz.”</p>

      <p>Uyandım mı uyanmadım mı bilemedim ben hemen. Biraz hatırlamam gerekti:</p>

      <p>Sabah oldu. Gece yatmıştım –öğlen değil– üzgündüm gece yatarken çünkü annemle babam kötü bir şeyler<a id="GBS.0262.02"></a> konuşmuştu –üzgünüm ben şimdi aslında– sabah nereye gidilecekti –metro açılışına gidilecekti– kelebekler rüyadaydı –onları yakalamadılar aslında– kuğular da rüyaydı tabii –biz onları daha kurtarmadık– yakalanmadık ki – rüyaydı onlar hep.</p>

      <p class="lvl1">Anneannem dudağının ucuyla konuştu, parmağının ucuyla pikeyi yavaşça kaldırdı, burnunun ucuyla yanaştı bana. Küçük küçük oldu her şey. Kedi burnu gibi. Anneannem<a id="GBS.0262.03"></a> pantolon giymiş, neşeli demek olur bu. Bana da tulum giydirdi. Ben seviyorum bu tulumu. Böyle olunca ikimiz de çok mutluymuşuz gibi olur. Etekle gömlek giyince hep sıkıntılı şeyler olur bence. Böyle giyinince sanki kırlara gidecekmişiz gibi olur. Kimse bize bakmayacak nasılsa gibi olur. Rahat rahat.</p>

      <p>Anneannem elimden tuttu benim, evin içinde. Evin içinde elinden tutulmaz ki! Biz niye gizlice<a id="GBS.0262.04"></a> yürüyoruz ki! Sonra annemle babam mutfaktaymış meğerse, fısır fısır konuşuyorlarmış. Çok sigara içmişler, mutfakta bulut var. Bulutun karnı ağrıyor gibi kıvrılıp duruyor. Çok ciddi bir şey konuşuyorlar çünkü. Siyasi gibi ciddi değil, öbür türlü ciddi. O yüzden anneannemle biz sessiz sessiz giydik ayakkabılarımızı, serüvenli bir şey yapacakmış gibi. Annem mutfağın kapısında bizi gördü. Bir şey demedi.<a id="GBS.0262.05"></a> Ben günaydın diyecektim ama denmemesi gerekiyor sanki. Onlar çok önemli bir karar veriyor galiba.</p>
      <hr />

      <p>Akşam eve geldiklerinde annemin de anneannemin de gözleri kırmızıydı. Ağlamışlar ikisi de. Babamla bana hiç sormadılar, “Ne yaptınız?” diye. İçki içmişler onlar, öyle kokuyorlar. Annem geceliğini giydiği için hemen sanki her şey daha iyi oldu. Kimse bir yere gitmeyecek, herkes burada gibi<a id="GBS.0263.01"></a> oldu. Babamla biz televizyon izliyorduk o zaman. Babam anneme hiç bakmadı. Anneannem beni çağırdı odasına ama ben gitmedim, annemle babama bakıyorum. Annem koltuğun ucunda oturuyor, bir babama bakıyor bir televizyona bakıyor. Babam bakmıyor hiç. Babam sigarayı tablada döndürdü biraz:</p>

      <p>“Samimlerle bir süre görüşmesek iyi olur.”</p>

      <p>Annem daha da ucuna geldi koltuğun, dirsekleri dizinin üzerinde,<a id="GBS.0263.02"></a> parmaklarıyla oynuyor:</p>

      <p>“Neden Aydın? Ne oldu? Bir şey mi var? Ne oldu?”</p>

      <p>Annem yine öyle fazla fazla konuştu ama babam hâlâ televizyona bakıyor:</p>

      <p>“Sonra konuşuruz.”</p>

      <p>Annemle babam aynı taraftaymış gibi oldu. Hiç öyle olmamışlardı onlar. Başka düşmanları varmış gibi de sanki o zaman beraberlermiş gibi oldu. Yine sustular. Babam annemle konuşmayacak. Televizyona bakıyorum ben ama onları<a id="GBS.0263.03"></a> dinliyorum, benim gitmemi bekliyorlar.</p>

      <p class="lvl1">“Aydın...”</p>

      <p>“...”</p>

      <p>“Aydın önemli bir şey var.”</p>

      <p>“...”</p>

      <p>“Bana soruşturma açıyorlar.”</p>

      <p>“Neden?”</p>

      <p>“Ayşe şu ipekböceklerini arşive saklamış ya nasıl sakladıysa artık!”</p>

      <p>“Eee?”</p>

      <p>“O yüzden işte.”</p>

      <p>“Bir şey olmaz oradan.”</p>

      <p>“Ya olursa?”</p>

      <p class="lvl1">Hani söylemeyecektik babama! Ben söylemedim ama annem söyledi işte benim yaptığımı. Ama annem<a id="GBS.0263.04"></a> çocuk gibi şimdi. Babam onun da babası gibi. Kaşlarını kaldırdı. Babam kocaman bir adam gibi oldu:</p>

      <p>“Hallederiz, merak etme.”</p>

      <p>Annem daha da küçük şimdi koltuğun ucunda. Ama haksızlık yapıyor annem. Kelebekler yüzünden olmadı ki öyle, sarı dosyalar yüzünden oldu. Kelebekleri ben onun için koymuştum Meclis’e. Haksızlık yapıyor annem. Çok ama. Benim aniden uykum geldi o zaman. Çok aniden.</p>

      <div style="display:none;">
        <a id="GBS.0263.05"></a>
      </div>
      <hr />

      <p>Anneannemle ayakkabılarımızı giyerken annemle babamı gizlice dinledim ben. Annemin bir elinde sigara vardı, öbür elinde çay kaşığıyla reçel tabağının kenarlarını temizliyordu yavaş yavaş:</p>

      <p>“Sadece bana değil Muzaffer’e de soruşturma açtılar.”</p>

      <p>“Muzaffer kim?”</p>

      <p>“Mikrofilmde İslamcı bir çocuk var, değişik biri. Şiir filan yazıyor.”</p>

      <p>“İslamcıysa ona ne diye soruşturma–”</p>

      <p>“O<a id="GBS.0264.01"></a> da bir şeyler saklamış arşive?”</p>

      <p>“O ne saklamış? Aşk mektubu değil herhalde!”</p>

      <p>“...”</p>

      <p>“İyi tamam. Ne saklamış?”</p>

      <p>“Sormadım.”</p>

      <p>“İyi... Şimdi sen birkaç gün işe gitmesen daha iyi değil mi zaten? Soruşturma sürerken yani.”</p>

      <p>“Öyle mi diyorsun?”</p>

      <p>“Tabii canım. Zaten babamı görmeye gitmemiz lazım. Fatsa’daki olaylar, şudur budur; adam korkmuş. Kendi de gelemiyor buraya. Bir bakmamız<a id="GBS.0264.02"></a> lazım yani sonuçta.”</p>

      <p>“Ne zaman gidelim diyorsun?”</p>

      <p>“Ne bileyim, cuma öğleden sonra çıkar, gece orada oluruz. Dedektif arabasını bırakacak bana perşembe günü. Külüstür bir şey ama röno steyşın. Arkaya atarız Ayşe’yi de. Yatak filan yaparız. Annen da rahat rahat oturur.”</p>

      <p>“...”</p>

      <p>“Sevgi, eğer bu ilişkinin yürümesini gerçekten istiyorsan–”</p>

      <p>“Tamam, müdür beyle konuşayım. Şimdilik bir<a id="GBS.0264.03"></a> buçuk gün izin alsam yeter cuma öğleden sonra ve pazartesi, değil mi?”</p>

      <p>“Tamam öyle olsun.”</p>

      <p>“Annemle Ayşe de gelsin mi?”</p>

      <p>“Bilmem Sevgi, sen nasıl diyorsan öyle yapalım.”</p>

      <p class="lvl1">Ben o zaman salona koştum. Halının altından, pencerenin içinden, kütüphanenin köşesinden “şeylerimi” aldım. Hepsinde tozlar vardı. Halının altına kaçan tokayı üfledim, pencerenin köşesindeki gömlek düğmesini üfledim.<a id="GBS.0264.04"></a> Kütüphaneye sıkışmış topluiğneyi de. Topluiğne bulunca yakaya takılır. Yakama taktım, düğmeyle tokayı cebime koydum. Ben onlara bütün gizli şeyleri söylemek istiyorum aslında. Anlasalar ya! Gidersek kuğuları kimse kurtaramaz!</p>

      <p class="lvl1">Biz anneannemle kapıdan çıkınca hemen normal sesle konuşmadık. “Dedemin yanına gidecekmişiz anneanne! Ordu’ya! Duydun mu?” dedim ben.</p>

      <p>“Evet tonti, dur bakalım. Annenle<a id="GBS.0264.05"></a> baban biraz daha konuşsun da... Hayırlısıyla her şey bir yoluna girseydi.”</p>

      <p>“Biz gitmeyecek miyiz anneanne?”</p>

      <p>“Dur bakalım şimdi, önce bir gidileceği kesinleşsin de!”</p>

      <p>Jale’anım Teyze’nin kapısının önünden geçip aşağıya iniyorduk. Anneannem, “Bırak o pis şeyi!” diye fısıldadı merdivenlerde ama ben aldım. <em>Hafta Sonu</em> gazetesi o, Jale’anım Teyzelerinin kapısının önünde duruyordu. Bülent<a id="GBS.0265.01"></a> Ersoy fotoğrafı var yine kocaman. Önce Bülent Ersoy’u seviyorlardı ama onun memeleri çıkınca çok kızmaya başladılar. Şimdi herkes onun duvarlardaki resimlerini yırtıyor ama hep gülüyorlar öyle yaparken. Şarkıcılar filan hep onun duvarlardaki fotoğraflarını yırtıyorlar, sonra da o yırtık fotoğraflarla poz veriyorlar. İnsanlar acayip. Galiba anneannem o yüzden pis diyor gazeteye:</p>

      <p>“İnsanlar bu<a id="GBS.0265.02"></a> tımarhanede yakacak cadı arıyorlar vallahi!” Öyle dedi anneannem.</p>

      <p class="lvl1">“Anneanne bak!” dedim. Jale’anım Teyzelerin eski çoraplardan örülmüş paspası vardı, onu kaldırmışlar onun yerine üstü yazılı paspas koymuşlar, renkli bir de. <em>Home sweet home</em> yazıyor üzerinde. “Burada ne yazıyor anneanne?” dedim. “Ne bileyim Ayşe,” dedi, “basitlik işte!” Gazeteyi attım elimden.</p>
    </section>

    <section class="voice2">
      <p>Birgül Abla Hüseyin Abi<a id="GBS.0265.03"></a> gibi değil. O benimle yürürken karşıya, etrafa bakardı hep. Birgül Abla hep bana bakıyor, benim yürüdüğüm yere bakıyor. “Dikkat et!” diyor hep. Çukurları önceden söylüyor. Çocukmuşum gibi yapıyor Birgül Abla. Öyle yaparsa insan hiç büyümek istemez ki!</p>

      <p>Onun Esem lastik ayakkabıları var. Ama sağ tekinin bağcığı kısa, yarısı bağlanıyor ayakkabının, <em>lap lap</em> ediyor yürürken. Demin de karşıdan karşıya<a id="GBS.0265.04"></a> geçerken koştu, ayakkabı ayağından çıktı gibi oldu. Eziliyorduk az kalsın. Ben cebimden annemin bana verdiği kısa bağcığı verdim. Ayakkabısına baktım. “Çok yaşa sen Ali!” dedi. Bağcığına benim ipi ekleyince tam oldu. Güldü. Ayağa kalkınca saçımı düzeltti. Sonra güldü, yeniden bozdu:</p>

      <p>“Böyle dağınık daha güzel!”</p>

      <p>Elimden tuttu. Yokuş aşağı iniyoruz biz. <em>Pat pat</em> diye aynı sesi çıkardı ayaklarımız.<a id="GBS.0265.05"></a> Kuru temizlemeci var köşede, camına Bülent Ersoy fotoğrafı asmış kocaman, sonra bıyık çizmiş. Ülkücü bıyığı çizmiş. O zaman Birgül Abla konuşmaya başladı:</p>

      <p>“Ali, sen ne diyorsun bu bakkal Mustafa’ya?”</p>

      <p>Ben bir şey demedim çünkü Birgül Abla’nın ayaklarına bakıyordum. Taş değer parmağına belki diye, belki çukura denk gelir ayağı diye. Birgül Abla konuştu yine:</p>

      <p>“Bence biz de bazen en az<a id="GBS.0266.01"></a> düşmanlarımız kadar merhametsiz oluyoruz Ali. Bak şimdi bu Mustafa işinde acele ettik. Adamı herkesin içinde beş paralık ettik. Ama sonra ne oldu? Meğer polisler akrabasıymış, hem adam kovmuş dükkândan onları. Ama bunu öğrenince işte... Yani insanları toplayıp, ‘Biz yanlış ettik, bu arkadaş masummuş,’ diyemiyorsun ki! Bu memleketin hastalıkları bizde de var Ali. Önce herkesin içinde taşlayıp sonra<a id="GBS.0266.02"></a> kuytu köşede özür diliyoruz. Kadınlar iki gündür yemek taşıyor gizli gizli Mustafa’ya. Mustafa da almak istemiyor. Küstü adam. Telefonlara bakmıyor bile. Mahalleliye gelen telefonları söylemiyor. Kalbini kırdık adamın. Haklı yani. Bak şimdi bu Bülent Ersoy’a böyle yapıyorlar ya mesela, sonra gidip kenar köşede fısıldayarak özür diler bu namussuzlar. Bu ülke böyle be Ali! Özür dileyerek bile utandırır<a id="GBS.0266.03"></a> insanı. Seni utandıranlar hiç utanmazlar ama. Böyle saçma sapan bir hıyarlık! Bak şimdi mesela bu CHP’de birleşme meselesi. Millet gitti oraya metro bokuna... Hep bunlar var ya... Ne bileyim sanki bu CHP baba evi de, oraya dönmek insanı hayatı becerememiş bir çocuk gibi utandırıyor. Sanki hani, baba evi insana diz çöktürmeden kabul etmez ya... Amaaan! Yani–”</p>

      <p>“Bana el arabası lazım Birgül Abla.”</p>

      <div style="display:none;">
        <a id="GBS.0266.04"></a>
      </div>

      <p>“Oğlum sen bunu söyleyip duruyorsun da neden lazım el arabası bir desene.”</p>

      <p>“Sürpriz yapacağım ben Ayşe’ye.”</p>

      <p>“O çuvalın içinde ne var Ali?”</p>

      <p>“Öldürülen dayımın parkası var. Göstereyim mi?”</p>

      <p>“Yok. Yani... Yok yok!”</p>

      <p>“El arabası lazım bana Birgül Abla.”</p>

      <p>“Ne sürprizi bu Ali?”</p>

      <p>“Hüseyin Abi sana gofret almıştı ya bir keresinde, sürpriz. Onun gibi.”</p>

      <p>Güldü. Elimi tuttu:</p>

      <div style="display:none;">
        <a id="GBS.0266.05"></a>
      </div>

      <p>“Oğlum el arabasını nerden bulayım şimdi ben sana?”</p>

      <p>“Devrimciyiz ya biz Birgül Abla, buluruz nasılsa. De mi?”</p>

      <p>Çok güldü bu sefer:</p>

      <p>“Devrimciyiz anasını satayım! Sonunda kanat takıp uçacağız.”</p>

      <p>“Evet uçacağız.”</p>

      <p>Birgül Abla çok gülünce ben ona kuğuları anlatmamaya karar verdim. Uçacaklarını yani. Hepimizin yakında uçacağını. Şimdi, “Kuğu donuyla döneceğiz,” desem belki o da<a id="GBS.0267.01"></a> Ayşe gibi, “Kuğuların külotları mı var?” der.</p>
    </section>

    <section class="voice1">
      <p>İkimiz de pantolon giydiğimiz için, neşeli olduğumuz için yani, yürüyoruz Kızılay’a. Çok güzel bir şey olacak çünkü. Düğme de toka da benim cebimde. Topluiğne de yakamda. Her şeyimiz var. Yürüyoruz şimdi kocaman kocaman. Ali söylemişti bana işte, göğsünün burası kocaman oluyor ya nefes alınca, öyle. Dev-Genç gibi. Anneannem de dev genç; ayakkabıları<a id="GBS.0267.02"></a> tozlu. Benimkiler de. Ali’ninkiler gibi.</p>

      <p>Bir sürü insan yürüyor Kızılay’a. Herkes birbirini görünce neşeleniyor. Çünkü hepimiz trenler için gidiyoruz, ondan. Trenleri sevenler var sadece. Anneannem de insanlara selam veriyor. “Günaydın efendim,” diyor, “Merhaba çocuğum,” diyor. Anneannem “çok hanımefendi bir insan olduğu için” öyle. Jale’anım Teyze öyle demişti bir keresinde. Ama artık konuşmuyorlar.<a id="GBS.0267.03"></a> Çünkü Jale’anım Teyze anneannemi <em>suyistimal</em> etti. Yürüyenler siyasi konuşuyorlar ama şimdi herkes neşeli yürüdüğü için sinirli konuşmuyorlar:</p>

      <p>“Bu Özal’ı... Yahu hakikaten kim bela etti bu herifi? Demirel mi? Tam işçi düşmanı pezevenk!”</p>

      <p>“Bu adam sonuçta düz bir müsteşar, yani devlet memuru değil mi, ne bu böyle orada burada, ‘Grevler dursun,’ diyor? Bir de bu herif... Yahu hakikaten kim<a id="GBS.0267.04"></a> inanıyor bunlara?”</p>

      <p>“Neye? Ne demiş yine?”</p>

      <p>“Al işte burada, buyur: ‘Türkiye’mizin iyiye giden durumunun önüne taş konmak istenmektedir. Taş koymak isteyenler maazallah bu hareketlerinde başarılı olurlarsa Türkiye çok ciddi ekonomik bir badireye girecektir.’”</p>

      <p>“Türkiye’miz iyiye gidiyormuş demek!”</p>

      <p>“Yaaa öyleymiş!”</p>

      <p class="lvl1">Özal trenleri sevmeyenlerden olduğu için trene giden kimse onu<a id="GBS.0267.05"></a> sevmiyor. Ecevit’i de sevmiyoruz ama yine de ona o kadar kızılmaz tabii. Çünkü sonunda anlayacak o her şeyi, o zaman bizden olanlar bir araya gelecek galiba, çok güzel bir şey olacak. Öyle bir şey var yani, ben tam anlamıyorum onu. Teyzeler konuşuyor, anneannem yaşındaki teyzeler yani:</p>

      <p>“Haydi diyelim erken seçim oldu! Faşistler takır takır katledecek CHP’lileri. Adam bunu istiyor namussuz!”</p>

      <div style="display:none;">
        <a id="GBS.0268.01"></a>
      </div>

      <p>“Demirel mi?”</p>

      <p>“Evet efendim! Bakınız üstat, sadece <em>Cumhuriyet</em> değil, bütün gazeteler yazdı. Demirel hükümeti kurulduğundan beri... Ne kadar oluyor? Bir yıl bile olmadı, değil mi üstat? Kaç CHP’li yönetici öldürüldü?”</p>

      <p>“Kaç? On mu?”</p>

      <p>“Olur mu üstat! Yirmi dokuz!”</p>

      <p>“O kadar olmuş mu!”</p>

      <p>“Efendim yine de Ecevit’in geniş tabanlı onarım hükümeti önerisini...”</p>

      <p class="lvl1">İnsanlar hep beraber<a id="GBS.0268.02"></a> yürüyünce Kızılay daha yakın oluyor bence. Anneannem aniden neşeli konuştu:</p>

      <p>“Tonti, insan çok yalnız kalınca kederli şeyleri bir tek ben düşünüyorum sanır. Otobüsler, dolmuşlar, trenler, vapurlar bunlar hep insana... Nasıl desem? Kederde de bir kibir var Ayşeciğim. Tek sende var sanıyorsun. Ah bir de tabii, büyüyünce anlayacaksın, vapurlar, trenler!.. Bunlar hep her şeyin mümkün olduğu yerlerdir.<a id="GBS.0268.03"></a> Tanışmaların, sevişmelerin. Ha ha!”</p>

      <p>Anneannem bana baktı. Hava sıcak değilmiş gibi baktı. Sanki rüzgâr esiyormuş gibi. Ben yakamdan topluiğneyi çıkardım, anneanneme uzattım. Anneannem göremeyince burnunun ucundan bakıyor:</p>

      <p>“Ne o tonti?”</p>

      <p>“Tilki iğnesi.”</p>

      <p>“Tilki iğnesi ne?”</p>

      <p>“Kıs kıs gülen iğne demek.”</p>

      <p>“İlahi! Ver onu da bana bir yere batırmadan.”</p>

      <p>Anneannem yakasına taktı<a id="GBS.0268.04"></a> onu. Atılmaz iğne. Hiçbir şey atılmaz. Şimdi düğmeyle toka kaldı bende.</p>
    </section>

    <section class="voice2">
      <p>“Hüseyin Abi aslında Ankara’da, değil mi Birgül Abla?”</p>

      <p>Birgül Abla birden elimi bıraktı, bana baktı, durdu:</p>

      <p>“Sen nereden...”</p>

      <p>Sustu. Elimi tuttu, yürüdük yine. O bana cevap vermediği için ben de ona pilav yediğim lokantayı anlatmadım. Hüseyin Abi’nin sakalının uzadığını söylemedim. Konuşmuyorduk biz, yürüyorduk,<a id="GBS.0268.05"></a> arkamızdan biri bağırdı:</p>

      <p>“Birgül Abla! Birgül Abla!”</p>

      <p>Liseli abilerden o, hapishaneye girmişti, çıktı şimdi:</p>

      <p>“Selam İsmail! Hayrola?”</p>

      <p>“Metro açılışına. Bildiri dağıtacağız okuldan arkadaşlarla.”</p>

      <p>“Ne bildirisi İsmail?”</p>

      <p>“Abla cezaevindeki liselilere sınav hakkını kaldırmışlar ya, onun için şey yapıyoruz.”</p>

      <p>“Ver bakayım şunu... Hımmm... Tamam iyi olmuş. Kendiniz mi yazdınız<a id="GBS.0269.01"></a> bunu?”</p>

      <p>“Evelallah abla!”</p>

      <p class="lvl1">İsmail Abi, çok büyük, on beş yaşında belki. O yüzden artık bildirilerini kendileri yazıyorlar. Ama Birgül Abla’yı görünce kırmızı oluyor İsmail Abi. Bir de herkesinkinden daha çok dişi var galiba onun, gülünce çıkıyor.</p>

      <p>“Tamam İsmail, haydi yaylan oğlum, ne sırıtıp duruyorsun?”</p>

      <p>“Yok abla, öyle seni görünce.”</p>

      <p>“E iyi işte tamam! Haydi bakalım.”</p>

      <p>“Tamam<a id="GBS.0269.02"></a> abla o zaman öyle yapalım. Eyvallah abla.”</p>

      <p>“Eyvallah İsmail.”</p>

      <p>İsmail gidince bana bakıp güldü Birgül Abla:</p>

      <p>“Bu çocuk da bir acayip be Ali.”</p>

      <p>“O da sana âşık Birgül Abla.”</p>

      <p>“Aa! Bak sen! Başka kim âşıkmış bana?”</p>

      <p>“Liselilerin hepsi. Bir de–”</p>

      <p>“Bir de?”</p>

      <p>“Hüseyin Abi işte.”</p>

      <p>Birgül Abla elimi bıraktı yine. Saçlarını kaldırdı ensesinden, “Amma sıcak be!” dedi, “Oooof!<a id="GBS.0269.03"></a> Sıkıntı geldi bu saçlardan da!”</p>

      <p>O zaman ben Birgül Abla’ya cebimden ip verdim. Birgül Abla saçlarını atkuyruğu yaparken atın kuyruğu gibi attı saçlarını sağa sola, yukarı aşağıya. Birgül Abla gerçekten çok güzel.</p>

      <p>“Nerden çıkardın bu ipi dakikasında? Yaşa be Ali!”</p>

      <p>“Uçurtmadan Birgül Abla,” dedim, “Hüseyin Abi yapmıştı önceden.”</p>

      <p>Birgül Abla elimi tutmadan yürüdü biraz. Hüseyin Abi’yi<a id="GBS.0269.04"></a> düşündüğü için unuttu beni. Sonra hatırladı:</p>

      <p>“Ağır mı çuval Ali? Ben taşıyayım istersen?”</p>

      <p>“Yok Birgül Abla,” dedim, “hiç ağır değil. Ama elim küçük geliyor.”</p>

      <p>“Şunun ağzını bağlasaydık çıkmadan...”</p>

      <p>Ben cebimden kırmızı arabanın ipini çıkardım. Birgül Abla ipi çuvalın ağzına bağladı. Artık elim o kadar küçük gelmedi çuvala.</p>
    </section>

    <section class="voice1">
      <p>“Alanı güzel düzenlemişler Nejla Hanım. Görseniz...<a id="GBS.0269.05"></a> Biz duramadık, torun çok huysuzlandı da!”</p>

      <p>Anneannem Olgunlaşma <em>Enstütüsüsünden</em> arkadaşını gördü, onun da torunu var ama o çok küçük benden.</p>

      <p>“Ne yapmışlar Özden Hanım?”</p>

      <p>“Atatürk’ün tren penceresinden bakan resmi vardır ya, onu böyle epey büyük çizip asmışlar. Güzel bir mesaj olmuş Demirel Hükümeti’ne.”</p>

      <p>“Aaa! İyi düşünmüşler doğrusu. Bu küçükhanım niye huysuzlandı acaba? Sevmedin<a id="GBS.0270.01"></a> mi tatlım? Kalabalıktan mı korktun?”</p>

      <p>Anneannem o küçük çocuğu sevdi biraz. O saçlarını attı, anneannemin elinden kaçmak için. Ben abla olduğum için konuştum onunla:</p>

      <p>“Kalabalıktan korkmana gerek yok. Burada hep devrimciler olduğu için korkulması gerekmez.”</p>

      <p>Anneannemle arkadaşı güldüler bana. Ama komikmişim gibi gülmediler. Ben o zaman cebimden tokayı çıkardım, kızın saçına taktım. Büyük<a id="GBS.0270.02"></a> olduğum için artık benim küçüklerimizi korumam lazım tabii ki.</p>

      <p>Teyzeye de düğmeyi verdim. Niye verdim anlamadı. Çünkü onun memesi görünüyordu. Cavit Bey Amca’ya giden kadınlar gibi. Anneannemin de buradaki çizgisi görünüyordu eczaneye gittiğimizde. Görünmesin diye, sonra o teyze de üzülür diye verdim. Anneannem utandı biraz galiba benden:</p>

      <p>“İlahi Ayşe! Küçük hediyeler mi veriyorsun herkese!<a id="GBS.0270.03"></a> Ha ha!”</p>

      <p>Teyze de güldü. Anlamadı kimse. Ama benim şeylerim bitti işte o zaman. Hiç şeyim kalmadı benim. Büyüdüğüm için tabii artık.</p>
    </section>

    <section class="voice2">
      <p>“Sence ne olacak Ali? Yani mesela, diyelim ki gelecek yıl.”</p>

      <p>Birgül Abla saçlarını toplayınca konuşmadı biraz. Sonra yüksek sesle aniden sordu. Bazen bana da öyle oluyor. İnsan içinden çok konuşunca son cümleyi bilmeden yüksek sesle söylüyor. Ben<a id="GBS.0270.04"></a> cevap vermeyince o anlattı:</p>

      <p>“Bence Ali, Ankara yakında tamamen bizim elimize geçecek. Öyle böyle olacak bu. Zaten ne kaldı? Birkaç mahalle. Ankara’yı alırsak Ali, gerisi kolay. General Evren yine açıklama yapmış, ‘Sıkıyönetim kalkmalı,’ bilmem ne! Bir de demez mi, ‘Ordu’muz, ulusumuzun mutluluk ve huzuru adına seve seve üstlendiği sıkıyönetim görevini gece gündüz sadakatle ve gayretle...’<a id="GBS.0270.05"></a> bilmem ne! İşkenceci manyaklar! Ya bu alçaklar bizi kıracak ya biz onları devireceğiz Ali. İşin sonuna gelindi. Şimdi bak. Bunları niye anlatıyorum. Annen işkenceden geçti ya canım benim, sen buna hiç üzülmemelisin. Hiç korkma yani. Çünkü neden? Çünkü bütün bunlar bir savaşın parçası. Annen de kahramanca direndi. Günü gelince hepimiz aynen annen gibi–”</p>

      <p>“Birgül Abla,” dedim ben, “el arabasını<a id="GBS.0271.01"></a> metronun açıldığı yerde bulur muyuz?”</p>

      <p>Üzüntülü şeyler dinlemek istemiyorum. Çünkü benim görevim var şimdi. Ben üzülmeyeyim diye anlatıyor ama kendisi üzüldü. Ben sünnetten kalan sırmalı ipi burdum o zaman, onun parmağına yüzük yaptım. Güldü yeniden.</p>

      <p>Hüseyin Abi’nin aldığı yüzüğü takmıyor o. Neden?</p>

      <p>Benim iplerim bitti. Hiç kalmadı cebimde ip. Çünkü artık parkam var benim. Zaten ipler<a id="GBS.0271.02"></a> çocuklar içindir.</p>
    </section>

    <section class="voice1">
      <p>“Raylı sisteme karşı çıkmak insanlık suçudur! Metronun yokluğunda kullanılacak benzin ve mazot, ulusal ekonominin ağır kayıplara uğramaması içiin... Dışa bağımlılık zincirine yeni bir halka eklenmemesi içiiin...”</p>

      <p>Yüksek yerdeki amca mikrofondan böyle bağırdı. Herkes alkışladı. Biz de alkışladık. Bazen bağırıyorum ben, “Faşizme karşı omuzlardaaaa!” diye, anneannem<a id="GBS.0271.03"></a> bağırmıyor tabii.</p>

      <p>Galiba üç kere bağırılıyor. Dördüncüsünü bağırınca ben yalnız bağırıyorum hep. O zaman yanımızdaki insanlar bana gülüyor. Hep abiler var, kollarında “görevli” yazan sarı kurdeleleri var onların. Onlar en ciddileri. Aralarda geziyorlar, insanlara bakıyorlar, herkesi düzeltiyorlar. Galiba onlar Dev-Genç olan abiler. Bağırıldığı zaman onlar başkalarına bakarak bağırıyorlar,<a id="GBS.0271.04"></a> bir de ellerini havaya kaldırıyorlar. Yumruk yapıyorlar. Yumruk yaptıkları zaman kollarından damarlar çıkıyor.</p>

      <p class="lvl2">Meydana gelince Birgül Abla etrafa baktı. Ortada kocaman çukur var. Herkes etrafında duruyor. Çukurun içine bakmak istiyorum ben. Ankara’nın dibinden ne çıkmış diye. Hüseyin Abi’nin anlattığı şeyler çıkmış mı diye. Ama herkes çok bağırıyor. Yine çok gürültü var. Kimse çukura bakmıyor,<a id="GBS.0271.05"></a> herkes bağıran Belediye Başkanı’na bakıyor. Herkes çuvalıma çarpıyor. Birgül Abla tanıdık gördü bir tane:</p>
    </section>

    <section class="voice2">
      <p>“Bahri arkadaş!”</p>

      <p>Bahri Abi’nin boyu o kadar uzun değilmiş. Kuğulu Park’ta gördüğümüz zaman, yanında iki tane daha abi varken daha uzundu. Şimdi kısa gibi olmuş. Tek durduğu için öyle olmuş belki. Birgül Abla çuvalımı aldı elimden:</p>

      <p>“Ali, Bahri Abi’nin omzuna çıkarsan belki<a id="GBS.0272.01"></a> bizim mahalledekileri görebilirsin. Çıkacak mısın? Bahri alsana Ali’yi omzuna.”</p>

      <p>“Gelecek misin Ali? Haydi hop deyince!”</p>

      <p>Birgül Abla çuvalı tuttu, ben hop deyince atladım. Birden çok yükseğe çıktım. Demek ki Bahri Abi bu kadar yüksekten bakıyor. Başım döndü biraz. Sonra insanlara baktım. Sıkışıyor insanlar, dağılıyorlar, sonra yine sıkışıyorlar. Uğultuları var. Gözlerimi kapadım. Koklayınca<a id="GBS.0272.02"></a> çok neşeli koktu. Seslerin kokusu oldu. İnsanlar hep beraber bağırınca, o zaman elma gibi koktu Kızılay.</p>
    </section>

    <section class="voice1">
      <p>“Anneanneciğim bak amca seni omzuna alayım diyor. Çıkacak mısın tonti?”</p>

      <p>“Evet!” diye bağırdım ben. Amca güldü, ben ona tırmandım. Anneannemle beraber daha çok güldüler. Yukarı çıkınca çok yüksek oldu ve de çok güzel. Herkes alkışlayınca su sesi gibi oluyor biraz. Su tazyikli olunca<a id="GBS.0272.03"></a> <em>fışşş</em> yapıyor bardağın içinde, gri oluyor, o zamanki sese benziyor alkış sesi. Gözümü kapadım. Sesin kokusu oldu, çeşmeden akan su koktu her yer.</p>
    </section>

    <section class="voice2">
      <p>Ayşe’yi gördüm. O da benim gibi omzuna çıkmış bir adamın. Kollarımı açtım. Bana baksın diye açtım.</p>
    </section>

    <section class="voice1">
      <p>Aaaa! Ali! Kollarını açtı. Uçacak gibi açtı. Güldüm ben. Ben de açtım. Kuğu olduk biz o zaman. Kanatlarını açabilen kuğu olduk Ali’yle.</p>

      <div style="display:none;">
        <a id="GBS.0272.04"></a>
      </div>
    </section>

    <section class="voice2">
      <p>Birgül Abla, Bahri Abi’yle konuşuyordu, göstermedim ona Ayşe’yi. Benim görmem yeter zaten.</p>
    </section>

    <section class="voice1">
      <p>Anneannem beni omzuna alan amcayla konuşuyordu. “Bak anneanne, Ali de orada!” demedim ben. Sadece biz bilince daha güzel olur her şey. Serüvenli, sırlı olur. Kuğular gibi.</p>
    </section>

    <section class="voice2">
      <p>Birgül Abla’yla metro inşaatından aldık el arabasını. Birgül Abla işçilere, “Hocam lazım bize bu biraz,”<a id="GBS.0272.05"></a> dedi, “sonra belediyeye bırakırız.” İşçi amcalar da, “Abla sen Bağlar’dan de mi? Al abla, al,” dedi. Biz Kurtuluş’a kadar yürüdük el arabasıyla. Birgül Abla el arabasını sürdü, ben çuvalı koydum üstüne.</p>

      <p>“El arabası bizi şöhret yaptı. Herkes bize bakıyor Aliciğim,” dedi Birgül Abla. “Aliciğim” dedi! Bizim mahallede kimse, “Aliciğim,” demez, televizyondaki insanlar der öyle. Birgül Abla öyle<a id="GBS.0273.01"></a> deyince utandım. Birgül Abla hiç utanmadı:</p>

      <p>“İnsan içine çıkmayalı epey olmuş be Ali!” dedi. Birgül Abla gülüyor:</p>

      <p>“Mahalleden eyleme, eylemden mahalleye derken... Buradaki insanlar ne yapıyor haberimiz yok. Normal insanlar. Gerçi normal insanların da bizden haberi yok ya! Acaba öfkelendiğimiz için mi görmek istemiyoruz onları Ali, ne diyorsun bu işe? Onlar bizi yok sayıyor diye mi biz de<a id="GBS.0273.02"></a> onları yok sayıyoruz?”</p>

      <p>Başımı salladım.</p>

      <p>Birgül Abla ayakkabısının deliğinden çıkan parmağını geri çekti, görünmesin diye çekti:</p>

      <p>“Bize gülüyorlar Ali. Sanki safmışız, kandırılmışız gibi. Yoksulluktan söz etmenin modası geçmiş gibi gülüyorlar. Zamanın sahibiymiş gibi. Bu alaycı gülüş silahtan daha tehlikeli Ali. Sanki sonunda o gülüş büyüyecek büyüyecek bütün memleketi kaplayacak. Bizi<a id="GBS.0273.03"></a> tomsonlar değil ama bu gülüş yenebilir bana sorarsan. Bazen şüpheleniyorum Ali. Belki de her şeyi anlıyorlar. Kendimizi yırta yırta söylediğimiz her şeyi anlayıp sonra bön bön bakıp gidiyorlar ya, anlamıyor sanıyoruz onları. Belki de basitçe istemiyorlar. Sadece istemiyorlar. Ne dersin Ali?”</p>

      <p>Yine başımı salladım.</p>

      <p>“Bak bu konuşmama işiyle ilgili sana bir şey söyleyeceğim Ali.”</p>

      <p>Birgül<a id="GBS.0273.04"></a> Abla el arabasını bıraktı, ellerini beline koydu. Ayşe gibi koydu:</p>

      <p>“Konuş Ali. Herkes sana bakacak, yanlış bir şey söyleyeceksin diye korkma. Çünkü o kadar çok gürültü var ki zaten bas bas bağırsak bile duyulmaz. Tamam mı Aliciğim?”</p>

      <p>“Tamam,” dedim ben. Birgül Abla ellerini indirdi belinden. Yanaklarımı sıktı:</p>

      <p>“Aferin len!”</p>

      <p>Ben tek başıma süremem el arabasını ama zaten Ayşe de olacak.<a id="GBS.0273.05"></a> Yapabiliriz biz. Büyüdük çünkü artık ikimiz de. Ayşelerin oraya gelince Birgül Abla, “Burası mı? Emin misin?” dedi. Sonra Samim Abilerin apartmanına baktı. “Allah Allah!” dedi. Çakmağı <em>çıkırt çıkırt</em> yaptım ben. Ama artık anlatmayacağım bir şey. Her şey kuğuyu kurtardıktan sonra. O zaman söylerim ben Birgül Abla’ya her şeyi. Hüseyin Abi’nin sakallarını, uçabileceklerini, çakmağı da o zaman veririm<a id="GBS.0274.01"></a> artık.</p>
    </section>
  </section>

  <div style="display:none;">
    <a id="GBS.0274.02"></a>
  </div>
</body>
</html>
