<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Devir</title>
  <link href="../Styles/main.css" rel="stylesheet" type="text/css" />
</head>

<body class="chapter" xmlns:epub="http://www.idpf.org/2007/ops" epub:type="chapter">
  <div style="display:none;">
    <a id="GBS.0068.01"></a>
  </div>

  <section class="container">
    <h2>Ayşe Meclis’te</h2>

    <section class="voice1">
      <p>“Sevgi Hanım... Nasıl desem? Biz sizler gibi konuşamıyoruz. Ama... <em>‘Gül saçarım düşmanıma bile’</em>. Yani...”</p>

      <p>Muzaffer Abi o. Kahverengi gibi gözlük camının içinden gözleri bit kadar göründüğü için biraz korkunçtur. Annem beni Meclis’e getirince en çok Abdullah Amca’yı sevmem, bir de Muzaffer Abi’yi. Onun paçaları kısadır. “Takunyalı” olduğu için. Sevmiyoruz aslında ama<a id="GBS.0068.02"></a> şimdi annem ona sanki biz onu seviyormuşuz gibi baktığı için ben sinir oldum. O yüzden aşağıda, arşivde tekme attım ben Muzaffer Abi’ye. Korktu çünkü annem. Bence korkmuştu.</p>

      <p>Biz önce yukardaydık, kütüphanedeydik. Sonra, “Arşive ben inerim,” diye bağırdı annem. Çünkü bir amca geldi, “CHP’li kasıntı vekil”:</p>

      <p>“Sevgi Hanım, ‘78 Maraş olaylarıyla ilgili gazete kupürleri lazım bana. İstetin arşivden.<a id="GBS.0068.03"></a> Bir de o tarihten bugüne Ankara’da sıkıyönetimin kaç kez uzatıldığı lazım. Hesaplattırın.”</p>

      <p>Annem önce, “Ben inerim,” dedi sonra da kızdı:</p>

      <p>“Sanki lokantada ayran istiyor paşam! Bu kipin bir adı var mı Nazlı?”</p>

      <p>Nazlı Abla yeni başladığı için <em>setejer</em>. Annem çok kızınca boynundaki damarlar çıkar:</p>

      <p>“İstetin, göndertin, yaptırın!.. ‘Ben sana emir veriyorum, sen de başkasına emir ver’ kipi.<a id="GBS.0068.04"></a> Katmerli Osmanlı kipi! Cumhuriyet döneminde hâlâ aramızda!”</p>

      <p>Annemin elinde bir zarf var. Sarı. Çantasından gizlice çıkardı ama ben gördüm. Sonra yine çantaya koydu, yine çıkardı.</p>

      <p>Abdullah Amca’nın bir sürü bal kavanozu var. Onlara bakıyor hep masanın altından. Biz Abdullah Amca’yı sevmediğimiz için hiç konuşmuyorum ben onunla.</p>

      <p>Sonra memur teyzelerden biri geldi:</p>

      <p>“Sevgi Hanım, öğlen<a id="GBS.0068.05"></a> arasında Gençlik Parkı’na gidiyoruz hep beraber. Bir falcı kadın gelmiş. Fal baktıracağız. Sizinkileri de getirdiyseniz Ulus’ta örücüde kaçık naylon çorapları çektireceğiz kızlarla.”</p>

      <p>Sonra Müdür Ali Rıza Bey Amca geldi. Onu çok seviyoruz. O “bizden” çünkü:</p>

      <p>“Ulus Çarşısı’na gidecekseniz Rasim Hocam’ın yazıhanesine uğrayıp bir set de <em>Cin Ali</em> alsanız hanımlar. Meclis arşivine onu da koyalım<a id="GBS.0069.01"></a> istiyorum.”</p>

      <p><em>Cin Ali!</em> Ben çok sevindim, annem de güldü:</p>

      <p>“Ne o Sevgi Hanım? <em>Cin Ali</em> olmasın mı Türkiye Cumhuriyeti’nin arşivinde! Rasim Hoca’m sağ olsun Eritreli çocuklar gibi bir kahraman yarattı ama yaman çocuk Cin Ali! Kâh sirkte kâh hayvanat bahçesinde kaç nesle okumayı söktürdü! Değil mi Ayşe? <em>Cin Ali</em> alalım değil mi kütüphaneye?”</p>

      <p>“Alalım!” dedim ben. Herkes güldü. Annem sevindi<a id="GBS.0069.02"></a> biraz:</p>

      <p>“Öyle Ali Rıza Bey. Geri bıraktırılmış ülkenin çöpten adam çocuk kahramanı <em>Cin Ali</em> kesinlikle lazım bize!”</p>

      <p>Abdullah Bey Amca herkes gülerken hep başka yere bakar. Onun göbeği var ama Ali Rıza Bey Amca’nın yok. Bizim gibi olduğu için. O bence komik biri:</p>

      <p>“Ne yapsın Rasim Hocam! Yıllarca öğretmenliğinde gördüğü zayıf, yoksul çocukları çizdi. Adalet Partili göbeği mi çizseydi!”</p>

      <div style="display:none;">
        <a id="GBS.0069.03"></a>
      </div>

      <p>Cin Ali’ye göbek yaptım aklımda, çok komik oldu. İşte o zaman Muzaffer Abi geldi. Yeşil pantolon giyiyor o hep. Bir de bıyıkları babamınki gibi değil, ince ince, azıcık. O yüzden de sevmiyoruz galiba biz onu. Ali Rıza Bey Amca da başka türlü konuşuyor onunla:</p>

      <p>“Ha Muzaffer Bey, gel bakalım. Sen bu gazete sayfalarının negatiflerini çıkarırken niye parmağını sokup duruyorsun araya? Arşivdeki<a id="GBS.0069.04"></a> bütün gazete negatiflerinde senin parmağın! Anlat bakalım, niye yapıyorsun?”</p>

      <p>“Bir daha olmaz müdür bey, kusura bakmayın,” deyince Muzaffer Abi şey gibi oldu... şey gibi... Bizim sınıfta, okumayı en son söken Salim var, onun gibi oldu aynı. O zaman annem ona baktı, acıdı annem ona. O yüzden neşeli neşeli konuştu:</p>

      <p>“Bence güzel oluyor müdür bey. Aslında hepimiz parmaklarımızın suretini çıkarmalıyız<a id="GBS.0069.05"></a> mikrofilm sayfalarına.”</p>

      <p>Ali Rıza Bey Amca biraz... 1-B’nin öğretmeni var, çocuklara vuruyor bazen, ona benzedi biraz:</p>

      <p>“Yoook! İçimizden sadece Muzaffer girecek unutulmaz arşivciler arasına!”</p>

      <p>Sonra Ali Rıza Bey Amca anneme gizlice söyledi kimse duymasın diye:</p>

      <p>“Bu çocuğun yüzü seccadede cilalanmış. Geçen gün bana diyor ki, ‘<em>Namaz Hocası</em> kitabı yok arşivde...’ Sevgi Hanım siz iyi<a id="GBS.0070.01"></a> misiniz? Birkaç gündür iyi görmüyorum sizi. Ne oldu, çocuğu doktora götürecektiniz?”</p>

      <p>Biz doktora gitmedik ki! Hasta mıyım ben?</p>

      <p class="lvl1">Annem sarı zarfı aldı, herkes çıkınca. Abdullah Bey Amca da bal kavanozlarına bakarken annem elimi tuttu, biz çıktık.</p>

      <p>“Anne ben hasta mıyım?”</p>

      <p>“Ayşe şimdi arşive ineceğiz seninle. Bir işimiz var. Ama ses çıkarmak yok. Tamam mı kızım?”</p>

      <p>Çok gizli bir şey<a id="GBS.0070.02"></a> yapacağız annemle şimdi biz. Çünkü “kızım” dedi. Serüvenli bir şey belki!</p>

      <p>Arşivi çok seviyorum ben. Annem hep aynı şeyi söyler buraya gelince:</p>

      <p>“Her şey burada Ayşe!” Her şey sığsın diye büyük burası, dolaplar yüpyüksek. Annem bile küçücük oluyor burada. Sanki korkunç bir şey varmış gibi, mesela canavar varmış, uyanmasınmış diye mesela, annem hep küçük sesle konuşur burada:</p>

      <p>“Bak Ayşe,<a id="GBS.0070.03"></a> buraya yazılan her şeyi koyuyoruz ki sen büyüyünce, bütün çocuklar büyüyünce, öğrenin ne yaptığımızı! Hatırlamanız için yani. Unutmayın diye.”</p>

      <p>Ali’ye anlatırım ben arşivi. O gelemez ki buraya!</p>

      <p>“Anne, unutmamakla hatırlamak aynı şey, de mi?”</p>

      <p>Annem şaşırdı. Bazen ben zor soru sorunca öyle olur annem:</p>

      <p>“Aslında... şey... Galiba değil... Sonra anlatırım ben sana onu.”</p>

      <p>Aniden durdu<a id="GBS.0070.04"></a> annem, yanağımı tuttu:</p>

      <p>“Bakalım neleri hatırlayacaksın? Neleri unutmayacaksın?”</p>

      <p>Sonra beni bıraktı. Ben kitapları elledim biraz. Büyüklerin kitapları çocukların kitapları gibi kokmaz. Biraz siyah kokar onlar. Ciddi kokarlar. Büyük kitaplarının bir tek adları okunabilir. Belki Ali onların içini de okuyabilir.</p>

      <p>Ali kitap okurken çok akıllı oluyor. Cin Ali oluyor! Ha ha ha!.. O ip yüzüğü<a id="GBS.0070.05"></a> verdi bana. Yüzüğü ben yaptım. Vermiş sayılır yine de bence.</p>

      <p>Annem şimdi sarı zarfı Haf... Haf-ta... Aaaa! <em>Hafta Sonu</em> gazetesi! Jale’anım Teyzelerin gazetesi! Annem sarı zarfı onların arkasına koydu. Ama biz sevmiyoruz ki <em>Hafta Sonu</em>. Niye oraya koydu? Burada Hür... Hürri... Yok bu değil. İşte burada Cum... Cum... <em>Cumhuriyet</em> gazetesi var. Bizim gazetemiz. Acaba annem de mi gizlice <em>Hafta Sonu</em><a id="GBS.0071.01"></a> okuyor?</p>

      <p>Annem önce açacaktı zarfı, vazgeçti açmadı. Orada başka bir zarf daha var, gördüm ben. Ben biliyorum ki onu. O evdeydi. Annemin külot çekmecesinde duruyordu. Görmüştüm ben onu. Annem onu buraya getirmiş. Mektuplar var onun içinde. Ama elyazılı olduğu için ben okuyamam. Yeşil mürekkepli mektuplar. Zarflarının üzerinde “GÖRÜLMÜŞTÜR” yazıyordu. Anneannem de gizlice baktı. Ben bilmiyorum<a id="GBS.0071.02"></a> sanıyor ama gördüm baktığını. Anneannem, anneme mutfakta kızartma yaparken gizli gizli sormuştu:</p>

      <p>“Onlar, şu telefonla arayan çocuğun... Önder’in mektupları, gördüm. Evde tutma onları kızım, Aydın görmesin.”</p>

      <p class="lvl1"><em>Çaaat!</em> Arşivin kapısı çarptı! Annem çok korktu:</p>

      <p>“Kim o?!”</p>

      <p>“Sevgi Hanım benim, Muzaffer.”</p>

      <p>Muzaffer Abi korkunç gibi geldi.</p>

      <p>“Ha, Muzaffer sen miydin!”</p>

      <p>“Sevgi Hanım,<a id="GBS.0071.03"></a> ben size bir şey söylemek–”</p>

      <p>“Ben de... 78’in kayıtlarını istemişti de CHP’li–”</p>

      <p>“Sevgi Hanım, teşekkür edecektim. Müdür beye... Öyle dediniz ya benim için.”</p>

      <p>“Yok canım–”</p>

      <p>“Sevgi Hanım, biz sizin gibi konuşamayız. Ama... Ben şiir yazıyorum Sevgi Hanım.”</p>

      <p>“Tabii Muzaffer, tabii–”</p>

      <p>“Dinleyin biraz... Lütfen... İlk parmağımın görüntüsünü görünce mikrofilmde hoşuma gitti. Ne bileyim...”</p>

      <div style="display:none;">
        <a id="GBS.0071.04"></a>
      </div>

      <p>Muzaffer Abi gözlüklerini çıkarttı. Gözleri kocamanmış meğerse.</p>

      <p>“Öyle görünce komik geldi. ‘Bir mikrofilmcinin teşebbüs aşamasında kalmış mevcudiyetinin resmidir!’ gibi... Belki dedim yıllar sonra biri mikrofilmlere bakarken güler. Güldürmek, neşelendirmek sevaptır.”</p>

      <p>“Şimdi o sevap işleri Muzaffer–”</p>

      <p>“Siz de sevap işlediniz az evvel. Başka sözcüklerle aynı şeyi söylüyor olabiliriz...<a id="GBS.0071.05"></a> Olabilir miyiz?”</p>

      <p>“Dışarıda konuşsak Muzaffer. Burası–”</p>

      <p>“Dışarıda konuşamayız Sevgi Hanım. Dışarıda hepimiz bir kılığa girmişiz. Ama burada–”</p>

      <p>“Anladım ben seni.”</p>

      <p>“Hakikaten mi? Sevgi Hanım... Sizler gibi konuşamıyoruz biz. Ama... Nasıl desem?.. <em>Gül saçarım düşmanıma bile...</em> Yani... <em>Gölgemiz dahi yok biz dediklerimizin arasında bile...</em>”</p>

      <p>“Anladım, anladım–”</p>

      <p>“Sakın korkmayın<a id="GBS.0072.01"></a> Sevgi Hanım. Ben de saklıyorum buraya bazı şeyler.”</p>

      <p>“Ne saklaması?”</p>

      <p>“İşte bu hırgürde araya gidecek şeyler... Kim bilir belki de bir sürü insan Meclis’in içine bir şeyler saklıyor... Bana güvenebilirsiniz Sevgi Hanım. Hakikaten. Siz de bu savaşa göre değilsiniz. Ben de. Kimse değil aslında.”</p>

      <p>İşte o zaman bir tekme attım Muzaffer Abi’ye. Ne korkutuyor ki annemi! Annem bana kızar gibi<a id="GBS.0072.02"></a> yaptı ama mahsusçuktan, anladım ben.</p>

      <p class="lvl1">Biz hemen dışarı koştuk. Meclis’in bahçesine çıktık annemle. Annemin elleri titredi ama sigarayı yakabildi. Birden kelebekler geldi. Bin milyon tane! Sonra da teyzeler geldi. “Aaay! Kelebek fırtınası!” diye bağırdılar. Kelebekler bulut gibi oldu. Meclis’in duvarlarına çarpmaya başladılar:</p>

      <p>“Kelebekler içeri girmek istiyor anne!”</p>

      <p>“Giremezler,” dedi<a id="GBS.0072.03"></a> annem, ağlıyor gibi oldu sesi. Abdullah Bey Amca bal kavanozuyla dışarı çıkınca, aniden kelebekleri görünce korktu. Kavanoz düştü, kırıldı.</p>

      <p class="lvl1">Teyzeler gidememişler Ulus’a, onu anlattılar anneme:</p>

      <p>“Gidemedik Sevgi Hanım. SEK’in orası karışmış, döndük. Ay bu ne ayol! Kelebek basmış burayı!”</p>

      <p>“Sevgi Abla ne gördük biliyor musun gezerken? Anlatsanıza kızlar...”</p>

      <p>Sonra teyzeler gözlerini<a id="GBS.0072.04"></a> kocaman kocaman yapıp anlattılar:</p>

      <p>“Belediyeciler, Kuğulu Park’tan bir kuğuyu almaya çalışıyordu. Ama beceremediler tabii. Kuğu nasıl direndi, görsen nasıl!”</p>

      <p>“Ne yapacaklarsa kuğuyu!” dedi başka teyze. “Uğraşmadıkları bir kuğu kaldıydı zaten!”</p>

      <p>“Anne, kuğuya bir şey mi yapıyorlar? Yapmasınlar!”</p>

      <p>Teyzeler birden <em>Dallas</em>’ı konuştukları için kimse bana cevap vermedi:</p>

      <p>“Anne, kuğuya<a id="GBS.0072.05"></a> ne yapmışlar? Anneee!”</p>

      <p>Sonra Muzaffer Abi dışarı çıktı. Anneme baktı kısacık. Abdullah Bey Amca’yla konuşacaktı o. Ama Abdullah Bey Amca yere yayılan bala baktığı için onu dinlemedi hiç. Muzaffer Abi’nin dizi çok acımamıştır ki! Ben çocuğum ki daha, küçük benim ayağım.</p>

      <p class="lvl1">Ali’ye <em>Ulduz ve Kargalar</em>’ı aldık eve giderken. Annem dedi ki, bir kızla bir oğlan varmış, karga yavrusunu kurtarıyorlarmış<a id="GBS.0073.01"></a> ikisi. Minik yavru. Minicikmiş, minicik! Dolmuşta sordum ben anneme:</p>

      <p>“Sen de korkuyor musun aslında anne?”</p>

      <p>“Başka kim korkuyor Ayşe? Sen mi?”</p>

      <p>O zaman demedim ben, “Babam korkuyor,” diye. Belki babam utanır diye. Kelebekler Meclis’e girebilse ne güzel olur. Giremezler ama.</p>
    </section>

    <h2>Ali, Dairede</h2>

    <section class="voice2">
      <p>“Atla Hasan!”</p>

      <p>“Şeref Abi!? Sen misin Şeref Abi?!”</p>

      <p>“Atla!”</p>

      <p class="lvl1">Babamla otobüs bekliyoruz.<a id="GBS.0073.02"></a> Daireden çıktık. Çünkü annem komşulardan birini doktora götürdüğü için ben babamla geldim daireye. Çay ocağından çıkmam yasak. Ayşe’nin babası üst kattaymış. Ama benim görünmemem lazım. Hiç kimsenin görmemesi lazım beni. Orada sessiz oturdum ben. Daireden çıkınca, otobüs beklerken babam <em>Cumhuriyet</em> okudu. Bana da okudu. Çünkü gazete tek başına okunmaz. Çünkü sinirlenildiği için.</p>

      <p>“Memurlar işe<a id="GBS.0073.03"></a> başlarken ‘ayırmasız, kayırmasız, erdemli bir şekilde görev yapacağım’ diye kâğıt imzalayacakmış. Millet birbirini vuruyor, işi mi kayırmadan yapacak?!.. De haydi geçmiş olsun, yönetmeliğini de çıkarıvermişler, artık can güvenliğim yok diyene silah veresilermiş. Sanki silahı olmayan var! ‘Eğitim yılı kanlı bitti. Bu yıl 395 öğrenci ve öğretmen öldürüldü.’ Başbakanlık Müsteşarı Turgut Özal, Paris’e<a id="GBS.0073.04"></a> IMF görüşmelerine gitmiş, para bulup gelecekmiş. Bu çipil gözlü Özal bir işler çeviriyor da, dur bakalım. ‘Sosyal demokrat lider Ecevit, eylemci sol diyerek demokrasi güçlerini dışlıyor.’ Siz o Ecevit’i daha çok beklersiniz! DİSK’ten açıklama: ‘Bunalan burjuvazi faşist diktatörlük tezgâhlıyor.’ Tezgâhı mı kaldı? Buraları hep sıkıyönetim komutanları yönetmiyor mu! Meclis toplanıp toplanıp komutanları<a id="GBS.0073.05"></a> daha güçlendirelim diye... Çöpçü grevi bitmiş de 14 ton çöp toplanacakmış!.. Demiryolları trenlerdeki fareler için kedileri işe alacakmış. Deli oldu bunlar, deli.”</p>

      <p class="lvl1">Sonra babam görmedi, ben gördüm. Caddede adamlar yürümeye başladı:</p>

      <p>“Ya Allah bismillah Allahu ekber!”</p>

      <p>Babam <em>Cumhuriyet</em>’i katladı, cebine koydu. <em>Cumhuriyet</em> yazısı görünmesin. Görünmesin!</p>

      <p>“Hass.ktir! Ülkücü Alaaddin’in<a id="GBS.0074.01"></a> itleri!”</p>

      <p>Elimi tuttu ama gidecek yer yok şimdi. Yaklaşıyorlar. Yaklaşıyorlar! Başlarındaki adam babamı gösterdi. Sonra işte aniden araba durdu önümüzde:</p>

      <p>“Atla Hasan!”</p>

      <p>Babam tanıdı onu. Şeref Amca’ymış onun adı:</p>

      <p>“Şeref Abi! Hızır gibi yetiştin!”</p>

      <p>Babam çok şaşırdı. “Hızır” aniden olan güzel bir şey demek çünkü.</p>

      <p>Şeref Amca hiç bakmadı. Babam baksın diye böyle eğildi yüzüne<a id="GBS.0074.02"></a> ama bakmadı. O zaman babam benimle konuştu:</p>

      <p>“Bak Ali, bu Said Dayı’nın yoldaşı Şeref Amca’n. Hey gidi Şeref Abi!”</p>

      <p>Şeref Amca bizi tanımıyormuş gibi oldu. Kamyonetinin arkasında iki adam vardı. Bu belediyenin arabasıymış. Şeref Amca az konuştu. Bakmadı bile bize:</p>

      <p>“Biz de Kuğulu Park’a gidiyoruz. Kuğu alınacakmış oradan da...”</p>

      <p>Babam ona küstü gibi oldu biraz. Arkadaki adamlar babama<a id="GBS.0074.03"></a> söyledi:</p>

      <p>“Şeref konuşmaz abi, aldırma kardeş!”</p>

      <p>“Biz, ‘Lal Şeref,’ diyoruz abi ona... Fakat iyi yırttınız faşist komandolardan, geçmiş olsun.”</p>

      <p>Şeref Amca dinlemiyor. Şeref Amca onlardan büyük ama onlar “abi” demiyor. Babam arkadaki adamlara kötü baktı. Şeref Amca yana yatık duruyor. Güçsüz gibi. Uykusu gelmiş gibi. Babam onun kolunu tuttu. Uyansın diye gibi. Ama Şeref Amca hiç babama<a id="GBS.0074.04"></a> bakmadan arabayı kullanıyor. Babam, Şeref Amca ona baksın diye konuşuyor şimdi:</p>

      <p>“Şeref Abi, İstanbul’a gitti de orada kaldı dediydiler ya senin için. Geldin ha?”</p>

      <p>“Geldik işte. Belediyeye girdik.”</p>

      <p>“İyisin Şeref Abi?”</p>

      <p>“İyiyiz.”</p>

      <p>Arkadaki adamlar güldü:</p>

      <p>“Dedik biz sana abi, konuşmaz, uğraşma!”</p>

      <p>Babam onlara baktı, bıyığını ısırdı. Sonra Şeref Amca’ya sordu yine:</p>

      <p>“Nasıl<a id="GBS.0074.05"></a> İstanbul abi? Buradan daha karışık diyorlar ya, aslı var mı?”</p>

      <p>“Çok kavga gürültü... Kendi içimizdeki meseleler.”</p>

      <p>Babam Şeref Amca’nın ayakkabılarına baktı:</p>

      <p>“Hâlâ cızlavet giyiyorsun ha abi?.. Eskisi gibi değil grevler Şeref Abi. Sizin o cızlavet grevi vardı hani; İbo önderlik ediyor dediler de kalkıp İstanbul’a gittiydiniz Said’le.”</p>

      <p>Şeref Amca’nın o kadar eğildi ki başı direksiyona<a id="GBS.0075.01"></a> değdi gibi oldu:</p>

      <p>“Ne güldüydük abi. Raziye Abla diye anlatıyordunuz ya Said’le. İşçiler grevin üçüncü-beşinci ayında, ‘Dayanamıyok, anlaşak mı patronla,’ demesiyle, Raziye Abla –iki çocuklu duldu he mi o kadın Şeref Abi?– pembe güllü donunu çıkarmış da, ‘De haydi, anlaşacaksınız donumu giyin de öyle anlaşın patronla,’ diye. ‘Raziye Abla’nın pembe donu işçi sınıfı üstünde Lenin’den daha tesirli!’<a id="GBS.0075.02"></a> diye anlatırken ne gülerdiniz Said’le.”</p>

      <p>Şeref Amca sustukça babam daha çok konuştu. Babam, çocukmuş gibi oldu:</p>

      <p>“Bir demirci vardı abi, neydi o adamın adı? Hani siz götürmüştünüz Said’le fabrikaya. Ülker’in patronu Sabri Ülker gelmiş de evine kadar, ricacı olmuş. ‘Aman, benim püsküütlerin üstü pişiyor da altı pişmiyor. Ne edek? El aman,’ diye. Sizin o adam da –hay Allah neydi adı yahu–<a id="GBS.0075.03"></a> marangozmuş da makineye bir numara çekmiş, bisküvileri ayağa dikeltmiş de ateşi yandan verdirmiş, Ülker’in bisküvileri iyi pişmiş artık. Bu Sabri Ülker de demiş ki, ‘Ne dilersen dile benden.’ Hay Allah, adamın adını getiremedim bak. Bir şey istememiş de para vermişler, demirci de parayı partiye vermiş toptan. Said anlatıyordu, demiş ki ‘Mühim olan, işi en iyi komünistlerin yaptığını öğrenmeleri.’<a id="GBS.0075.04"></a> Marangoz muydu neydi aslen? Hay Allah...”</p>

      <p>“Demirci Osman,” dedi Şeref Amca. Tek onu dedi. Sonra babam da yola baktı artık. Vazgeçti konuşmaktan. O zaman Şeref Amca sordu:</p>

      <p>“Aliye Bacı’m iyi mi?”</p>

      <p>“Bizim ev yandı Şeref Abi, yenisini yaptık da–”</p>

      <p>O zaman Şeref Amca ilk kez babama baktı:</p>

      <p>“Said’in parka?”</p>

      <p>“O yanmadı abi... Büyüyünce bizim oğlana verecekmiş Aliye. Ana oğul işte<a id="GBS.0075.05"></a> öyle eğleşirler. Ama Said’in tek bir fotoğrafı vardı ya, hani parkasıyla beraber sen getirmiştin ta o zaman, o yandı. Aliye onu duvara yapıştırdı da, yüzü sarmaşık gülünün açtığı yere denk gelsin diye gül büyüdükçe çıkarıp çıkarıp yerini değiştirirdi fotoğrafın. O fotoğraf yandı diye üzüldü Aliye. Sende Said’in başka resmi var mı Şeref Abi?”</p>

      <p>Şeref Amca yüzünü ovdu. Güldü, kafasını gösterdi<a id="GBS.0076.01"></a> parmağıyla:</p>

      <p>“Burada, hepsi burada.”</p>

      <p>Şeref Amca oturduğu yerde dikildi artık. Arkadaki adamlar Bülent Ersoy konuştu:</p>

      <p>“Zeki Müren erkek de Bülent şorolo!”</p>

      <p>“Ama esas Zeki Müren başlattı bu işleri de, Bülent arkadan geldi.”</p>

      <p>“Portakal gibi meme yaptırmadı ama Bülent gibi.”</p>

      <p>Güldüler sonra.</p>

      <p>Babam onlara kızdı. Kızdığı için dedi:</p>

      <p>“Biz burada inelim Şeref abi.”</p>

      <p>Evi tarif<a id="GBS.0076.02"></a> etti babam, dairenin yerini de; ama Şeref Amca gelmeyecek, dinlemedi hiç.</p>

      <p>“Abi, tek durma,” dedi babam.</p>

      <p>“İyi böyle, iyi,” dedi Şeref Amca.</p>

      <p class="lvl1">Mahalleye gidince lüks lambaları yanmıştı. Bu gece de bizim evi yapacaklar. Annem gülüyor, yanakları kırmızı. Çünkü çok çalışmış bugün. “Priketleri” oradan oraya taşımış annem. Teyzeler hep kireç karmış, üniversiteli abiler duvar örmüş. Hep şarkı<a id="GBS.0076.03"></a> söylemişler, annem, babama anlattı. Gülünce terledi annem. Domatesle ekmek getirdi komşular. Biz onları yedik. Annem ev yaptığı için domatese ağzını soktu. Sesler çıkardı, çok ses çıkardı. Domates bir elindeyken babama, “Bak hele, tuvaleti buraya koyalım dediydik de sen ne diyorsun Hasan Efendi?” Annemle babam lüks lambalarının ışığında eve baktılar. İkisinin elinden de domatesin suları aktı. Annemin<a id="GBS.0076.04"></a> elleri kıpkırmızı. Ev yapınca öyle olur insanın elleri. Çok kere gördüm ben; ev yapınca insanlar böyle güler, domates gibi. Çünkü önce devrimci abiler, ablalar toprağı göstere göstere, elleri bellerinde konuşurlar sabah. Çay bardağını iki parmaklarıyla tutarlar, orta parmaklarına sigara takarlar. Çember olup çayları karıştırırlar, “O zaman şuraya şöyle yapalım, buraya böyle yapalım,” derlerken<a id="GBS.0076.05"></a> çay kaşıkları durur. <em>Tık tık</em> iki kere vurulur çay kaşıkları bardağa. Susarlar, evin yapılacağı yere bakarlar. O zaman bardakları avuçlarına alırlar. Abiler ve ablalar avuçlarına alıp işleri düşünebilsinler diye o bardaklar ince bellidir. Sonra toprağa çomaklar sokulur, ip gerilir yere, ev çizilir. Abiler, ablalar çay bardaklarını çiçekli beyaz tepsilere koyarlar. Kazmaya başladıkları zaman çay<a id="GBS.0077.01"></a> bardakları tepside bekler onları. Devrimci ablalar priketleri taşır kamyondan, hep gülerler. Hep terler ve gülerler. Çocuklar kenarda ekmek yiyip beklerler. Çünkü biri bağırır bazen:</p>

      <p>“Yeğenim, gel bakayım, al bakayım şu şapkayı başımdan!”</p>

      <p>“Oğlum, gel sıyır bakayım kolumu!”</p>

      <p>Büyüklerin elleri dolu olunca çocuklar çağırılır.</p>

      <p class="lvl1">Gözleri kapatıp dinleyince hep ses olur. “Off! Ay ay ay!<a id="GBS.0077.02"></a> Oy oy oy! Haydi! Haydi bir daha!” olur. Çek-çek-çek, dur-dur-dur, geç-geç-geç, ver-ver-ver, tut-tut-tut, al-al-al olur her yer. Sesler şarkı gibi olunca artık ev kurulmaya başlar. Öğlen olunca çömelirler toprağa, konuşa konuşa yemek yiyip bitince de su içerler. Çok su içerler.</p>

      <p class="lvl1">Bir duvar bitince hemen oraya tüp yakılır, üzerine çay konur. Ertesi sabah başka duvarlar yapılır, çatı çatılır. Ev<a id="GBS.0077.03"></a> bitince, sanki herkes evi beraber yapmamış gibi, bakmaya gelirler, şaşırır herkes. “Ne biçim olmuş be!” derler, “Vay anasına güzel olmuş ha!” derler. “Şuraya da sonra bir oda daha eklenir. Durumunuz olunca artık,” derler. Devrimci abilerle ablalar kapının önünde, bahçede şakalaşırlar o zaman. Herkes film izler gibi onlara bakar, onlar artistmiş gibi olur. Onların şakalarını anlamazlar ama onlar<a id="GBS.0077.04"></a> gülünce gülerler. Sanki priketler bile güler o zaman. Herkes gülerken devrimci abilerle ablalar biraz sonra gülmezler artık. Onlar yine çayları karıştırırlar. Düşünmeye başlarlar. Çünkü başka evler vardır, başka işler vardır, onları konuşurlar. Ciddi olurlar yeniden. Bizim ev de öyle yapıldı işte. Domates gibi güldü herkes.</p>
    </section>

    <h2>Babayla Gezinti</h2>

    <section class="voice1">
      <p>“Acı, kendi kendine hikmet yumurtlamıyor Aydın.<a id="GBS.0077.05"></a> Anlıyor musun?”</p>

      <p>Böyle dedi Selahattin Amca. Kuşlar çok fena öttü, Selahattin Amca öyle dedi diye. Ben babamla daireye gitmiştim o gün. Anneannem şekerine baktırmaya doktora gittiği için. Annem de, “Geçen gün geldi benimle. Bugün de seninle gelsin,” dedi. Babamın dairesini hiç sevmem ben. Zımbadan başka bir şey olmaz orada. Kâğıtları delen şey bile olmaz. O zaman Dedektif Nahit Amca aradı babamı.<a id="GBS.0078.01"></a> “Sakarya’da buluşalım,” demiş babama, Selahattin Amca’nın kuşçusunda. Babam sıkıldı telefonda:</p>

      <p>“Gözünü seveyim Dedektif. Dişe gelir bir şey çıkmadıysa Selahattin Abi’yi karıştırmayalım. Biliyorsun adam konu her açıldığında bir kere daha sarsılıyor.”</p>

      <p class="lvl1">Sonra biz Sakarya’ya gittik. Orada piknik vardır. Ayakta sandviç yenen yere “piknik” denir. İnsanlar neşeli gibi olur orada. Çünkü her yer<a id="GBS.0078.02"></a> tost kokuyor, çok güzel. Bir de gözünü kısınca hep renkler hareket eder gibi görünür. Ben öyle yapıyordum babamla dururken. Dedektif Amca’yı beklerken. Sonra babam insanları anlattı. Babam bana insanları anlatır:</p>

      <p>“Bak Ayşe, insanların ellerine bak. İnsanlar birbirlerine yollardan nasıl geçtiklerini anlatıyor. Hani insanlar oyun oynuyor ya silahlarla, o oyun oynayanlardan nasıl kaçtıklarını<a id="GBS.0078.03"></a> anlatıyorlar. Görüyor musun, eller böyle açılıp dümdüz gidiyor yol bitinceye kadar mesela. Köşeyi avucunu yumarak dönüyor, öteki köşeden dışa açılarak kıvrılıyor. Gördün mü, parmaklarını birleştirip kuş gibi olup bu yokuştan sarkıyorlar. Dönemeç küçükse parmakla çiziliyor masaya, geniş bulvarsa kollar açılarak iki elle tarif ediliyor... Komik mi biraz?”</p>

      <p>Evet derim ben hemen, babam susmasın<a id="GBS.0078.04"></a> diye.</p>

      <p>“Annen bana kızıyor Ayşe. Bu abiler oyun oynuyor ya hani, biz hiçbir şey yapmıyoruz diye.”</p>

      <p>“Korkuyor muyuz biz baba çünkü mü?”</p>

      <p>“Sence korkuyor muyuz?”</p>

      <p>“Annem de korkar ama de mi?”</p>

      <p>Güldü babam o zaman:</p>

      <p>“Bilmem sorarsın annene. Belki tek başına kalınca korkuyordur.”</p>

      <p>Sordum ben anneme de, söylemem şimdi babama.</p>

      <p class="lvl1">Dedektif Amca geldi. Onun kot ceketi var. Böyle<a id="GBS.0078.05"></a> başını sağa sola sallayarak yürür o. Babamla onlar konuştular biraz ayakta:</p>

      <p>“Sen yokken girmek içimden gelmedi Dedektif. Selahattin Abi’nin sessizliği insanın elini kolunu bağlıyor.”</p>

      <p>“Abi, Cihan senin arkadaşınsa onun da kardeşiydi. Bilmesin mi soruşturmanın nasıl ilerlediğini?”</p>

      <p>“Öyle de... Bilmiyorum ki Dedektif. O da ölmüş gibi. Bu memlekette kaç kişi kavgada tükenip kendini kırtasiye<a id="GBS.0079.01"></a> dükkânlarına, vesikalıkçılara, Selahattin Abi gibi kuş dükkânlarına saklıyordur kim bilir? Sence kaç kişi solculuktan işsiz kalıp her şeyden yılıp çaresizlikten çelik tencere ve avize satıyordur Dedektif?”</p>

      <p>“Aydın Abi, ben bu işlerden anlamam biliyorsun. Benim işim yakalamak, tutmak... Bunlar yani.”</p>

      <p>“Onları da dahil etmek lazım istatistiklere Dedektif.”</p>

      <p>“Yürüyelim mi abi?”</p>

      <p>Biz yürüdük.<a id="GBS.0079.02"></a> Onlar büyük adım attığı için ben koşuyorum. Beni unuttukları zaman ben koşmak zorunda kalırım. Annem unutmaz ama babam bazen unutur beni.</p>

      <p class="lvl1">“Dedektif, Selahattin Abi’ye her gidişimde aklıma geliyor. Hey Allah’ım! Gülesim geliyor. Öldürülünce Cihan’ın en suratı asık resmini koymuşlardı afişlere. Görse ne kızardı! ‘Ulan Allahsızlar, nereden buldunuz bu fotoğrafı!’ diye.”</p>

      <p>“Neşeli adammış, hep<a id="GBS.0079.03"></a> anlatıyorlar.”</p>

      <p>“Hem nasıl! ‘Cihanlar ölmez!’ diye cenazesinde bağırdıkları zaman... Kızardı o işe de. ‘Ne ölmemesi be! Gebertti alçaklar beni! Diktik nalları!’ derdi.”</p>

      <p>Babam güldü ama gömleğinin içine doğru güldü. Büyükler acıklı güldükleri zaman öyle yapar. Dedektif Amca da onun omzuna elini vurdu iki kez. Babamın neşeli arkadaşları hep çoktan ölmüş olur.</p>

      <p>“Dedektif Amca, sen Komiser<a id="GBS.0079.04"></a> Kolombo’yu tanıyor musun?”</p>

      <p>Ben sorunca durdular, güldüler. Dedektif Amca bıyıklarını çekti:</p>

      <p>“İçeri girelim de hızla anlatayım. Yeni bir görgü tanığı bulduk Aydın Abi, yaşlı bir kadın, Bahçelievler’de sizin çocukların komşusuymuş... Selahattin Abi, selam. Habersiz geldik, kusura bakma.”</p>

      <p>Selahattin Amca beni görünce hep sakız verir. Kuş dükkânı, kuş kanadı tozu kokar. Öyle bir toz var<a id="GBS.0079.05"></a> çünkü. O toz, leblebi gibi kokar ama dolabın dibinde kalmış leblebi gibi. Bana başka türlü bakar, babama başka türlü bakar. Dedektif Amca’ya hiç bakmadı şimdi Selahattin Amca. Yine de Dedektif Amca hızlı hızlı konuşur:</p>

      <p>“Aydın Abi, anlatıp gideceğim. Selahattin Abi, şimdi şöyle... Cihanların cinayetiyle ilgili yeni bir–”</p>

      <p>Selahattin Amca o zaman sanki birden küçüldü gibi oldu, babam da sandalyede<a id="GBS.0080.01"></a> bacaklarını bitiştirdi, çişi gelmiş gibi:</p>

      <p>“Dedektif...” dedi Selahattin Amca, babama döndü hemen:</p>

      <p>“Aydıncığım...”</p>

      <p>Selahattin Amca sustu aniden ama kuşları ötmeye başladı çok:</p>

      <p>“Bakın çocuklar...”</p>

      <p>Kuşlar kaçmak istiyor. Çok canları yanıyor gibi olur aniden. Çok öterler, çok! Ben Selahattin Amca’yı duyamam o yüzden tam:</p>

      <p>“... istemiyorum. Bilmek istemiyorum. Namussuz de, kardeşini<a id="GBS.0080.02"></a> unuttu de... Ha bana bunu da söylettiniz çocuklar!”</p>

      <p>Dedektif Amca sustu o zaman. Utandı gibi oldu. Selahattin Amca sigara yaktı. Büyükler üzülünce sigara içer. Herkes susunca bir teyze geldi. Jale’anım Teyze’ye benzeyen teyzelerden:</p>

      <p>“Sizde bülbül var mıydı?”</p>

      <p>Selahattin Amca bakmadı ona:</p>

      <p>“Yok kızım yok!”</p>

      <p>“E var ya orda, görünüyor buradan!”</p>

      <p>Kuşlar öttü çok. Selahattin Amca’dan<a id="GBS.0080.03"></a> korktum biraz ben o zaman:</p>

      <p>“Ne lazım kuş sana kızım! Ne lazım sana kuş!”</p>

      <p>“Aa deliye bak be!”</p>

      <p>Dedektif Amca gizlice güldü biraz. Sonra Selahattin Amca da sigaralı elini havada salladı, güldü gibi oldu:</p>

      <p>“Tövbe ya Rabbi!”</p>

      <p>Babam da güldü ama bıyığını avucuyla siler gibi yaptı görünmesin diye. Kuşlar sustu sonunda, Selahattin Amca artık affetti herkesi:</p>

      <p>“Çocuklar, kusura bakmayın<a id="GBS.0080.04"></a> ne olur.”</p>

      <p>“Yok abi, sen kusura bakma,” dedi Dedektif Amca. Ama Selahattin Amca babamla konuştu:</p>

      <p>“Acı, kendi kendine hikmet yumurtlamıyor Aydın. Anlıyor musun?”</p>

      <p>O zaman Selahattin Amca sigarasını öyle çok içine çekti ki yarısına kadar yandı, çok acayipti:</p>

      <p>“Buraya Cihan’ın arkadaşları geliyor. ‘Abi bir şeye ihtiyacın var mı?’, ‘Abi, Cihan’ı unutmuyoruz’, ‘Abi, oğluma Cihan’ın adını<a id="GBS.0080.05"></a> verdim’, ‘Abi bilmem ne...’ Gidin yerine yeni bir çocuk yetiştirin. Orman yandığında ağaç dikmiyor muyuz Dedektif? Başka çare mi var!”</p>

      <p>“Abi–” dedi babam ama Selahattin Amca duymadı galiba:</p>

      <p>“Bak Kuğulu’da üç ağaç var, üzerine yazmışlar Deniz, Yusuf, Hüseyin diye. Düşünmüyorlar; ağaç büyüyünce yukarı çıkacak o yazıyı, kimse görmeyecek. ‘Unutmadık, unutmayacağız,’ diye iç serinletiyor insanlar.<a id="GBS.0081.01"></a> Bu çocuklar başka şeyler hatırlayacak, unutturmamaya çalıştıklarımızı değil. Ölümü hatırlamaz insan, hayatı hatırlar Aydın. Durmadan ölümü hatırlarsan sen de ölürsün, anladın mı Dedektif?”</p>

      <p>Selahattin Amca bana baktı. Bazen herkes bana böyle üzülmüş gibi bakıyor. Ben acıklı mıyım belki?</p>

      <p>Dedektif Amca yine hızlı hızlı konuştu:</p>

      <p>“Selahattin Abi, bir görgü tanığı çıktı. Kadın dört kişiyi<a id="GBS.0081.02"></a> Cihanların apartman, daire numarasını konuşurken duyduğunu söylüyor. Korkuyor da, biz onu konuşturacağız.”</p>

      <p>“Dedektif, sen anlamadın. Yaşıyorum diye kızıyorum kendime anasını satayım! Ne olursunuz yanlış anlamayın çocuklar. Dayanamıyorum. Burada kuşlarla böyle...”</p>

      <p>Selahattin Amca ağlayacak gibi oldu o zaman. Ben çok utandım. Sonra arkasını dönüp kuşlara yem verdi hemencecik. Babam komiklik<a id="GBS.0081.03"></a> yapmaya çalıştı, anladım ben:</p>

      <p>“Selahattin Abi, bu ne? Şemalar, dokümanlar... Kuşlara ameliyat mı yapıyorsun artık?”</p>

      <p>“Ya o tuhaf bir hikâye. Veterinerlik Fakültesi’nden bir arkadaş getirdi. Kuğulu Park’taki kuğuları şey yapacaklarmış...”</p>

      <p>Kuğular! Kuğulara ne yapacaklar? Dedektif Amca’nın telsizi vardır, o bazen cazır cuzur yapar. Yine öyle yapınca o dışarı çıktı hemen.</p>

      <p>“Ne yapıyorlarmış<a id="GBS.0081.04"></a> abi kuğulara?”</p>

      <p>“Ya bu Ankara’nın sıkıyönetim komutanı, neydi o pezevengin adı, neyse, bahçesine kuğulardan birini koydurmuş parktan aldırıp...”</p>

      <p>“Allah Allah?”</p>

      <p>“Yahu bu gürültüde kim ilgilenecek? Kuğu da, ‘Bu bahçede duramam,’ deyip geri uçmaya çalışmış Kuğulu’ya.”</p>

      <p>Babam güldü o zaman:</p>

      <p>“Ankara’nın kuğusu tabii, devrimci kuğu!”</p>

      <p>Onlar konuştu ama ben Dedektif Amca’nın peşinden<a id="GBS.0081.05"></a> gittim. Ben o telsizi çok merak ettim aniden. Çok korkunç adamlar var onun içinde. Radyo gibi değil. Hiç müzik çalmaz. Dedektif Amca bir şey gibi kokuyor zaten, ben onu tam bilmiyorum. Ama korkunçlu bir koku o. Şey gibi... şey gibi... Babamın geldiğini elimi tutunca anladım. Babam, Dedektif Amca’ya baktı, konuşmadı. Dedektif Amca konuştu yine hızlı hızlı:</p>

      <p>“Abi kızma!.. Ne yapayım abi? Ben<a id="GBS.0082.01"></a> de böyle dayanabiliyorum. Yoksa Selahattin Abi’yi, yani ister miyim böyle... Birini yakalamam lazım abi. Yakalamak zorundayım yoksa delireceğim.”</p>

      <p>Dedektif Amca ellerini beline koydu, başını öne eğdi. Babamla amcalar konuşurken arada durup çenelerinin altına bakıyorum. O top gibi şey oynuyor boğazlarında. O oynayınca ben ne anlattıklarını dinlemeyi unutuyorum. Bir de çenelerinin altındaki sakallarına<a id="GBS.0082.02"></a> bakıyorum.</p>

      <p>Demin bülbül isteyen teyze, akvaryumcuya girdi. Balıklar kışın üşümez, onları kaloriferin üzerine koymak gerekmez. Zaten ölürler koyarsan. Ama balıkları ısınsın diye kaloriferin üzerine koyan çocuklara Allah Baba günah yazmaz; çünkü bilmeden yapmışlardır.</p>
    </section>

    <h2>Kuğulu Park’ta Gezinti</h2>

    <section class="voice2">
      <p>“Sen ne diyorsun Bahri Abi! Bizim Turgay mı? ODTÜ’lü Turgay?”</p>

      <p>Kuğulu Park’tayız biz.<a id="GBS.0082.03"></a> Hüseyin Abi bıraktı elimi. Cebine soktu. Belki onun da cebinde ip var. O şefiyle buluştu şimdi. Tencereleri getirdi Hüseyin Abi. Tencerelerin içinde ne olduğunu biliyorum ben. Söylenmez. Söylenmez. Onun şefi Bahri Abi. “Turgay’ı kaybettik,” deyince Hüseyin Abi’nin elindeki tencereler <em>taka taka taka</em> yapmaya başladı.</p>

      <p>“Sakin ol Hüseyin! Bırak şunları elinden.”</p>

      <p>Hüseyin Abi tencereleri bırakınca<a id="GBS.0082.04"></a> yere, <em>taka taka taka</em> etmediler artık. Hüseyin Abi iki elini de soktu şimdi cebine. Belki onun da listesi var cebinde.</p>

      <p>“Aletler bunların içinde mi Hüseyin?”</p>

      <p>“Abi, Turgay’ı, ‘Silaha bulaştırmıyoruz,’ demediniz mi? Nasıl vuruldu abi?”</p>

      <p>“Hüseyin, tamam sakin oğlum.”</p>

      <p>Hüseyin Abi şimdi küçük oldu. Kuğulu Park’a ilk kez geliyorum ben. Biz onunla kuğulara bakacaktık. Çok sevdim ben onları.<a id="GBS.0082.05"></a> Çünkü... çünkü... Hiç sesi yok kuğunun.</p>

      <p>Bahri Abi aldı tencereleri:</p>

      <p>“Gel şurada bir çay içelim. İş bildiğin gibi değil.”</p>

      <p>Bana da gazoz söylediler. Ben gazoz sevmiyorum ama çocuklara gazoz söyler büyükler. Hüseyin Abi çayını çok karıştırdı. Durmadı hiç. Duymuyor kaşığın sesini. Duysa dururdu. Bahri Abi onun elinden kaşığı aldı. Çay tabağına koydu. Masaya eğildi:</p>

      <p>“Hüseyin, Turgay’ı<a id="GBS.0083.01"></a> silah işine karıştırmadık zaten. Başka bir durum...”</p>

      <p>O zaman Hüseyin Abi bana baktı. Sanki ben ölmüşüm gibi baktı. Beni kuyudan çıkarınca baktığı gibi baktı. Siyah kustuğum zamanki gibi. Bazen bana öyle ölmüşüm gibi bakıyor insanlar.</p>

      <p class="lvl1">“Hüseyin, sakinleştin mi? Şimdi bir kere anlatacağım sonra da ayrılacağız. Senin getirdiğin aletleri Dikmen’e götürecek arkadaşla buluşmam lazım.”</p>

      <p>“Tamam<a id="GBS.0083.02"></a> abi. Dinliyorum.”</p>

      <p>“Turgay’ı kimse öldürmedi. Turgay intihar etmiş!”</p>

      <p>İntihar kendi kendini öldürmek demek. Hüseyin Abi’ nin yüzü, bıyığının içine kaçtı gibi oldu.</p>

      <p>“Hüseyin, dinliyor musun? Turgay’ı birkaç gün önce yolda yürürken gözaltına almışlar. Özel bir tim gizliden çalışmaya başladı Ankara’da. Duyuyorum kaçtır. Bunlar başka türlü. Profesyonel. Ne yaptılar bilmiyorum çocuğa. Üç<a id="GBS.0083.03"></a> gün tutup bırakmışlar. Evine gitmiş. Ve intihar etmiş. Bu kadar.”</p>

      <p>“Bahri Abi–”</p>

      <p>“Hüseyin, Turgay için afişleme yapalım mı sen karar ver. Durum karışık çünkü. Anladın işte, intihar olduğu için... ODTÜ’deki arkadaşlarla konuşup karar verirsiniz. ‘Devrim şehidi’ diyelim mi demeyelim mi meselesi var ya. Şimdi yani...”</p>

      <p>Bahri Abi elini tencerelerin üstüne koydu. Öyle yapınca sordu gibi oldu<a id="GBS.0083.04"></a> içinde ne var diye:</p>

      <p>“Abi, bir Port Said, tutukluk yapıyor bazen. Bir 14’lü. Bir tane de Sten var.”</p>

      <p>“Tamam şimdi başka bir mahalleden iki otomatik geliyor. Onları sen gidip Kurtuluş’taki o arkadaştan alacaksın. Seni bekliyor.”</p>

      <p>“Tamam abi.”</p>

      <p>“Mahalledekilere anlattın mı? Bu silahları sadece emanet aldıklarını yani. Karşı mahalleye iki-üç takara geçersiniz, iki hafta sonra geri alırım<a id="GBS.0083.05"></a> silahları. ‘Ha bunlar boş değil, otomatik var,’ dedirtene kadar. Otomatikler tekrar size lazım olana kadar yine bu aletleri geri alır, gece nöbetinde idare edersiniz.”</p>

      <p>“Tamam abi.”</p>

      <p>“Dergi kaç tane satıldı Hüseyin?”</p>

      <p>“...”</p>

      <p>“Neyse dergi, afiş meselelerini sonra konuşuruz... Hüseyin...”</p>

      <p>“Söyle abi.”</p>

      <p>“Bu iş birkaç aya bitecek Hüseyin. Ankara’da üç-dört mahalle kaldı bizim kontrol<a id="GBS.0084.01"></a> etmediğimiz. Bitecek bu iş. Yasımızı o zaman tutarız, şimdi değil.”</p>

      <p>“Tamam abi.”</p>

      <p>“Son bir mesele var Hüseyin. Dikkatini bana ver... Kusura bakma. Böyle Turgay haberinden sonra–”</p>

      <p>“Yok abi dinliyorum.”</p>

      <p>“Şimdi bu Çorum Katliamı’ndan sonra yeni suikastlar bekliyoruz. Bazı yazar, çizer, bizden aydın takımına koruma yapmaya karar verdik. Sizin mahalleden aklı başında çocuk varsa–”</p>

      <p><a id="GBS.0084.02"></a>“Kimlere koruma abi?”</p>

      <p>“Şimdilik soruyoruz. Yakın korumayı kabul etmeyenlere uzak koruma. Kendileri bilmeyecek yani.”</p>

      <p>“Tamam abi.”</p>

      <p>“Hüseyin. Tek durma. Böyle zamanlarda tek durmak iyi değildir.”</p>

      <p class="lvl1">Devrimciler tek durmaz. <em>Oportünüst</em> diye kötü bir şey var. Tek durunca insan <em>oportünüst</em> olur. Kendini düşünmek gibi bir şeydir oportünist. Şeref Amca gibi çok üzgün olunur tek kalınınca. Ben<a id="GBS.0084.03"></a> de şimdi Hüseyin Abi üzgün olduğu için gidip kuğulara bakamam. Çünkü <em>oportünüst</em> olabilirim o zaman. Uzaktan bakarsam o kadar olmam. Az bakabilirim. Uzaktan. Sonra Bahri Abi gitti. Onun yanında iki tane daha abi var. Çünkü tek durmaz o.</p>

      <p class="lvl1">Tam o zaman iki tane adam geldi. Kuğulardan birinin peşinden koştular. Ben tanıdım o adamları. Şeref Amca’nın yanındaki adamlar onlar. Ama Hüseyin Abi’ye söylemedim<a id="GBS.0084.04"></a> ben. Belki gizlidir o da:</p>

      <p>“Hop hop hop!”</p>

      <p>“Lan, dev gibiymiş bu!”</p>

      <p>“Kanadını tut oğlum! Bak geçen günkü gibi olmasın da...”</p>

      <p>“Ne olacak be! O zaman veletler bağırmasaydı alır götürürdük biz bunu da! Lan, tekini tutun getirin, dedi komutan, sen niye başka kuş peşinde koşuyorsun? Benim tuttuğumu götürsek ya! Hepsini alırsak millet neyin seyrine bakacak hıyar! Her seferinde birini dediler<a id="GBS.0084.05"></a> ya!”</p>

      <p class="lvl1">Hüseyin Abi, o zaman benim gibi oldu, rüyada gibi konuştu. Kuğulara baktı. Adamlara baktı. Havaya doğru konuşuyor o böyle olunca:</p>

      <p>“Ali, Çaykovski diye bir adam var. Büyüyünce öğrenirsin sen onu. <em>Kuğu Gölü</em> diye bir bestesi var onun. Turgay Abi’n bilirdi onu. Turgay Abi’n gitar da çalardı, biliyor musun. Çok akıllıydı. Hepimizden daha akıllı. Ama işte ömrü, milyon yıllık insanlık tarihinde<a id="GBS.0085.01"></a> anasını sattığımın içsavaşına denk geldi... Şimdi dergide şehit mi değil mi diye tartışılacak Ali. Gürültüye gidenleri şehit sayalım mı aslanım?.. Turgay Abi’n fizikçiydi. Silaha külaha karşıydı beyzade! ‘Ama kusursuz bir soygun planlayabilirim,’ demişti Bahri Abi’ye ilk emanet ettiğimde. Bahri Abi de kızmıştı buna: ‘Biz hayatı örgütlüyoruz. Soyguna lüzum yok! Kokoreç işinden anlar mısın Turgay<a id="GBS.0085.02"></a> kardeş?’ Gülmüştük Ali. Ama işte Turgay Abi’nin ‘araştırmacı kokoreççi’ olması ile bu bizim gülmemizin arası beş gündür. Beşevler Meydanı’ndaki bize bağlı kokoreççileri, gobitçileri üç gün izledi, elinde raporuyla Bahri Abi’ye geldi: ‘Düşündüm de şimdi bu kokoreç tezgâhlarını şu çizdiğim şekilde yenilersek ve gobitçilere de şu ürünleri eklersek benim hesaplarıma göre kâr günde 5.000 liradan<a id="GBS.0085.03"></a> 8.000 liraya çıkacak.’ Bahri Abi o zaman taktı adını: Araştırmacı-kokoreççi Turgay! Tek camı olmayan gözlüğünden parmağını sokup gözünü kaşıdı mı anla bir şey yumurtlayacak: ‘Düşündüm de güneydeki narenciye işinde en büyük gider kalemi insan emeği. Eğer bizim çocukları kullanabilirsek bu yaz birkaç tarlanın hasadını önden satın alabilirsek kâr marjı çok yüksek bir fiyattan Ankara’da satabiliriz. Halde<a id="GBS.0085.04"></a> de adamlarımız olduğuna göre...’ Spinoza okur da sayfanın yanına Kuşadası’nda bize bağlı hediyelikçilerle ilgili hesaplar yapardı. Çok gülerdi o Ali. Ceket cebinde hep bir gofret taşırdı, kızlara gofret verip sonra yürüyüp giderdi: ‘Gofretle mutlu olmayan kız hiçbir şeyle mutlu olmaz!’ öyle derdi... Ulan Turgay!.. Bunları unutma Ali. Hatırla bunları. Unutma bunları aslanım!”</p>

      <p>Sordum ama duymadı<a id="GBS.0085.05"></a> Hüseyin Abi:</p>

      <p>“Hatırlamakla unutmamak aynı şey değil mi Hüseyin Abi?”</p>

      <p>Hüseyin Abi tuvalete gitti. Ben kuğulara baktım. Adamlar kuğuyu kovaladı. Kuğu hiç bağırmadı. Hiç.</p>
    </section>

    <h2>Anneanneyle Diz Dize</h2>

    <section class="voice1">
      <p>“<em>Dertlerin kalkınca şaha...</em>”</p>

      <p>“Ah! Bak Ayşe, böyle denk geldi mi de gelir işte!”</p>

      <p>Anneannem, acıbadem likörü var bizim evde, ondan azıcık koydu. Sonra azıcık daha. Şokellayı azıcık<a id="GBS.0086.01"></a> daha, azıcık daha yiyorum ben, öyle. Çok oldu sonunda. Annemler Samim Abilere geçince biz anneannemle kaldık evde. Anneannem radyoyu açtı, kombinezonuyla oturdu. “Serin serin olur” öyle. Anneannemin memeleri uzun incedir. Annemin sigarasından da bir tane almıştı, onu yaktı. O, sigarayı annem gibi içmez. Dudaklarını öper gibi yapar, <em>püf püf</em> diye ses çıkarttırır. Sonra radyoda o şarkı başladı.</p>

      <div style="display:none;">
        <a id="GBS.0086.02"></a>
      </div>

      <p>“Annenler bu şarkıyı, ‘<em>Dertlerin kalkınca şaha, bir küfür yolla Allah’a,</em>’ diye söylüyor da, esası ‘Bir sitem yolla’dır Ayşeciğim,” dedi anneannem. Sonra, “Ah Sabahattin Bey, ah! Size böyle küfür yakıştırmıyor mu gençler...”</p>

      <p>Sabahattin Bey kim acaba?</p>

      <p>“Sabahattin Bey çok zarif bir adamdı. 1945’te konservatuardan Cebeci’ye dalgın yürürken biz Olgunlaşma’dan kızlarla seyrine bakardık da<a id="GBS.0086.03"></a> o kendi derdine dalmış, onu ne sevdiğimizi görmezdi. Hep duyardık komünistlikten çektiğini de fakat tabii bilemezdik kederinin derecesini.”</p>

      <p>Bazen anneannem, babam gibi aynı, bana söylüyor ama benimle konuşmuyor gibi oluyor:</p>

      <p>“Geçen yıl annen, <em>Cumhuriyet</em>’te bir yazı okuyunca öğrendik. Meğer Ayşe Sıtkı diye bir öğretmene mektupları varmış da kadıncağız bunları bekletirmiş... Şimdi niyeyse<a id="GBS.0086.04"></a> çok merak ediliyor insanların sırları. Ne diyorlar şimdi. Özel hayat! Sanki öğrenseler çözecekler ömrün sırrını. Ah! Keşke öyle zahmetsiz olsa... Fakat bu Behiye Aksoy Hanım da nasıl l’lere daldıra daldıra söylüyor şarkıyı, değil mi Ayşe? Arabeske çaldırıyor diyorlar da, değil, gazino meşrebindendir.”</p>

      <p>Anneannem sigarayı bir kere daha <em>püf püf</em> yaptı. Bir kere daha badem likörü koydu. Bana baktı,<a id="GBS.0086.05"></a> güldü. “Dur sana da koyalım bir lokma,” dedi. Boş minik bardağa bana da koydu. Sonra dedi ki, “Böyle tutacaksın. Küçük parmağın havada duracak.” Ben de masada onun yanına oturdum:</p>

      <p>“Küçücük küçücük içeceksin Ayşeciğim.”</p>

      <p class="lvl1">Defterini açtı. Defteri var onun.</p>

      <p>“Bak bakalım beğenecek misin Ayşe. ‘Yaprak düşmez can bırakır / Can vazgeçmez beden yıkılır,’ demiştik evvelden. Gerisini de şöyle<a id="GBS.0087.01"></a> getirmişiz: ‘Sen bana gelmeyeceksen eğer / Dünya döner de beni sana getirir.’ Güya İlyas Bey’e, maziye yazıyoruz da bu manileri... Acaba büyüyüp de bunları okuyacak mısın bakalım tonti!”</p>

      <p>Güldü kendi kendine. Ben biraz korktum o zaman. Başka türlü güldüğü için. Çünkü anneannem sarhoş oldu şimdi, gözleri kanlı kanlı oldu.</p>

      <p>“Bunları sana biriktiriyorum Ayşe. Neşeli haberleri, manileri, bayram<a id="GBS.0087.02"></a> tebriklerini, şunu bunu bir deftere yapıştırıyorum ki bu zamanları büsbütün kasavet diye anma ileride.”</p>

      <p>Anneannem defterin içine bir sürü şey koymuş. Gazeteler, dergiler gibi şeyler. Onlar kâğıt gibi kokmuyor, anneannemin eli gibi kokuyor. Anneannem kâğıdı elleyince artık kâğıt başka türlü kokar. Pudra gibi, börek gibi. Kokladım ben.</p>

      <p>“Sen çok sevindin bu Ali işine, öyle mi tonti? Oğlan<a id="GBS.0087.03"></a> da akıllı bir şey, ansiklopedileri karıştırıyor, kitaplara bakıyor. Terbiyeli de. Çağdaş yetiştirmiş annesi belli. Bravo! Sevgi’ye söyleyeyim de kadın bıraksın oğlanı ara sıra. Arkadaşlık edersiniz. Bak Şeker Bayramı da geliyor, o çocuğa da bir şeyler dikmek lazım bayramlık.”</p>

      <p>Anneannem Ali’ye gömlek diksin. Onun bir tane gömleği var galiba.</p>

      <p>“Ali’yi de alıp Kale’ye gidelim Ayşe. Müzeye<a id="GBS.0087.04"></a> de gideriz belki. İster misin tonti? Hem düzgünlük de bitti, eczacı Cavit Bey’e gidip almak lazım. Ah Cavit Bey!.. Hâlâ yakışıklı adam. Fuları olsun, hep ütülü pantolonu, beyaz önlüğü olsun. Bir de güler yüzlü, sohbeti dert alıyor. Kışın en son gittiğimde evsaflı yün Kazova eteğimi giymiştim de, ‘Sofia Loren mi girdi içeri diye bir lahza kalbim durdu Nejla Hanım,’ diye... Ay! İlahi!”</p>

      <p>Anneannem<a id="GBS.0087.05"></a> güldü. Memelerini böyle öne çıkardı. Sonra yine öbür türlü oturdu, kambur gibi:</p>

      <p>“Annen adamcağızın yaptığı kremlerin ismine gülüyor da... Jale Hanım her gördüğünde söylüyor, ‘Nejla Hanım hiç kırışmıyor yanakların,’ diye. Cavit Bey’in düzgünlüğü sağ olsun. Ne diyecek adam kremin adına? Tabii ki, ‘Caviderma,’ diyecek!”</p>

      <p>Biraz korkuyorum şimdi. Anneannemin askısı düştü çünkü. Anneannem askısını<a id="GBS.0088.01"></a> kaldırsın hemen! Memesi görünürse korkarım ben. Anneannem düşerse ben kaldıramazsam onu. Küçük küçük içiyorum ben likörü ama ağzım yapıştı şimdi çok. Anneannem benimle çocukmuşum gibi konuşmadığı için korkuyorum ben, çok büyükmüşüm gibi konuşuyor:</p>

      <p>“67’de Ulus’un üzerinde uçaklar çarpışıp da çarşının ortasına düşünce bütün Ulusluların yüzü yandıydı da bir tek Cavit Bey’in terkiplerini kullananlarda<a id="GBS.0088.02"></a> iz kalmadıydı. Sevgi bilmiyor tabii bunları. Bir nesil öyle yüzünde izlerle tanıdı birbirini. Fısıldaşırdı insanlar, ‘Uçak kazasından,’ diye. Kız almalarda vermelerde konuşulurdu: ‘Yanmamış değil mi? Aman iyi!’ Hey gidi!”</p>

      <p>Anneannemin öbür askısı da düştü şimdi. Memelerinin ucunda duruyor kombinezonu. Görmek istemiyorum ben memelerini.</p>

      <p>“62’de de Adana Canavarı’nı Samanpazarı Meydanı’nda<a id="GBS.0088.03"></a> astıklarında izleyen kadınlardan biri, çocuğunu düşürecek olduydu, bak o zaman da Cavit Bey imdadına yetişmişti. O adamı astılardı da birilerini öldürdü diye şimdi canavarlar sokakları almış, kimsenin kimseye canavar dediği yok... Onun mentollü basur terkibini göz altı morluklarına iyi geliyor diye sürerdi kızlar eskiden. Benim tabii hiç morarmadığı için bilemem.”</p>

      <p>Anneannem elini yanağına<a id="GBS.0088.04"></a> sürdü, saçını tarar gibi yaptı parmaklarıyla. Ajda Pekkan gibi yaptı.</p>

      <p class="lvl1">“Epeydir de gitmiyorum, içinden içinden merak etmiştir belki... Artık zaten herkes içinden konuşuyor. Sevgi de öyle. Görmedim sanıyor da, Aydın görecek diye o mektupları aldı götürdü. Geçen de azıcık çakırkeyif geldiydi eve. Bir şeyler oluyor kıza da, soramıyorsun tabii. Çocukla pek ilgilenmiyor da söylesem şikâyet ediyorum<a id="GBS.0088.05"></a> sanacak. Halbuki çocuğun hiç hatırası olmayacak onunla, o sebepten.”</p>

      <p>Ben buradayım anneanne! Ben yokmuşum gibi konuşmasana!</p>

      <p>“Aydın da hep içine atıyor. Bizim Sevgi’nin de burnu büyük biraz. Biraz yumuşakça davransa dünyalar Aydın’ın olacak da bırakamıyor kendini. Belki doğrusu odur da biz bilemedik işte! ‘Sevil de sevme,’ dedikleri gibi. Parmağında oynatıyor kocasını. Oynatıp da bir şey<a id="GBS.0089.01"></a> yaptırdığı da yok ya. Onunkisi sırf ıstırap vermek olsun. Yıllardır yaranamadı çocuk bizim kıza. Sanki, ‘Gel evlenelim,’ diyen, hapishaneden çıkar çıkmaz Aydın’ın kollarına koşan o değil. Ama subay kızı ya, öteki de işçi çocuğu, beğendiremedi kendini yıllardır benim kızıma. Debelensin dursun, ömrünce beğendiremez! Baştan nasıl başlarsa öyle. Ama Sevgi’nin bir korkmasına, bir ürkmesine bakar. Bilmez<a id="GBS.0089.02"></a> miyim? Benim kızım! Öyle dik dik, efeli durur da korkaktır Sevgi. Durup durup Aydın’a, ‘Niye öyle yapmadın? Niye böyle etmedin?’ E kendin yapaydın, kendin edeydin! Öyle müdanasızlık, o şımarıklık ancak yanında kocan olacak da öyle mümkün olacak. Yoksa insan tek kalınca yapamaz, öyle, ‘Öfkelendim, aman gidin başımdan,’ diyemezsin tek kalınca. Ama yok yok, ne yaparsa yapsın, yine dönüp dolaşıp<a id="GBS.0089.03"></a> geleceği yer Aydın. Aydın bunu bilmiyor da ondan öyle, ‘Aman karım gider,’ diye ağzının içine... Doğrusu oydu da biz bilemedik işte. İçeyim bir kadehçik daha, olmaz bir şey.”</p>

      <p>Anneannem beni çok unuttu. Korkuyorum ben çok. Annemler de gelmezler hiç.</p>

      <p class="lvl1">“Bak sen Ayşe, bak sen! Dansöz Özcan Tekgül’e Meclis Madalyası vermişler. Adalet Partili de sormuş tabii. ‘Dansöze Meclis Madalyası verdiğinize<a id="GBS.0089.04"></a> göre acaba neresine takmayı düşünüyorsunuz?’ E haklı adam! Pek güzel haber bu. Yapıştırayım da sonra bakar gülersin Ayşe. Bu ne bu! Hafazanallah! Adalet Partili bir mebus aslan almış bahçesine. ‘Afrika’dan gelen bir kadından aldım,’ demiş. Başımıza gelenler! Afrika’dan aslan getiren yaman kadın kim ki! Bunu da koyayım da deftere...”</p>

      <p>Anneannem bana bakmaz hiç. Ben artık ağlayacağım galiba.<a id="GBS.0089.05"></a> O ayağa kalkmaya çalışıyor:</p>

      <p>“Herkes içinden konuşuyor. Herkes. Ay ay ay! Nasıl da döndü başım. Küfelik oldun Nejla! İlahi! Ha ha ha!”</p>

      <p>Ben ağladım artık.</p>

      <p>“Ayşe! Ne oldu çocuğum?! Ay ben kıyamam sana! Dur bakayım sen. Ay ne oldu ayol aniden?”</p>

      <p>O zaman askılarını kaldırdı artık anneannem. Kapı çaldı. Annemler geldi sonunda.</p>
    </section>

    <h2>Cenazede Neler Olur?</h2>

    <section class="voice2">
      <p>Ben annemle cenazeye gitmeyecektim<a id="GBS.0090.01"></a> ama beni bırakacak kimse olmayınca gittim. Teyzeler hep doluştu otobüse. Seher Teyze “şef” gibi olduğu için –asıl şef Hüseyin Abi’dir– o kadınları saydı. Bir de Nuran Abla var, bizim Laz komşumuz. Onunla konuştu Seher Teyze ama kızgın konuştu:</p>

      <p>“Bak Nuran çok gelmek istedin de bu cenaze başka, şaşıp kalma sonra.”</p>

      <p>“Niye abla? Komünistlikte ölüyü gömmek yok mu?”</p>

      <p>“İyi kız gel. Ama çatışma<a id="GBS.0090.02"></a> çıkarsa benden ayrılmak yok. Topal Şükriye de benimle duracak. Siz ikiniz benimlesiniz.”</p>

      <p>Annem şef olmadı. Hüseyin Abi bizde kalıyor, silahlar bizim kömürlükte, herkes bizim evde toplansın diye televizyonu bizim eve koydular, ama annem yine de şef olmak istemedi. “Uğraşamaz”. “Biz sıramızı savdık” çünkü. Dayım öldüğü için.</p>

      <p class="lvl1">Çok gürültülü otobüs. Teyzeler hep konuştu. Durmadan. Seher Teyze,<a id="GBS.0090.03"></a> Nuran Abla’yı yanına oturttu, sert sert baktı:</p>

      <p>“Nuran sen az çekiniksin de senin bu direniş komitesi toplantılarına gelmen lazım. Sırf kocanın gelmesiyle olmaz. Mahalle hepimizin de mi? Hem üniversiteli kızlar okuma yazma öğretiyor kadınlara. Senin yok de mi okuman?”</p>

      <p>“Yok abla.”</p>

      <p>Nuran Abla’nın yüzü bembeyaz. Laz Hamit’in yüzü kıpkırmızı. Nuran Abla’nın oğlu o. Nuran Abla’nın kocası<a id="GBS.0090.04"></a> da şişman, bir tek Nuran Abla zayıf. Nuran Abla’nın ekmeklerini hep onlar yiyor. Bütün işleri de ona yaptırdıkları için bembeyaz onun yüzü. Hüseyin Abiler o eve “daha tam girmedikleri için sömürü var” o evde. Başı örtülü olduğu için az konuşuyor o. Konuşamıyor gibi. Hep korkar Nuran Abla. Seher Teyze da koltukta onun yerini kaplar konuşurken. Seher Teyze galiba Nuran Abla’ya “örgütlemek” yapıyor<a id="GBS.0090.05"></a> şimdi. Hüseyin Abi de yapmıştı bir keresinde, biliyorum ben bunu. “Hep birlikte olursak,” denir.</p>

      <p>“Nuran, hep birlikte olursak kazanırız. Tek kalırsak kırarlar bizi. Bak işte yıkıma geldikleri zaman ne yaptık? Bütün bebeleri yatırmadık mı dozerin önüne. Ne oldu? Gittiler. Hep böyle! Hep birlikte! İnsanın derdi insanla çözülür. Zaten faşistler Ankara’da üç mahallede kaldı. Bir yıla kalmaz biter<a id="GBS.0091.01"></a> bu iş.”</p>

      <p>“Abla benim bir derdim var da...”</p>

      <p>Otobüs durdu şimdi. Güzel abla ayağa kalktı. Onun adı Birgül, öğrendim ben onu. Konuşunca yanakları çok güzel oluyor. Hüseyin Abi bazen yanaklarını seviyor onun:</p>

      <p>“Hanımlar, cenazede tek kalmak yok. Herkes birbirine sahip çıkacak. Tören bittikten sonra hep birlikte otobüsle döneceğiz mahalleye. Polis saldırısı olursa dağılmak yok...”</p>

      <p>Seher<a id="GBS.0091.02"></a> Teyze kaşlarını çattı sordu Nuran Abla’ya:</p>

      <p>“Nuran, de bakayım bana ne derdin var?”</p>

      <p>O zaman güzel Birgül Abla sloganları bağırdı. Çünkü teyzeler öğrensin diye:</p>

      <p>“Bir gider bin geliriz!”</p>

      <p>Ben her şeyi duyuyorum. Nuran Abla, Seher Teyze’ye anlatıyor:</p>

      <p>“... demesi zor da abla.”</p>

      <p>“De bakayım sen. Dünya derdi çaresiz kalmaz.”</p>

      <p>Güzel Birgül Abla bağırdı yine. Onun saçı yanağına<a id="GBS.0091.03"></a> yapıştı bazen. Çok güzel.</p>

      <p>“Çorum’un hesabı sorulacak!”</p>

      <p>“Abla benim kızın orası yapışık. Babasına da denmiyor. Ezer kızı iyice. Çişini de düzgün edemiyor. Böyle çaprazına gidiyor çiş. Çocuk okula da başladı, eve kadar tutuyor çişini de ağlıyor kuzum.”</p>

      <p>Nuran Abla ağzını örtüsüyle örttü ama ağladı. Güzel Birgül Abla yine bağırdı:</p>

      <p>“Tek yol devrim!”</p>

      <p>Nuran Abla çok üzgün:</p>

      <p>“Devrimi<a id="GBS.0091.04"></a> bekleyecek de hal kalmadı abla.”</p>

      <p>“Dur bakalım Nuran. Üzme kızım kendini. Derdini bize söyle ki çare bulalım. Bu devrimciler niye var!”</p>

      <p>“Ne bileyim abla. Geceleri bizi bekliyorlar da her şey söylenmiyor onlara.”</p>

      <p>“Nuran, bana güveneceksin bacım. Korkma. Korkmak yok. Utanmak yok. Devrimcilik öyle bir şey.”</p>

      <p>Anneme baktım. O duymadı. Sloganları bağırdı çünkü. Kızın orası yapışıkmış<a id="GBS.0091.05"></a> anne, duymadın sen. Ne demek ki orası yapışık?</p>

      <p>Hüseyin Abi geldi otobüse. Tüfek! Biz arkada olduğumuz için önce bizi gördü, annem de ona baktı hemen:</p>

      <p>“Nerden çıktı bu tüfek Hüseyin? Tabancalara ne oldu? Aldınız mı kömürlükten?”</p>

      <p>“Halloldu abla. Bu yeni. Boş ver sen. Seher Abla’yla beraber kadınlardan sorumlusun abla, Birgül arkadaş da var. Haydi kolay gelsin.”</p>

      <p>“Hüseyin dur hele.<a id="GBS.0092.01"></a> Ne oldu sana? Garipsin sen?”</p>

      <p>“Bir arkadaşı kaybettik abla... Anlatırım sonra.”</p>

      <p>Güzel Birgül Abla’nın cebinde gofret var. Cebinden görünüyor. Bana vermedi. Hüseyin Abi olsa verirdi.</p>

      <p class="lvl1">Seher Teyze, Nuran Abla’yı tuttu kolundan:</p>

      <p>“Tamam o iş. Konuştum bizim devrimci kızlarla şimdi. Ayarlayacaklar, kızı beraber götürürüz doktora.”</p>

      <p>O zaman Nuran Abla ağladı:</p>

      <p>“Allah razı olsun.”</p>

      <div style="display:none;">
        <a id="GBS.0092.02"></a>
      </div>

      <p>“Allah devrimcilerden razı olsun Nuran.”</p>

      <p>“Olsun abla, olsun.”</p>

      <p class="lvl1">Sonra cenaze başladı. Dizildi herkes. Dede var. Kocaman beyaz bıyığı var ama uçları sarı. Yüzünü bıçakla kesmişler gibi çizgi çizgi. Gözleri de hep yaşlı dedenin. Konuşunca ağlamak istedim ben. Sussun! Sussun!</p>

      <p>“Bismişah bismişah! Canımız bu dünyaya kondu, yedi, içti, güldü, ağladı, göçtü. Mazlumun yanında, zalimin karşısındaki<a id="GBS.0092.03"></a> canımız hakka yürüdü. Don değiştirdi. Bir daha hangi donda gelir, güvercin mi olur, aslan mı olur, kuğu mu olur...”</p>

      <p>Güzel Birgül Abla annemin kulağına söyledi:</p>

      <p>“Sizin dede, Kuğulu Park’tan geçti herhalde bugün.”</p>

      <p>Annem hiç gülmedi, kızdı da az. Dede ağlıyor gibi konuştu yine:</p>

      <p>“... Canımız dünyaya hangi donda gelir, Şah bilir. Bu canı yaşadığında nasıl bilirdiniz? Hakkınızı helal<a id="GBS.0092.04"></a> ediyor musunuz?”</p>

      <p>Nuran Abla en çok bağırdı:</p>

      <p>“Helal olsun!”</p>

      <p>“Helal olsun diyen dillerden Hak, Muhammed, Ali razı olsun. Canımızın devridaim olsun!”</p>

      <p>Nuran Abla, duyuyorum ben, bizim gibi, “Allah allah,” diyor dışarı, ama sonra ağzına örtüsünü kapatıp, “Âmin,” diyor.</p>

      <p>“ ... acı paylaşıldıkça azalır, sevgi paylaşıldıkça çoğalır, acılar azalsın sevgiler çoğalsın. Emeğiniz varsa bağışlayın.<a id="GBS.0092.05"></a> Tanrı kalanlara uzun yaşam versin. Hacı Bektaş Veli, Pir Sultan ruhunu pak etsin. Gerçeğin demine hû! Ya Ali!”</p>

      <p>Hû yapıyorlar şimdi. Yapmasınlar. Yapmasınlar.</p>

      <p class="lvl1">Babam geldi. Annem çantasını karnının üstüne tuttu, kaşlarını çattı:</p>

      <p>“Sen nasıl geldin ki? İşten izin mi verdiler?”</p>

      <p>“Karışma sen. Bu mahalledekiler bizim su direnişine geldiler. Gelmesem hak geçer... Hüseyin yeni tüfek almış<a id="GBS.0093.01"></a> ya, bizim kömürlükten almışlar mı tabancaları?”</p>

      <p>“Anlatırım sonra. Yarın perşembe bak. İşe gideceğim ben. Oğlan da gelecek benimle.”</p>

      <p>“Akşama ne yemek var?”</p>

      <p>“Eylemden selametle çıkarsak un çorbası... Bakma öyle. Para bitti dün. Ya taş yeriz ya un çorbası.”</p>

      <p>“Bizim Laz Nuran da mı geldi? Hele hele Laz Nuran’a! Kocası gelmedi çağırdım da.”</p>

      <p>“İyi anlataydın gelirdi... Ne baktın öyle<a id="GBS.0093.02"></a> ters ters?”</p>

      <p class="lvl1">Sonra polis saldırdı bize. Bize hep polis saldırır. Polis bizi öldürmek ister. En çok Nuran Abla çatıştı. Annemler, Seher Teyzeler hep onun sırtına vurdular sonra otobüste, “Helal olsun,” dediler. Büyükler çatışmadan sonra sevinir gibi olur. Yaralansalar bile gülerler hep. Çok heyecanlı olurlar onlar. Sonra bin kere anlatırlar ne olduğunu:</p>

      <p>“Topal Şükriye polis tutanda demesin<a id="GBS.0093.03"></a> mi, ‘Ne edicüün sen beni! Ben gide gele akraba topluyom kendime! Ben ölende cenazemi gelicüüler!”</p>

      <p>Otobüste çok konuştular. Seher Teyze, Nuran Abla’nın sırtına vurdu:</p>

      <p>“Hele Seyranbağları’nın aslanı Nuran!”</p>

      <p>Nuran Abla utandı. Örtüsünü ağzına kapattı gülerken.</p>

      <p class="lvl1">Akşam evde toplantı olunca ben bahçeye çıktım. İpekböceklerine baktım. Gökhan almış pazardan, bir sürü. Bana da verdi. Babamla<a id="GBS.0093.04"></a> Gökhan’ın babası bahçeye çıktı sonra. Babam güldü:</p>

      <p>“Bunlar bu zamana kalır mı, mayısta biter bunlar.”</p>

      <p>“Bu yıl ipekböcekçileri direniş yapmış. Hükümet gâvurdan böcek alınca onlar da kendilerininkini elden çıkarmışlar.”</p>

      <p>Ben Ayşe’ye ipekböceği götüreceğim. O sever onları. O her şeyi seviyor galiba. Sonra Gökhan’ın babası –belediyede çalışıyor o– “Kuğuları tek tek tutacaklarmış. Parktakileri.<a id="GBS.0093.05"></a> Uçmasınlar diye kanatlarını mı kıracaklarmış ne,” dedi. Ayşe’ye anlatınca korkar belki. Korkmasın.</p>
    </section>
  </section>

  <div style="display:none;">
    <a id="GBS.0093.06"></a>
  </div>
</body>
</html>
