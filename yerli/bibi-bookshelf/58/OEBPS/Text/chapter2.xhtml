<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Devir</title>
  <link href="../Styles/main.css" rel="stylesheet" type="text/css" />
</head>

<body class="chapter" xmlns:epub="http://www.idpf.org/2007/ops" epub:type="chapter">
  <div style="display:none;">
    <a id="GBS.0030.01"></a>
  </div>

  <section class="container">
    <h2>Akgün Ailesi<em>Seyranbağları Mahallesi (Gecekondu Bölgesi)</em></h2>

    <section class="voice2">
      <p>“Uçuyor galiba. Uçuyor mu Ali? Çek bakalım ipi biraz, öyle anlarız.”</p>

      <p>Çektikçe ip avucumu kesiyor. Uçuyor demek mi Hüseyin Abi? Gece karanlıkta görünmüyor hiçbir şey. Uçurtmanın sesi geliyor tek: <em>Pata pata pata...</em> Uçuyor mu demek Hüseyin Abi?</p>

      <p>Yanmış gecekondumuzun bahçesinde çok gürültü var. Siyah küller kalkıyor, ablalar<a id="GBS.0030.02"></a> türkü söyleyip oynuyor çünkü:</p>

      <p>“<em>Samanlıktan kaldıramadım samanı da Zühtü...</em>”</p>

      <p>“Sahte nişan” var yine. Bu seferki “sahte gelin” abla çok güzel. Yeşil gözlü.</p>

      <p>Uçuyor mu Hüseyin Abi?</p>

      <p>Hüseyin Abi ODTÜ’lü, inşaat mühendisliğinde. “Herkes giremez ODTÜ’ye.” Parkalı ablalarla abiler gidebilir tek. “Gecekondusu yanmış çocuğun, sevinsin biraz,” dediğini duydum ki ben! Hüseyin Abi o yüzden uçurtma<a id="GBS.0030.03"></a> yaptı bana. Kırmızı kâğıttan.</p>

      <p>Görünmüyor uçurtma. Çünkü şimdi ablalar gaz lambalarının ışığında oynuyor ki abiler arka bahçede konuşsun. Anneler üzülüyor ki babalar küllere baksın, sussun. Elektrik de kesik zaten. Ama sabah –belki bu sefer başkaları gibi çabuk çabuk konuşabilirim– anlatırım herkese:</p>

      <p>“Hüseyin Abi bana kırmızı uçurtma yaptı. Gece uçtu.”</p>

      <p>Hüseyin Abi eliyle acele acele<a id="GBS.0030.04"></a> deniyor ipi. “Sahte nişan” elektrik gelince bitecek çünkü. Sahte nişanlık kıyafetleri çıkarılacak, ablalar pantolonlarıyla kalacak. Gizli toplantı da bitecek o zaman. Işıklar gelince her şey duracak. Abiler çağırıyor işte:</p>

      <p>“Hüseyin! Başlıyoruz!”</p>

      <p>“Geldim!” dedi Hüseyin Abi. Hüseyin Abi “şef” çünkü.</p>

      <p>“Ali, görmüyorsun şimdi ama uçtu uçtu bir yere takıldı bu uçurtma.”</p>

      <p>Hemen konuşamam<a id="GBS.0030.05"></a> ben. “Geri zekâlı” değilim, “içine kapanığım”. Köyden dede gelince demişti. “Ciddi çocuk o, üstüne varmayın.”</p>

      <p>“Ali...”</p>

      <p>Hüseyin Abi ipi çekti. Yutkunduğu için gırtlağındaki top gibi şey indi kalktı.</p>

      <p>“Bizim bunu kesmemiz lazım aslanım, takıldı bu bir yere. Karanlıkta da bulamayız şimdi.”</p>

      <p>Ama o zaman sabah kimse inanmaz uçurtmaya. Gökhan, “Yine rüya görmüşündür sen,” derse! Diyemiyorum<a id="GBS.0031.01"></a> ki, “Kesmeyelim.” Soramam ki, “Peki hiç uçtu mu Hüseyin Abi?”</p>

      <p>Hüseyin Abi’yi çağırdılar yine:</p>

      <p>“Hüseyin! Nişanı çok uzatamazlar. Faşistler çakacak toplantıyı.”</p>

      <p>Hüseyin Abi sustalıyı çıkardı, ipi kesiverdi. Avucumda ip öldü...</p>

      <p>“Yine yaparız oğlum, dert etme.”</p>

      <p>Hüseyin Abi bıyıklarıyla oynuyor, bir elini beline koyunca sırtı soru işareti gibi oluyor. Başımı sevdi, bacağına yapıştırdı<a id="GBS.0031.02"></a> beni omzumdan tutup:</p>

      <p>“Devrimci adam böyle şeylere üzülmez oğlum! Asma suratını. Bir daha olur. Hep bir daha.”</p>

      <p>Ben ipi bırakmayınca yumağı almak için ipi kesti Hüseyin Abi. Sırf ip var avucumda. Çok hafif. Kitap da yandı zaten. <em>Pal Sokağı Çocukları</em> yandı. Nemeçek yandı evde.</p>

      <p>“Gel len, toplantıya götüreyim seni.”</p>

      <p>Önlük de yandı zaten. Okula gidilemez, kütüphaneye de girilmez artık.<a id="GBS.0031.03"></a> <em>Hayat Ansiklopedisi</em>’ne de bakılmaz önlük olmayınca.</p>

      <p>“Sekiz oldun artık oğlum sen! Büyüdün artık aslanım. Bak sünnet de oldunuz geçen hafta toplu kesime gidip! Ha ha!.. Abi oldun sen artık.”</p>

      <p>İpi cebime koydum. Sol cebime. Öbürkünde başka ipler var çünkü. Bir de liste var, listeyi kimsenin görmemesi lazım. Kafam ağır gibi oldu yine. Ama artık devrimci abilerin toplantısına gidiyorum. Hüseyin<a id="GBS.0031.04"></a> Abi bıyıklarıyla oynuyor hâlâ:</p>

      <p>“Sen şimdi ev yandı diye böyleysen üzülme. Hep birlikte yeniden yapacağız sizin konduyu. ODTÜ’den de abiler gelecek. Hep beraber. Ne var oğlum! Ev dediğin ne? Bir günlük iş.”</p>

      <p>Ön bahçedeki ateşin yanından geçiyoruz, bulgur pişiyor. Çok bulgur. Herkes doyacak. Karşı tepedeki kaynaktan doldurduğum su bitmiş, bidon yere yatık çünkü. Çok yoruldum ben ama tek bir<a id="GBS.0031.05"></a> demlik çay oldu o sudan. Ablalar çayı abilere götürdü. Nişan kıyafetlerinin altından pantolonları göründü ablaların. Görünmesin. Görünmesin. Devrimci abla onlar çünkü. Buzdolabı televizyona dayandığı zaman dik duruyor toprakta. Kurtardı onları Laz Amca. Ama fişleri beyaz, ölü gibi. Benim iplerim gibi.</p>

      <p>Annem başını tutuyor, bağdaş kurmuş yere. Teyzeler annemin sırtını ovuyor. Konuşup durur<a id="GBS.0032.01"></a> onlar, biri üzülünce hep öyle konuşurlar:</p>

      <p>“Aliye Hanım, ev oluncaya kadar her akşam birimizde kalırsınız. Üzülme artık. Gençler toplantıyı bitirsin de–”</p>

      <p>“Tabii canım, üç güne çatı çatılır. Çocuklara bir şey olmadı, şükür de Aliye!”</p>

      <p>“Nerden bilmiş bu itler evde olmadığınızı?”</p>

      <p>“Nerden bilecekler! Karşı tepeden hep bizi izliyor pezevenkler! Aliye Hanım, kıymetli bir şey yoktu de mi<a id="GBS.0032.02"></a> evde?”</p>

      <p>Annem kadınlara baktı, “Bir tek işte kardeşimin, Said’in fotoğrafı... Ama o da tek resmiydi işte.”</p>

      <p>Hüseyin Abi uzun boylu olduğu için tepelere bakıyor, yürürken:</p>

      <p>“... Hem sonra bu faşist çıyanlar seni böyle üzgün görmeyecek. İzliyor itler bizi karşı tepeden. Evinizi yaktılar ama biz de onların analarını ağlatacağız! Geçen hafta tepeyi aldık ya, onun intikamı bu anasını satayım.<a id="GBS.0032.03"></a> Ya ne edecektik! Tepeyi ele geçirmeseydik susuz kalacaktık. Boş ver Ali sen! Bak şimdi toplantıda ne kararlar alıyoruz! Zaten Gün Sazak öldürüldü, iyice azıtırlar şimdi. Ama yılmak yok, direneceğiz. Tamam mı aslanım? Üzülmek yok. Hep birlikteyiz bak. Hem sonra...”</p>

      <p>Babam, amcalarla evin kara külüne bakıyor. Külün orda çoraplar var, çok çorap var, tekleri yok hiç. Amcalar ellerini arkada kavuşturuyor.<a id="GBS.0032.04"></a> Çok büyüyünce öyle yapılıyor. Babam hiç konuşmuyor, amcalar konuşuyor:</p>

      <p>“Hasan Efendi, dua et kimse yoktu evde. Arkadaşlarla üç-beş herkes koyar, hallederiz, canını sıkma hiç.”</p>

      <p>“Bizim bu Müslüman Laz da, beklemezsin hiç, vicdanlıymış bak. Tek başına sırtlamış dolabı, makineyi, he mi Hasan Efendi? Helal olsun, yiğit adammış!”</p>

      <p>“Bu Samsunlu faşistlere haddini bildirmek lazım Hasan Efendi.<a id="GBS.0032.05"></a> Hepimizin evlerini yakar bu o.ospu çocukları. Hele gençler bir karar versinler de...”</p>

      <p>Hüseyin Abi, yanlarından geçerken oynayan kızlara bakıyor. Kızlar bağırıyor:</p>

      <p>“<em>Yel estikçe gelir yarin kokusu da Zühtü.</em>”</p>

      <p>Hüseyin Abi gülüyor:</p>

      <p>“Kız arkadaşların da kaç gündür oynaya oynaya canları çıktı! Samsunlular anlamasın da... Ama karakoldaki polisler bile çakacak durumu. ‘Yangın evinde nişan<a id="GBS.0033.01"></a> mı olur!’ diye gelip başımızı ağrıtacaklar. Polisler buraya giremez, şapşal onlar, biliyor musun Ali? Şapşal polis! Gülsene be oğlum!”</p>

      <p>Herkes nasıl biliyor ne zaman gülüneceğini, ben bilemiyorum.</p>

      <p>“Ali, bak sana önemli bir şey diyeyim. Sen böyle çok konuşmuyorsun diye dalga geçiyor ya çocuklar, hiç şey yapma! Sen hepsinden akıllısın. Hiç dert etme yani. Tamam mı aslanım? ODTÜ’ye gireceksin<a id="GBS.0033.02"></a> oğlum sen! Ali, sana söylüyor– Hass.ktir!”</p>

      <p>Elektrikler geldi işte, sokak lambaları yandı. Herkes göründü birden. Annem ayağa kalktı. Amcalarla babam el çırpmaya başladılar türküye. Ben cebimden ipi çıkardım hemen. Bütün ipleri. Belki elektrikler gelince onlar da canlanır mı acaba?</p>
    </section>

    <h2>Ali Akgün</h2>

    <section class="voice2">
      <p>“Aliii! Ya seninkini yamuk keserlerse oğlum?! Ha ha ha!”</p>

      <p>“Bülent Ersoy olursun sonunda<a id="GBS.0033.03"></a> Ali. Ha ha!”</p>

      <p>Laz Hamit, kamyon kasasındaki diğer çocuklara bağırdı. Niye kadın gibi konuşmaya çalışıyor Hamit?</p>

      <p>“Alicik yine dilini yuttu korkudan daa!”</p>

      <p>Hepsi gülüyor şimdi. Ama ağlıyor gibi aslında. Belediyenin dağıttığı sünnetliklerle prens gibiler ama atları yok. Laz Hamit, Gökhan’a bağırıyor:</p>

      <p>“Gökhan! Seninki korktu oğlum!”</p>

      <p>“Kalk len onun yanından!” dedi Gökhan. Gökhan öyle<a id="GBS.0033.04"></a> yapar hep çünkü. Gökhan kocaman olduğu için, ben zayıf olduğum için... Hamit’i itti. Kamyon sallandı ama çocukların arasından geçti yanıma geldi, kolunu omzuma attı:</p>

      <p>“Sakın ağlama len! Ali! Duydun mu? Yine mi öyle garip oldun len? Çok kesmezler oğlum... Sakın şimdi ağlama bak!”</p>

      <p>Ağlamayacağım ben. Ama herkes o kadar çok bağırıyor ki!.. Bence onların hepsi pipilerinin fermuara sıkıştığı<a id="GBS.0033.05"></a> zamanı hatırlıyor, o yüzden çok konuşuyorlar.</p>

      <p>“Ali! Korkarsan lunaparkı düşün. Belediye Başkanı, Gençlik Parkı’nı bizim için kapattı bugün. Kondulardan hep çocuklar gelecek. Çarpışan araba bile var oğlum!”</p>

      <p>Çocuklar gülüyor, hepsi pipilerini konuşuyor, Gökhan da çok konuşuyor, bir de kartuşlu teybe bastı Hüseyin Abi önde. Cem Karaca çalar o hep:</p>

      <p>“<em>Düştüm mahpus damlarına öğüt veren bol<a id="GBS.0034.01"></a> olur...</em>”</p>

      <p>Çok gürültü oldu, çok. Şimdi bana yine öyle olacak. Gariplik gelecek. Gökhan sünnet şapkasını çıkardı, sırmalı ipi söktü:</p>

      <p>“Al, buna bak!”</p>

      <p>Sırmalı ipi elime aldım, eğildim üzerine. Yüzüme yaklaştırdım iyice. İki parmağımın arasında tutarsam... Böyle bakarsam... Böyle bakmam lazım ipe. Her şey bitene kadar.</p>

      <p>“Ali! Başkaları görürse... Biliyorsun.”</p>

      <p>Başımı salladım. Hep<a id="GBS.0034.02"></a> bir ip tutmam lazım benim elimde. Çünkü her şey dönüyor gibi olur. Her şey hareket ettiği için ipe bakınca görmem ben onları. İp kıpırdamaz. İpi sadece ben kıpırdatabilirim. Ama başkaları bakınca hemen cebe. Hemen. Cebimde tutabilirim. Öbür iplerin yanında.</p>

      <p>“Ali, bana bak. Bak bir bana. Len baksana! Hah!.. Dinliyor musun? Aşağı mahallenin faşist çocukları mı aldı len senin kırmızı arabayı?<a id="GBS.0034.03"></a> Öyleyse söyle bak! Hüseyin Abi yaptı dedin ya? Yaptı mı len esastan? Yoksa yine mi rüya gördün?”</p>

      <p>Başımı sallamak yeterli. Ses çıkarmak lazım değil.</p>

      <p>“E niye görmedik biz bu arabayı? Rüyaysa bak söyle oğlum.”</p>

      <p>Başımı iki yana sallayayım. Böyle yapılır.</p>

      <p>“Hüseyin Abi iyi abi, de mi len?”</p>

      <p>Gözümü açıp bakayım.</p>

      <p>“Devrimci ya ondan. Bizim gibi... Karşı tepeyi aldılar ya geçen. O<a id="GBS.0034.04"></a> günü gördün mü sen Hüseyin Abi’yi?”</p>

      <p>Gördüm tabii ki. Sonra mermi kovanlarını toplamaya gittik ya beraber. Polislerin mermileri görmemesi lazım. Görünmesin. Görünmesin. Kovanlarını Bademlidere’nin boklu suyuna atmaya gittik ya!.. Gökhan öyle konuşmak ister hep. Hepsini hatırlıyorum. Belki kafam patlayacak bir gün. Çünkü hiçbir şeyi unutmuyorum ben...</p>
      <hr />

      <p>“Ne suyu lan bu? Kızılbaş mısın?<a id="GBS.0034.05"></a> Adın ne senin?”</p>

      <p>Ben konuşmam. Faşistlerle konuşulmaz çünkü.</p>

      <p>“Konuşsana lan? Sağcı mısın solcu mu?”</p>

      <p>Ben konuşmam. Polisle, bir de faşist çocuklarla konuşulmaz.</p>

      <p>“Bırakın oğlum onu, geri zekâlı o. Konuşamıyor Kızılbaşların piçi.”</p>

      <p>Her seferinde nasıl bileceğim ki faşist çocukları? Öyleyse hiç konuşmam. Hiç.</p>

      <p>“Geçen bunu dövdük ya, bağıramıyor bile aptal! Arabasını aldık da ipini<a id="GBS.0035.01"></a> verdik ya eline.”</p>

      <p>Alay ederler; çünkü onlar faşist oldukları için. Çekince elimi kesmişti ip, kanamıştı bile. Cebimde o ip de şimdi.</p>

      <p>Unutmuyorum ki ben...</p>

      <p class="lvl1">“Çocuklar, eski öğretmeninizi unutun. Yeni öğretmeniniz benim. Anarşik olaylara karıştığı için gitti o. Teröristti o terörist! Anarşik kitaplar da dağıtmış galiba. Kimde varsa çıkarsın versin.”</p>

      <p><em>Pal Sokağı</em>’nı veremem! Daha bitmedi<a id="GBS.0035.02"></a> çünkü. Hem Ruşen Öğretmen’in Hüseyin Abi gibi bıyıkları vardı.</p>

      <p>“Çocuklar, yıl sonu müsameresi için ront yapacağııız! Ne yapacakmışııız?”</p>

      <p>Cevap vermedim, tek Samsunlular bağırdı çünkü:</p>

      <p>“Roooont!”</p>

      <p>“Şimdi annelerinize söyleyin. Erkeklere beyaz gömlek, siyah pantolon ve papyon. Neymiiiiş?”</p>

      <p>Samsunlular nerden biliyor bu papyonu? Belki faşistlerin bir şeyidir papyon.</p>

      <p>“Bu ne çocuğum?<a id="GBS.0035.03"></a> Terörist işareti değil mi bu?!”</p>

      <p>Kırmızı rujlu öğretmen silgiyi çekince, ipi boynumu acıttı. Gökhan yapmış yumruklu yıldız üstüne, Gökhan’ın silgisi o. Ama söylemem, öğretmen de faşist olabilir çünkü. Şimdi başka silgi alacak para da yok. İpi kaldı. Silginin ipi de cebimde.</p>

      <p>Unutamıyorum ki hiç...</p>

      <p>“Papyonu nereden bulacakmışız annem?”</p>

      <p>Ben nereden bileyim ki!</p>

      <p>“Kaç paraymış bu<a id="GBS.0035.04"></a> papyon?”</p>

      <p>Ben nereden bileyim ki!</p>

      <p>“Hiç de para yok ki oğlum! Baban vermiş yine maaşın yarısını sendikaya. Dur bakalım. Alırız artık, mecbur. Daha bağcık alamadık ayakkabına, papyonu nasıl alırız bakalım. Al bununla bağla ayakkabını.”</p>

      <p>İp kısa ama. Çok kısa. Cebime koydum ipi.</p>

      <p>Unutamıyorum. Kafam patlayacak benim. Kamyondaki çocukların da mı kafası patlıyor acaba? Belki onların da<a id="GBS.0035.05"></a> patlıyor ama onlarınki konuşunca geçiyor. Belki unutuyordur onlar her şeyi. O yüzden herkes çabuk çabuk konuşabiliyor belki. Bazen annem –“Bu çocukta bir dert var, doktora da götüremedik ki bir türlü”– çok çok çok üzülürse bir kerede söyleyip bitiriyorum her şeyi:</p>

      <p>“Kafamın içinde çok şey var anne. Kitap okuyunca geçer sadece. <em>Hayat Ansiklopedisi</em>’ne bakınca geçer. Ben küçük yazıları da okuyabiliyorum<a id="GBS.0036.01"></a> anne. Öğretmene söyleyemem çünkü beni sevmiyor. Samsunluları sever o. Ruşen Öğretmen’i sevmez. Ruşen Öğretmen bayrağın ipini bana tuttururdu. Türkü söyletirdi. Kırmızı dudaklı öğretmen Hüseyin Abi’yi sevmez. ‘<em>Yürü, bu yol şeref, zafer yolu / Karşısında bekliyor seni tanyeri!</em>’ Onu söyletir; çünkü Bağlar’dan gelen çocukları sevmez. Ama Hüseyin Abi ‘inşaat mühendisi çıkacak’. Anne! ‘İnşaat mühendisi,<a id="GBS.0036.02"></a> kelimenin de anlamından çıkarılacağı gibi her türlü inşaat (yapı) işinde uzmandır. Binaların, yolların, santrallerin, barajların yapılmasında inşaat mühendisi görev alır.’ İnşaat mühendisleri kırmızı araba da yapabilir. Ama ‘Samsunlular suyun başını tutmuş’, bidonla geçen çocukları döver. Faşist çocuklar onu da alır. <em>Ploretaryayız</em> çünkü biz. ‘<em>Ploretarya</em>: Eski Roma’da toplumun en aşağı sınıfına <em><a id="GBS.0036.03"></a>proloterya</em> denirdi. Bu sınıftan olanların hiçbir şeye sahip olma hakları yoktu.’ Faşistler <em>plorataryaları</em> sevmez. ‘Faşizm: Demokratik düzenin yerine aşırı bir milliyetçilik ve baskı düzeni kurmayı amaçlayan siyasi fikirdir.’ Faşistler sünnette korkan çocuklarla alay eder. Daha çok ‘etkin propaganda’ yapmak gerekir anne! ‘Propaganda: Bir sosyal davranıştır ki amacı toplumu belli bir fikrin, hareket<a id="GBS.0036.04"></a> tarzının taraflısı yapmaktır.’ Kızılbaş’ı yazmıyor <em>Hayat Ansiklopedisi</em> anne. ‘Bkz. Alevilik, Hz. Ali. Hz. Ali’nin diğer kerametleri arasında Hz. Peygamber’in cesedini topraktan çıkararak Hz. Ebubekir’e göstermesi, gene Hz. Peygamber’in ölümü üzerine gasli için gökten bir kova su ile satrançlı bir gömlek indirmesi, ellerinin içinde demiri hamur gibi yumuşatması...’ Anne! Üzülme artık. ‘Zafer direnen<a id="GBS.0036.05"></a> halkın olacak.’ Devrim olunca ipler hiç karışmaz!”</p>

      <p>Annem korkar, önüme bir avuç dikiş ipliği atar o zaman. Ben susuyorum iplere bakınca. Annem daha çok korkuyor ben konuşunca. Konuşmayınca üzülüyor ama konuşunca korkuyor işte.</p>
      <hr />

      <p>Kamyon sallanıyor çok, müzik de çok yüksek sesli, Gökhan da hiç susmuyor:</p>

      <p>“O günü işte, Samsunluların mahallesinin tepesindeki kayalığa yıldız yumruklu bayrağı<a id="GBS.0037.01"></a> diktikleri zaman, Hüseyin Abi’yi gördün mü? Nasıl bağırdı ama! Ne diye bağırdıydı o?”</p>

      <p>Ben sırmalı ipe konuşuyorum şimdi:</p>

      <p>“Zafer direnen halkın olacak!”</p>

      <p>“Ne?! Yüksek sesle söyle oğlum!”</p>

      <p>“Zafer direnen halkın olacak!”</p>

      <p>Çok bağırdım. Bir anda. Müzik de susmuş. Herkes bize baktı. Gökhan bağırdı:</p>

      <p>“Duymadınız mı lan sloganı! Atsanıza!”</p>

      <p>Gülerek bağırdı hepsi:</p>

      <p>“Zafer direnen<a id="GBS.0037.02"></a> halkın olacak!”</p>

      <p>Üç kere bağırılır slogan:</p>

      <p>“Zafer direnen halkın olacak!”</p>

      <p>Ben ipi sıkı tuttum o sefer. Gökhan sırtıma vurdu:</p>

      <p>“Aferin len Ali! Slogan attırdın kitleye!”</p>

      <p>Güldü sonra hepsi. Hepsinin şapkası devrildi çok güldükleri için. Prenslikleri buruştu. Çok gürültü olunca ben bütün iplerimi elime aldım. Cebimdekileri de.</p>
    </section>

    <h2>Aliye Akgün</h2>

    <section class="voice2">
      <p>“Nefes alıyor mu? Alıyor mu<a id="GBS.0037.03"></a> doktor bey?!”</p>

      <p>Jandarma kılıklı doktor öyle imansız vurmayaydı belki böyle olmayacaktı çocuk. O zaman sarsıldı kurban olduğum. Yoksa bir fiske vurulmadı çocuğa. Hele bir elini kaldırsın Hasan! Ah Hasan ah! “Gecekondu, Çankaya Köşkü’ne bakıyor”muş! Ah! Ta nikâhlandığımızda soracaktım:</p>

      <p>“Reisicumhur’un bahçesinden mi çekilecek su?”</p>

      <p>Bir de diyor, “Bebek yapalım, bir çocukla olmaz.” Köşkün<a id="GBS.0037.04"></a> bahçesinde mi duracak çocuk? Sanki bizim gibilere bu devletten hayır gelmiş gibi! Köyde sürünüyorduk da burada öldürmüyorlar mı? Yanıyoruz da bak üzerine bir de kelebek konduruyorlar. Lanet gelsin papyonuna da! Adı batasıca, koca ev yandı, bu yanmadı. Ne vardı geri alsaydı tuhafiyeci? 100 liraya dükkân mı batacak? Almaaaz! Anladı bir kere... O iki sıkmabaş kadınla beraber girmeseydim alacaktı<a id="GBS.0037.05"></a> belki de... Ama anladı bir kere, almaaaz!</p>
      <hr />

      <p>“Selamünaleyküm hacı, sende kırmızı naylon ip bulunur mu?”</p>

      <p>“Hayırlı günler hacı. Ben de elli numara krem rengi dantel ipliği soracaktım. Kırlent yüzüne elli olur de mi kız?”</p>

      <p>“Aleykümselam hanımlar. Bakacağız var mı?”</p>

      <p>“Ay hacı, ne sıcak dışarısı, sorma!”</p>

      <p>“Öyle öyle hanımlar. Susuzluk da olunca hiç çekilmiyor.”</p>

      <p>“Vallahi hacı bizi<a id="GBS.0038.01"></a> susuz bırakan anarşikler utansın. Getirdiler başımıza komünüst başkanı, susuzluk da olur, elektrik de kesilir.”</p>

      <p>“Ay hiç sorma kardeş... Bu kondulardan çocukları toplayıp toplayıp hep anarşik tiyatrolara götürüyorlar. Sen çocuklarla oyun oynayacağına çöpleri topla! Kokudan pislikten geçilmiyor. Adı başkent!”</p>

      <p>“Şeftalili oyun he mi? Sanırsın seferberliğe gidiliyor!”</p>

      <p>“Hanım, sen naylon<a id="GBS.0038.02"></a> ipi nerede kullanacaksın? Ona göre. İncesi var, kalın var.”</p>

      <p>“Sorma hacı, biz ev hanımları yarışmasına katılıyoruz da. Gül şeklinde bir yastık yapacağım, kırmızı. Sen ucuzundan ver, ucuzundan.”</p>

      <p>“Kırmızı deyince... Sen duydun mu, ay bu Bağlar’daki <em>komünüst</em> Kızılbaşların evini yakmışlar. Artık ne varsa evde sabaha kadar tütmüş!”</p>

      <p>“Bomba vardır, tüfek, tomson bile vardır. Kör olasıcalar,<a id="GBS.0038.03"></a> yansın, evleri başlarına yıkı–”</p>

      <p>Tuhafiyeci hacının iki sıkmabaşın arasından dönüp bana bir bakışı var ki:</p>

      <p>“Buyur? Sen ne istedin?”</p>

      <p>Başım açık ya, etekliğin altına pantol da giymişim ya; anladı.</p>

      <p>Çantadan papyonu çıkarana kadar iki kadın süzdü de süzdü. Anladılar. Hiçbir şeyi anlamazlar, Kızılbaş’ı gördüler mi hemen anlarlar. Şu lanet gelesice papyon olmayacaktı ki!.. Ah o öğretmen<a id="GBS.0038.04"></a> ah!</p>
      <hr />

      <p>“Öyle dikmeyle, siyah kurdeleyle, bulup buluşturmayla olacak iş değil. Herkesin bir örnek olması lazım, usul öyle. Yani papyon alamayacaksanız ronttan çıkarayım Ali’yi.”</p>

      <p>Kasım kasım kasılmaz mı bir de sarıbaş öğretmen. Çocuğun gururuyla oynayacak zalım! Bir komutanın kızıymış da, iyilik olsun diye tayinini gecekondu mahallesine istemiş de, çocukların elleri hep pul pul kuruymuş,<a id="GBS.0038.05"></a> krem sürülecekmiş de, meyve yemelilermiş, protein almalılarmış, yoksa geri zekâlı olurlarmış da... Bir de bana bakması var ki “geri zekâlı” derken. “Sen bizimle alay mı ediyorsun hoca’anım?” diyemedim ki, diyemedim ki, “Protein yemişi sana benziyorsa...” “Bu çocuğu doktora götürmeniz lazım,” deyişi var bir de, güya fısıldıyor. Herkes duydu. Herkes! Ben bilirim onu, devrimci gençlere şikâyet etmesini<a id="GBS.0039.01"></a> de, büyüklük bizde kalsın... Ne yapacak adını duvarda görünce? “Faşo Nalan Öğretmen, mahalleden defol!” diye yazsın da gençler... “Öldürecekler, öldürecekler!” diye dört dönsün ondan sonra. Bakalım komutan baban ne yapabiliyor o zaman! Bu mahalle bizim be!</p>
      <hr />

      <p>Daha dükkâncı ağzını açmadan, kadınlardan biri, “E yanmış bunun ucu kardeş!” deyince –ona neyse!– bak o zaman da tuttum kendimi ama<a id="GBS.0039.02"></a> ötekisi de, “Mum-söndüde takıyorlar zahir,” diye fısıldayıverince, dükkâncı da gizliden gülünce:</p>

      <p>“Sen çok biliyorsun hanım!”</p>

      <p>Bir laf deseydim iyiydi de, kalıverdim öyle. Kekeledim de Allah kahretsin:</p>

      <p>“Sen çok biliyorsun...”</p>

      <p>Aklıma ne gelirse söyledim artık:</p>

      <p>“Sizin gibi yobazlardan geliyor başımıza ne geliyorsa! Bilmezsin sen, öğren: Papyon bu papyon! Çağdaş bir şey!”</p>

      <p>Hacı<a id="GBS.0039.03"></a> bağırmaya başladı:</p>

      <p>“Siyaset sokmayın tuhafiyeciye! Haydi hanım haydi, yanmış onun kenarı zaten. Almam ben onu geri. Haydi! Selametle!”</p>

      <p>Kendime de şaştım. Utandım da az. Atıverdim kendimi dışarı. O ne öyle papyon müdafaası! Sanırsın boynuma takıp gezeceğim! Sinirden mi neyse artık bir gülme geldi. Ağlamakla karışık bir gülmek geldi. Dünden beri olanlardan herhalde...</p>
      <hr />

      <p>Yanmış evin<a id="GBS.0039.04"></a> başında, küllere bakıp duruyoruz öyle. Nihayet dindi alev. Bütün komşular bağırıp çağırıyor. Benim içim kaçtı sanki. Kurban olduğum Said’im, canım kardeşim, cezaevinde işkenceden öldükten sonra da olmuştu böyle. Ama ondan çok evvel, daha küçükken babamı jandarma ilk alıp götürdüğünde olmuştu esas. Artık gönül kendini müdafaa mı ediyor nedir, biri gidince, biri ölünce, ev bile yansa sanki hiçbir şey<a id="GBS.0039.05"></a> olmamış gibi geliyor. Kalbim sıkışmıyor, dert çökmüyor üstüme. Bomboş oluyorum. Bak yine öyle şimdi. Sanki bu ev hiç olmadı. Şimdi sorsan: Mutfak neredeydi? Baban sana tek tel tokayı ne zaman getirdiydi şehirden? Erimiş horozşekerini ben güleyim diye nasıl horoz taklidi yaparak verdiydi? Kardeşinin sesi nasıldı, eli nasıldı? Hiç bilmiyorum sanki. Hatırlamayıveriyorum. Gönlüm böyle delik delik.<a id="GBS.0040.01"></a> Boş boş. Bir delik daha açılmış, açılmamış, artık bilmiyorum bile. Sorasım bile gelmiyor: Uçup gidenler hiç oldu mu?</p>

      <p>Ağıt yakmak bile gelmedi içimden de, küllere bakarken bakarken... Bir türkü vardı... Bizim köydeki Bercuhi söylerdi. Bir tek “<em>Gülü bardağ içinde</em>” orası kalmış aklımda. Ermenilerden de bir o kadıncağız kalmıştı, yazık, kimse bilmezdi dilini. Hasan hatırlar da, sorulmaz. “Nerden<a id="GBS.0040.02"></a> geldi aklına?” diye celallenir şimdi.</p>

      <p>Ali büyüse... Tez büyüse de üniversiteye girse. Dayısının parkasını vereceğim ona. Kan lekesini de yıkamadan. Artık bir fotoğrafı bile yok dayısının. Yangında o da gitti işte. Birkaç damla kan lekesi kaldı yadigâr. Bak parkayı iyi ki kömürlüğe saklamışım. Kömürlükteki silahları da alsın artık bu gençler, nereye koyacaklarsa koysunlar... Bitti gitti o<a id="GBS.0040.03"></a> günler. Ölmenin kıymeti mi var artık! Gazeteler ismini bile yazmıyor çocukların. İki devrimci öğrenci öldürüldü, üç devrimci öğretmen öldürüldü, beş avukat katledildi... De haydi onların gazeteleri yazmıyor, bizimkiler de yazmıyor artık!.. Bizim Alevilerin çocukları bebekten yiğit yetişiyor ya, en çok bizim çocuklar var önde. En çok onlar vuruluyor kurban olduğum. Ali, narin çocuk, dayanamaz bunlara.<a id="GBS.0040.04"></a> Çabuk çabuk büyüse de... Lanet gelesice papyon da...</p>

      <p><em>Ebüüveee!</em></p>

      <p>“Aliye bacım! Bacım!”</p>

      <p>“Teslim, sen miydin? Korkuttun be kardeş!”</p>

      <p>“Yeni taktırdım yenge kornayı. Mahalleye çıkıyorsan bırakayım. Tırmanma yokuşu... Hayrola yenge? Almadı mı tuhafiyeci papyonu geri?”</p>

      <p>“Almadı vicdansız yobaz! O parayla evi yapmaya gelen gençlere yiyecek neyin alacaktım.”</p>

      <p>“Yenge bizim biraderin<a id="GBS.0040.05"></a> düğünü var. Sen versene onu bana. Al sana 100 lira.”</p>

      <p>“Olmaz öyle şey.”</p>

      <p>“Yenge ver yahu! Al şu parayı da. İki sigara parası, ne olacak!”</p>

      <p>“Al sen bunu, al. Koy parayı da cebine. Düğün hediyem olsun. Ha koydum buraya!”</p>

      <p>“Gençleri dert etme sen. Çoğu zengin çocuğu. Yerler bir şey. Hem devrimci onlar.”</p>

      <p>“Olmaz öyle. Böyle böyle tükeniyor çocuklar. Sen bırak beni burada. Bakkala uğrayayım.”</p>

      <div style="display:none;">
        <a id="GBS.0041.01"></a>
      </div>

      <p>“Abla para verdim diye çiğlik ettiysem...”</p>

      <p>Teslim de bozuldu iyice. İki sigara parasıymış! Artık para mı alıp vereceğiz!</p>

      <p>Mustafa da bu bakkalın kokusunu bir türlü gideremedi, teneke peyniri kokuyor ekşi ekşi.</p>

      <p>“Buyur yenge, hoş gelmişsin. Geçmiş olsun ev yanmış. Daha çıkıp bakamadım. Var mı bir ihtiyaç?”</p>

      <p>“Hüseyinlerin arkadaşları gelecek yapmaya evi de–”</p>

      <p>“Sarayım mı abla<a id="GBS.0041.02"></a> zeytin, ekmek filan?”</p>

      <p>“Senin verdiğin pullardan kalmadı yalnız Mustafa.”</p>

      <p>“Ayıp ediyorsun yenge, canın sağ olsun. Hangimizin başına ne gelir belli mi? Veresiye defteriyle başa çıkılmıyor diye vatandaşa pul para dağıtan ben değil miyim abla! Ne olacak! Dur hatta bizim çırakla göndereyim, sen yorulma, dertlisin zati. Yenge, böyle daha iyi be. Ha? Boş ver. Zaten sizin tuvalet dışarıdaydı,<a id="GBS.0041.03"></a> içeri alırlar şimdi! Modern kondu olur artık! Ha ha!”</p>

      <p>Güldük de biraz kendime geldim.</p>

      <p>Bercuhi’nin söylediği türkü nasıl da takıldı bak aklıma! Hasan hatırlar sonunu onun:</p>

      <p>“‘<em>Gülü bardağ içinde...</em>’ Neydi? ‘<em>Dağı dağı del felek... İşin ahuzar felek...</em>’”</p>
    </section>

    <h2>Hasan Akgün</h2>

    <section class="voice2">
      <p>“Soluğu var mı? Desene Hüseyin! Yaşıyor mu?”</p>

      <p>Çocuk yaşıyor mu diye kuyunun dibine bağırırken göğsüm çöktü.<a id="GBS.0041.04"></a> Öyle de kaldı bendeki iman tahtası o gün bugün.</p>

      <p>“Nefes alıyor Hasan Abi! Ali! Korkma aslanım, çıkıyoruz yukarı şimdi. Çek Hasan Abi, çek!”</p>

      <p>Çocuk da belki o gün böyle oldu. Ağlayamadı bile korkudan. Boşar yeminle Aliye duysa çocuğun kuyuya düştüğünü. “Açmayalım bu kuyuyu, pistir suyu buranın,” dediydi.</p>

      <p>“Anana demeyelim, tamam mı benim civanım. Hüseyin kurbanın olurum, sen de söyleme<a id="GBS.0041.05"></a> annesine.”</p>

      <p>“Dur abi dur şimdi. Ali? Su yuttun mu aslanım? Kusturalım bunu Hasan Abi. Aç bakayım ağzını aslanım. Parmağımı sokuyorum, korkma!”</p>

      <p>Çocuk siyah bir pislik kustu da o gün, bak yine anasına bir şey demedi. O gün bugün böyle çocuk, konuşmuyor.</p>

      <p>Dairede çayları dağıtırken Aydın Bey’in dediği hikâyeyi duydum da gelip geçiverdi gözümden Ali’nin kuyuya düştüğü gün, sinema gibi. Daire<a id="GBS.0042.01"></a> Başkanı İcen Bey’in bir hikâyesi varmış da, Aydın Bey onu anlatıyordu uzmanlara:</p>

      <p>“Ailecek bütün bir kış yalayıp yutmuşlar küpteki pekmezi. Pek bir tatlıymış pekmez. O kadar ki bitmeye yakın devirmişler küpü, sonunu akıtmak için. Bir bakmışlar ki...”</p>

      <p>Gözlerini belertip bekledi herkes:</p>

      <p>“Dibinde bir sıçan!”</p>

      <p>“Yapma be abi!”</p>

      <p>“Oy oy oy!”</p>

      <p>Tiksindiler hep. Aydın Bey gülüyordu:</p>

      <div style="display:none;">
        <a id="GBS.0042.02"></a>
      </div>

      <p>“Fakat ne büyük bir çaresizlik düşünsenize. Bütün bir kış yemişsin... Müthiş hikâye!”</p>

      <p>Bana döndü Aydın Bey:</p>

      <p>“Güzel hikâye değil mi Hasan Efendi?”</p>

      <p>Kasketimi çıkardım o zaman, oturdum. Dertliyim zaten evden ötürü:</p>

      <p>“Sizin faşist yoksa biz de bir hikâye anlatalım.”</p>

      <p>“Yok Hasan Efendi. Namaza gitti takunyalılarla.”</p>

      <p>“İyi öyleyse... Bizim oralarda çîrokvan derler, âşık gibi,<a id="GBS.0042.03"></a> kırklara karışmış âdemler vardır. Köy köy gezerler. Konakladılar mı kaldıkları evlere şiir söyler, öyle geçerler. Fal tutar, ezelî ebedî derler. Teki işte bir gün bizim fakirhaneye düştü. Bir gözü kör, mavi perdeli. Ufağız daha biz. Korkardık adamdan. Anam da fal dedirtecek adama. Soracak davar yavrular mı, yeni bebeler gelir mi baharda, oğlan olur mu?.. Ne yapacaksa daha çocuğu! Açız, garibanız<a id="GBS.0042.04"></a> zati hepimiz. Anam soruyor, ha soruyor, Çîrokvan da mavi gözünü havaya dikiyor dikiyor... En nihayet, dedi ki, ‘Kuyudan su içmeyin bacım! Kör edin kuyuyu.’ Bizim evin bahçesinde kuyu var, büyük nimet. Anam korktu. Çîrokvan, mavi gözünü indirdi anama öyle dedi:</p>

      <p>‘O kuyuda insan ölüsü vardır. Elaziz’den sürüp getirdikleri Ermenileri atmışlar oraya. İçmeyin kuyunun suyunu.’</p>

      <p>Anam rahmetlik,<a id="GBS.0042.05"></a> kırk gün mum yaktı kuyunun başında, yas tuttu. Ama yıllarca içmişiz ya o sudan, anam o günden kelli kustu hep. Kusa kusa öldü garip. ‘Kuyu... Kuyu...’ diye gitti rahmetlik.”</p>

      <p>Hepsi bir sigara yaktı. Güneş de vurmuş odaya, iyiden demlendi duman durgun havada. “Sen de yak bir tane,” dedi Aydın Bey de, o vakit diyesim tuttu, demeyecektim de deyiverdim:</p>

      <p>“Bizim evi yaktılar Aydın Bey.”</p>

      <p><a id="GBS.0043.01"></a>Öyle miydi böyle miydi derken, briketti, yığmaydı, kerpiçti; lamba mı, avize mi almış, “Para yok,” filan diyesiye:</p>

      <p>“Yok ne parası Aydın Bey! Biz seni dost diye derdimizi diyelim dedik. Dünya müşkülüne çare bulunur, dostlar sağ olsun.”</p>

      <p>Utandırdık Aydın Bey’i, utandırmasam iyiydi. Laf değiştireyim dedim. Memlekette laf sıkıntısı mı var!</p>

      <p>“Ne olacak sendikaya açtıkları kapatma davası Aydın<a id="GBS.0043.02"></a> Bey? Çıkar mı bir şey?”</p>

      <p>Aydın Bey daldı, çıkamıyor evden:</p>

      <p>“Yahu gelmeseydin bari işe bugün.”</p>

      <p>“Nasıl gelmeyelim? Danıştay’ın işe iade kararıyla tutuyorlar bizi de sizin gibi. Bir gün gelmeyeyim, bak nasıl koyuyor kapının önüne bu sağcı deyyuslar. Arkadaşlar sağ olsun sevdiklerinden seçtiler de, bu işyeri temsilciği meselesinden başımıza gelmeyen kalmadı be Aydın Bey! Sen Alaaddin’i<a id="GBS.0043.03"></a> duymuş musun?”</p>

      <p>“Alaaddin kim? Hangi dairede?”</p>

      <p>“Yok, burada değil hazret. Kızılay’a doğru SEK binası var ya–”</p>

      <p>“Ülkücüler üs yapmış orayı, öyle mi?”</p>

      <p>“He! Ülkücü komandolar gelen geçeni –nasıl biliyorlar anlamadım– gösterip birbirine... Başlarında da bu Alaaddin denen pezevenk. Geçen günü de beni göstertip... Mühim değil de, bizim Ali daha küçüktür. Anası da çalışmıyor ya–”</p>

      <p>Ötekiler<a id="GBS.0043.04"></a> konuşuyordu aralarında:</p>

      <p>“Yahu bu CHP adam olmaz. Ecevit, ‘Türkiye adeta bir Nazi yönetimi altındadır,’ demiş. E sen ne yaptın paşam? Millet kendini paraladı. ‘Al demokrasi güçlerini arkana, çık sokağa.’ Ama yoook...”</p>

      <p>“Gün Sazak’ı da indirdiler, ortalık iyice karışacak.”</p>

      <p>“Daha ne karışacak! Günde on-on beş devrimci öldürüyorlar. Solcu zabıtayı öldürmüşler, on iki yaşında oğlunu da ensesinden<a id="GBS.0043.05"></a> vurmuşlar dün. Gençleri patır patır indiriyor namussuzlar. Daha ne karışacak!”</p>

      <p>“Beyim,” deyiverdim, demeyecektim de, “biz Maraş kıyımında kesmişiz umudumuzu. Umudumuzdu, kâbusumuz oldu bu Karaoğlan. Ne iktidar oluuur ne muhalefet oluuur!”</p>

      <p>Aydın Bey eğilip sordu o vakit:</p>

      <p>“Hanım diyordun, çalışmıyor diyordun?”</p>

      <p>“Ha çalışmak istiyor da...” dedim ama dağıldı gitti kafam:</p>

      <p>“Gençleri<a id="GBS.0044.01"></a> nasıl zapt ederiz bilmem Aydın Bey. Bizim Hüseyin...”</p>

      <p>Lafın ortasında hatırıma geldi ki aynı memlekette başka başka savaşlar içindeyiz. Silahları diyecektim az kalsın, yeni silahlar almak lazım geldiğini, Bademlidere meselesini... Kendi lafımı değiştirdim bir telaş:</p>

      <p>“Boşları toplamaya gelirken çay getireyim, içersin?”</p>

      <p>Boşları elimde sallaya sallaya giderken... Nereden gelir insanın<a id="GBS.0044.02"></a> aklına böyle şimşek gibi? Köydeki Ermeni karısının söylediği türkü saplandı beynime... “<em>Dağı dağı del felek / İşin ahuzar felek / Yavrumu uçurmadan / Yuvamı dağıttın felek...</em>”</p>

      <p>Bir de başı vardı da o türkünün... Aliye bilir ya, sorsan, “Türkü mü sıkıştı şimdi!” diyecek. Şu akşamki toplantı da, nişan da bitip gideydi kazasız belasız.</p>
    </section>
  </section>

  <div style="display:none;">
    <a id="GBS.0044.03"></a>
  </div>
</body>
</html>
