<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Devir</title>
  <link href="../Styles/main.css" rel="stylesheet" type="text/css" />
</head>

<body class="chapter" xmlns:epub="http://www.idpf.org/2007/ops" epub:type="chapter">
  <div style="display:none;">
    <a id="GBS.0056.01"></a>
  </div>

  <section class="container">
    <h2>Şehrimizi Seviyoruz</h2>

    <section class="voice1">
      <p>“Geldiler anaane! Annaaaaneee! Geldileeeer! Çabuk koş! Gidecekler şimdi!”</p>

      <p>Kapıya koşarım ben hemen. Çünkü “yardımcı” teyzenin çocuğu varmış. “Gündelikçi” denmez, ayıp olur.</p>

      <p>“Ayşe, gelecek çocuk da senin yaşındaymış babacım.”</p>

      <p>Arkadaş!</p>

      <p>Anneannem, kalktığından beri evi temizliyor, babam ona kızıyor:</p>

      <p>“Nejla Hanım, temizlikçi geliyor zaten, niye temizlik<a id="GBS.0056.02"></a> yapıyorsunuz şimdi?!”</p>

      <p>“Aydın rezil mi olalım kadına!”</p>

      <p>Anneannem yorulduğu için yüzü kırmızı, öyle olunca kapıyı açmak için çabuk çabuk yürüyemez işte:</p>

      <p>“İlahi Ayşe! Niye gitsinler çocuğum!”</p>

      <p>Kapı açılınca... Aaaa!.. Oğlanmış!</p>
    </section>

    <section class="voice2">
      <p>“Ali gittiğimiz evde sakın ses çıkarma, tamam mı oğlum? Kurban olurum ben sana.”</p>

      <p>Annem böyle dediği için bildim ben, korkuyor o şimdi. Elimi acıtıyor<a id="GBS.0056.03"></a> sıkarken. Ama söylemem ben. İkide bir üstümü düzeltti benim. 23 Nisan gömleğimi de iki kere yıkadı arapsabunuyla. Arkadaş varmış orada. Oynamak isterse ya? Ama kitap da varmış.</p>

      <p>Kapı açıldı... Off! Kızmış!</p>
    </section>

    <section class="voice1">
      <p>Onlar içeri girince anneannem şimdi zarfı eline aldı. Bıraktı hemen sonra. Parayı zarfın içine koyduk. Çünkü anneannem, annemle babama dedi ki:</p>

      <p>“Olmaz öyle, ayıp. Elden ele<a id="GBS.0056.04"></a> para mı verilir canım! Zarfa koyarım ben.”</p>
    </section>

    <section class="voice2">
      <p>“Hoş geldin kızım. Aliye dediler isminizi ama–”</p>

      <p>“Sen... siz de Nejla Hanım, değil mi?”</p>

      <p>“Buyur kızım, buyur. İçeride çıkarın ayakkabıları. Küçük bey, senin ismin ne bakalım?”</p>

      <p>Herkes bana baktı şimdi. Ben anneme baktım. Niye bıraktı ki elimi? Kız bağırdı çok fena:</p>

      <p>“Benim adım Ayşe!”</p>

      <p>Güldü herkes.</p>
    </section>

    <section class="voice1">
      <p>Hemen odama kaçarım<a id="GBS.0056.05"></a> ben. Arkamdan geliyor mu diye bakarım. Gelmiyor. Oğlan olduğu için tabii. Gülüyorlar içeride. Anneannem, “Ayşe çok sevindi sen geleceksin diye küçük bey. Artık oynarsınız beraber.” Öyle demese ya!</p>
    </section>

    <section class="voice2">
      <p>İhtiyar teyze omzumdan tuttu. Kızın olduğu yere götürüyor beni. Anneme baktım. “Git git,” dedi, sessiz dedi. Kızın odasında bir sürü kitap var. On tane! Kız yine bağırdı. Yatağın üzerinde zıplıyor<a id="GBS.0057.01"></a> şimdi. Deli galiba:</p>

      <p>“Benim kitaplarım var. <em>Bir Şeftali</em> vaaar, <em>Bin Şeftali</em> var!”</p>

      <p>Sandalyeye oturdum ben:</p>

      <p>“O aynı kitap. Tek kitap.”</p>

      <p>Zıplamıyor artık.</p>

      <p>Bağırdı yine. Ağlayacak galiba:</p>

      <p>“Annaaaane!”</p>

      <p>İçeri koşuyor şimdi de. Kız, ihtiyar teyzeyle geri geldi, anneannesi. Kızın elinde tabak var, tabakta börek.</p>
    </section>

    <section class="voice1">
      <p>“E haydi Ayşeciğim. Bak kardeşin adı Ali’ymiş. Tanışın<a id="GBS.0057.02"></a> bakalım. Biz de Aliye Teyze’yle işleri yapalım. Ali pufböreği yer misin oğlum? Haydi bakalım. Şimdi siz kardeş kardeş...”</p>

      <p>Öyle dedi anneannem. O aslında yakışıklı bence. Çok zayıf ama. Fakir oldukları içindir. Gömlek boynuna değince çok güzel olur. Kahverengi gibi o. Kolumu onun kolunun yanına tuttum pufböreği yerken. Benimki beyaz olduğu için güldüm. O gülmedi. “Ben küçük yazıları okuyamıyorum<a id="GBS.0057.03"></a> daha. Sen küçük yazıları okuyabiliyor musun ki? <em>Cumhuriyet</em>’in küçük yazılarını okuyamam ben. Ama az büyük yazıları var ya, onları okuyabiliyorum. Siz <em>Hafta Sonu</em> gazetesi alıyor musunuz? Biz almıyoruz ama Jale’anım Teyzeler alıyor. Siz alıyor musunuz yoksa?”</p>
    </section>

    <section class="voice2">
      <p>Kız çok konuşuyor. Laz Hamit’ten bile çok konuşuyor. Kulağıma eğiliyor şimdi:</p>

      <p>“Jale’anım Teyzeler, Ceyar’ı tutuyor <em>Dallas</em>’ta.”</p>

      <div style="display:none;">
        <a id="GBS.0057.04"></a>
      </div>

      <p><em>Hafta Sonu</em> gazetesi ne ki?</p>

      <p>Kız yine yatağa çıktı.</p>

      <p>“Bence gazinoculuk oynayalım mı? Ben şarkıcı olayım. Sonra sen! Dur bir dakika! Tülümü takmam lazım.”</p>

      <p>Yine içeri koştu. Durmuyor hiç.</p>

      <p>“Başıma tülü bööyle takınca... Seyyal Taner olunur! Sevgili seyirciler, şimdi sahneye Seyyal Taner çıkıyoooor! <em>Son verdim kalbimin işine, aklım ermedi onun gidişine... Yıllardır gülmedi yüzüm bir<a id="GBS.0057.05"></a> an, sonunda baktım ki hep zararla ziyan!</em>”</p>

      <p>Atladı yataktan tülü bana tuttu:</p>

      <p>“Haydi şimdi sen de Bülent Ersoy ol!”</p>

      <p>“Anneee!” diye bağıramam ki ben şimdi. Annem çok korkabilir.</p>

      <p>“Peki tamam Bülent Ersoy olma. O zamaaan... Cem Karaca ol!”</p>
    </section>

    <section class="voice1">
      <p>Oğlan benimle oynamak istemiyor. Gitsin bu artık. Hiç sevmedim ben onu:</p>

      <p>“Karakola bakalım mı? Bazen oyun oynuyorlar orada hep.”</p>
    </section>

    <section class="voice2">
      <div style="display:none;">
        <a id="GBS.0058.01"></a>
      </div>

      <p>Yatağın üzerinde pencereye dayandı kız. Karakolda ne oyunu oynanır ki? Artık gitmek istiyorum:</p>

      <p>“Gelsene buraya. Ordan görünmez ki! Böyle durursan görünür... Bak! Orda işte. Ablalarla abileri oraya kapatıyorlar. Sonra onlar ordan çıkmaya çalışıyor. Ben onlara leblebi atıyorum. Ama şimdi atamayız. Çünkü hiç abla abi yok bugün.”</p>
    </section>

    <section class="voice1">
      <p>Ağlayacak gibi bakıyor Ali. Öyle olduğu için insan<a id="GBS.0058.02"></a> ona güzel bir şey yapmak ister. Komik bir şey yapmak ister.</p>
    </section>

    <section class="voice2">
      <p>“Onlar oyun oynamıyor,” dedim. Kız korktu galiba. Korkunca konuşmadı.</p>
    </section>

    <section class="voice1">
      <p>“Ayşeee, annaanecim, haydi bakalım siz salonda durun da biraz, Aliye Teyze’n senin odandan başlayacak temizliğe!”</p>

      <p>Ne demek oyun oynamıyorlar? Ne yapıyorlar ya? Şimdi tabii o, beyaz leblebiyi oraya kadar atamayacağı için öyle der. Ne demek oyun<a id="GBS.0058.03"></a> oynamıyorlar? Oyun oynuyor onlar. Oyun o!</p>

      <p>“Anaanecim, bak bu börekleri de sehpaya koyuyorum, bak böyle. Tamam mı Ayşeciğim?”</p>
    </section>

    <section class="voice2">
      <p>Kız şimdi hiç konuşmuyor. Sessiz oldu her yer. Oooo! Kütüphane! Ansiklopedi!</p>
    </section>

    <section class="voice1">
      <p>“Bir kere onlar oyun oynuyor. Sen bilmiyorsun.”</p>

      <p>Ne bilecek ki o? Oğlan bir kere. Aptal gibi de biraz.</p>
    </section>

    <section class="voice2">
      <p>“<em>Hayat Ansiklopedisi</em> var mı burada?”</p>

      <p>“Varsa ne olacak<a id="GBS.0058.04"></a> ki? Sen küçük yazıları okuyabiliyor musun bir kere?”</p>

      <p>“Evet.”</p>

      <p>“En küçükleri ama!”</p>

      <p>Kız ellerini beline koydu. Beni dövmek istiyor galiba.</p>

      <p>“Evet.”</p>

      <p>“Ama en en en küçükleri! Bu kadarcık olanları.”</p>

      <p>Kız parmağının ucunun ucunu gösteriyor. Biraz deli olabilir o.</p>

      <p>“E hadi o zaman oku da görelim! İşte <em>Hayat Ansiklopedisi</em>! Bende duracak ama. Neye bakalım? Benceee–”</p>

      <p>“Ankara!”</p>

      <div style="display:none;">
        <a id="GBS.0058.05"></a>
      </div>

      <p>“Aaaa!”</p>

      <p>Ansiklopediyi aldım elinden. Hâlâ konuşuyor, hiç susmuyor:</p>

      <p>“Bir şey diyeceğim. Valla bak, iki gözüm önüme aksın ki ben de Ankara diyecektim. Valla bak! Çünkü... çünkü...”</p>

      <p>Kız benim gibi oldu şimdi. Çok çünkü, dedi. O niye Ankara’ya bakmak istedi? Ben Hüseyin Abi yüzünden...</p>
      <hr />

      <p>Annemle ikimiz iki gece kaldık Nuran Abla’da. Babam, “Tamam, çalış o zaman. Aydın Beylere<a id="GBS.0059.01"></a> temizlikçi lazımmış. Gidersin,” diyene kadar. Hüseyin Abi çok güldü:</p>

      <p>“Zafer direnen halkın oldu, öyle mi Aliye Abla!”</p>

      <p>Hüseyin Abi de bizim gibi Kurtuluş’a gidecekmiş meğerse:</p>

      <p>“Abla beraber gidelim. Benim de o tarafta işim var bugün. Ulus dolmuşu gidiyor o tarafa. Hem yolu öğrenirsin.”</p>

      <p>Dolmuşta insanlar çok yorgun. Ben şoförün bileğine taktığı tespihe bakıyorum. Vitesi değiştirdikçe<a id="GBS.0059.02"></a> sallanıyor. Çok gürültü oldu önce. Müzik çaldı durmadan:</p>

      <p>“<em>Sabuhaaa!.. Sabuhaaa!</em>”</p>

      <p>Herkes de konuştu. Hepsini duyuyorum ben:</p>

      <p>“... normal yoldan gidemez, gösteri varmış.”</p>

      <p>“... Sakarya Caddesi’nde mi onlar hâlâ? Zavallı adamlar iki yıl oldu mu? Dokuz kişi grev diye durup duruyor...”</p>

      <p>“... yok Hacettepe’de değil, Dikimevi Hastanesi... Tam nerde oluyor acaba?”</p>

      <p>“... ondan değil.<a id="GBS.0059.03"></a> Metro çalışması başlayacakmış, kazarlar artık yıllarca.”</p>

      <p>“... benim para üstü şoför bey!”</p>

      <p>İpe de bakamam. Çünkü Hüseyin Abi sorar. Yolculuk iyi. Çünkü camdan bakarsın. Pahalı apartmanların olduğu yerlere gelince, başka şehir orası, oralara bakıyorum şimdi. “Kahrolsun faşizm”lere bakarım, sonra hep abilerin fotoğrafları olur duvarlarda, onlara da. Hüseyin Abi’nin elinde dergi var. <em>Gong</em> <a id="GBS.0059.04"></a>dergisi. Ama içinde başka dergi var, gördüm ben. Hüseyin Abi’nin gerçek dergisi. Görünmesin. Görünmesin. Hüseyin Abi İbelo çakmağını çakar yine.</p>

      <p>“Ali, yazın çok oku bak, unutursun okumayı sonra. Tamam mı aslanım? Sen küçük yazıları okuyabiliyor musun Ali?”</p>

      <p>Dolmuş sallandığı için okuyamam ama söylersem Hüseyin Abi okuyamam sanır. “Midem bulanır Hüseyin Abi,” diyemem.</p>

      <p>“Okuyabiliyor musun<a id="GBS.0059.05"></a> aslanım? Oku bakayım şunu. Sessiz oku ama. Benim duyacağım kadar. Şurayı oku. Altı çizili yeri.”</p>

      <p>Çakmağı çakıp durur Hüseyin Abi.</p>

      <p>“Yaşamak için bu ölüm kalım savaşı neyi gerek–”</p>

      <p>“‘Gerektiriyorsa.’ Evet?”</p>

      <p>“... gerektiriyorsa onu yapmaktan başka bir yol olmadığı, hiç kimsenin aklından çıkma... çıkmama–”</p>

      <p>“‘Çıkmamalı’. Evet devam et.”</p>

      <p>“... ve bu gerçek herkese iyice kavra...<a id="GBS.0060.01"></a> kavratıl... kavratılmalıdır.”</p>

      <p>“Aslanım benim. İyi okuyorsun. Ama devam, unutursun yoksa.”</p>

      <p>Artık çakmağı cebine koydu Hüseyin Abi. İbelo’dur o. Gümüş rengi. Çakmak susunca ben sordum:</p>

      <p>“Biz... biz... biz...”</p>

      <p>“Ha Ali?”</p>

      <p>“Hüseyin abi biz ölüm kalım savaşında mıyız?”</p>

      <p>Başımı sevdi. Sarıldı bana. Parmağını cama yapıştırdı:</p>

      <p>“Bak Ali metro yapacaklar Ankara’ya. Kazacaklar. Çok<a id="GBS.0060.02"></a> derin kazacaklar. Ankara’nın dibinde ne var Ali? Sence Ankara’nın üstündeki toprak kalksa altından ne çıkar?”</p>

      <p>Ankara’nın dibi! Ne var?! Hüseyin Abi artık başka türlü oldu. Ben rüya görünce nasıl oluyorum, öyle oldu:</p>

      <p>“Bence Ankara’nın dibinden çok şey çıkacak Ali. Binlerce yıl önce bu bozkıra varan ilk adam ve kadının, kırkikindi yağmuru öncesindeki rüzgârı işaret sanıp diktiği ilk çadır<a id="GBS.0060.03"></a> direği. ‘Azıcık aşım kaygısız başım’ diyen o adamın çömlekleri çıkacak mesela. İmparatorlukta gözden düştüğü için bozkıra gelen, yalandan iki sütun dikip keyfine bakan bir Romalı beyin taht yıkılırken içtiği şarabın çanakları çıkacak. Bir Osmanlı sultanını ilk ve son kez esir düşüren memlekettir Ankara, biliyor musun Ali? Timur’un, Sultan Yıldırım Beyazıt’ı esir düşürdüğünde içtiği keyif esrarının<a id="GBS.0060.04"></a> külleri çıkacak buralardan. Sonra, ellerinde damgalı, imzalı kâğıtlardan kafası karışıp deliren, sonunda Ulus Meydanı’nda el ele tutuşup kaybolmuş gibi yürüyen köylülerin kasketleri. Sümerbank basmasından biçilmiş donlarla nükleer fizikçi olmayı hayal eden, yıldızlarla köyündeki yanağı sinekli çocuklar arasında sıkışıp kalmış gençlerin üniversite yolunda delinen ayakkabıları da... Hep bir memleketi<a id="GBS.0060.05"></a> kurtarmak çilesiyle şiir yazan onca doktor, öğretmen ve muhasebecinin İkinci Dünya Savaşı’ndan kalan ekmek karneleri de vardır mutlaka. ‘Bu ülke böyle kurtulur!’ diye yazmış binlerce daktilo, teksir makinesi, kurşun harfler, Yeni Maltepe Sineması’nda gösterilen seks filmlerinin parçalarına, o filmler izlenirken çitlenen çekirdek kabuklarına karışmıştır. Hokkalar ve mühürler, maktalar ve hamayıllarla<a id="GBS.0061.01"></a> yazılıp, parlatılıp, saklanmış bütün dualarla karışmıştır, üzerine ‘Tek Yol Devrim’ yazılmış plastik kalem kutuları. Büyük muharebelerde kırılmış T cetvelleri, Romalı beylere karşı, anayasa ve idare hukuku kitaplarından kurulmuş barikatların kalıntıları, İstanbul’da Boğaz’a dalıp, ‘Bu insanlarla olmaz,’ diye kederlenen aydınlara bir ümit taşradan yazılıp gönderilmemiş mektuplar, binlerce resmi<a id="GBS.0061.02"></a> geçitte hep aynı yolu yürüyen bandocu kızların trampet bagetleri, Köy Enstitülü çocukların ‘Avare mu’ çalarken düşen mandolin penaları... İnsanların daha iyisini hak ettiği hıncıyla büyüyüp insanımızın pusuculuğuyla karşılaştığı o ilk seferinde ağlayan çocukların üçgen mendilleri... ‘Bu halkı anlamazsak onlara hiçbir şey anlatamayız,’ diyerek boşuna ezberlenmiş Kuran mealleri. Çıkar bunlar Ali.<a id="GBS.0061.03"></a> Olgunlaşma Enstitüsü’nde Türk bayraklı bindallılar diken kızların kırık yüksükleri ile silah kardeşliğinden kurulacak bir ülkede eşit ve özgür olacaklarına boşuna inanan eşkıyaların kopmuş dizginleri... Tekerlekler elbette, hep ezberleyip duracağın, Kurtuluş Savaşı’nın kağnı tekerleriyle sadece bizim bileceğimiz, yakıp durduğumuz patlak lastik tekerlekler iç içe duruyor olabilir aslanım. Buraya<a id="GBS.0061.04"></a> gönderilen Keltlerin denizsiz kalınca kederlenip bira içtiği hayvan boynuzları ile Gülhane Askerî Tıp Akademisi’nde kesilen asker kolları ve bacaklarının kemikleri... Arap Prensesi Zenobia’nın kurduğu devletin cam kırıklarıyla on iki yaşında Kuşcağız’da ensesinden vurulmuş Nergis’in önlük düğmeleri. Osmanlı’ya karşı başlayıp kanında boğulmuş isyanların yırtık sancakları ve söylenmiş bütün türkülerin<a id="GBS.0061.05"></a> kopmuş bağlama telleri... Pabuç tekleri en çok da. Zonguldak’tan maden işçilerinin, İzmir’den Tariş işçilerinin, işçilerin, köylülerin ve makam şoförlerinin, cumhuriyet balolarında aradığını bulamamış kadınların ayakkabıları, milyonlarca. Aslanım, size öğrettiler mi? Ankara ‘gemi çapası’ demek. Bir hayalle çıkılan yolda atılan çapa gibi düşün. Kralların hep eşek kulaklı olduğunu bildiği için bütün<a id="GBS.0062.01"></a> kuyular bunu bağıracak diye kuyulardan korkan Kral Midas’ın şehri. Biz, ‘Kralın kulakları eşek kulakları,’ dedikçe, kaçarken cebimizden düşürdüğümüz telefon numaraları, sevgili vesikalıkları, sahte kimlikler... Kazmak tehlikeli Ali.”</p>

      <p>Hüseyin Abi rüyadan geri geldi. Başımı tuttu yine. Ben sordum o zaman:</p>

      <p>“Biz savaşta mıyız Hüseyin Abi?”</p>

      <p>Hüseyin Abi bana garip baktı. Annem o zaman sordu<a id="GBS.0062.02"></a> tam; çünkü dinlemedi o hiç Hüseyin Abi’yi:</p>

      <p>“Senin ne işin vardı Hüseyin’im Kurtuluş’ta?”</p>

      <p>“Biriyle görüşeceğim abla.”</p>

      <p>“Ha!”</p>

      <p>“Mühim bir şey değil. Aletlerle ilgili abla.”</p>

      <p>“Hüseyin bizim kömürlüktekiler–”</p>

      <p>“Tamam abla, sen düşünme. Hallederim ben onu.”</p>

      <p>Annem sert baktı Hüseyin Abi’ye. Uzun baktı. Hüseyin Abi de baktı. Bir şey demediler sonra.</p>
    </section>

    <section class="voice1">
      <p>“Bence Ankara çok<a id="GBS.0062.03"></a> güzeldir bir kere!”</p>

      <p>Sehpanın üzerine çıktım ben, öyle bağırdım. Çünkü beni sinir eder Jale’anım Teyze, bir de bohçacı kadın. Gülüyorlar ne biçim!</p>

      <p>“Gülmesenize!”</p>

      <p class="lvl1">Anneannem, “Kaç lira veriliyor ki gündelikçiye?” diye sorunca, annem de, “Ben nereden bileyim,” deyince, babam da bilemeyince, biz anneannemle Jale’anım Teyzelere gittik sormaya.</p>

      <p>“Jale Hanım kızım, gündelikçiye siz ne kadar–”</p>

      <div style="display:none;">
        <a id="GBS.0062.04"></a>
      </div>

      <p>“Nejla Hanım gelsene içeri. Bohçacı kadın geldi, Feride’ye çeyizlik bakıyorum. Gel kız sen de, delibaş!”</p>

      <p>Jale’anım Teyzelerin evi Tipitip sakızı kokuyor. Onların evi <em>kikikikiri</em> gibi bir şey kokuyor. Jale’anım Teyze’nin memeleri çok büyük olduğu için hep gülüyor o. Topuklu terlikleriyle yürüyünce poposu <em>pop pop pop</em> oynuyor. Güldüğü içindir. Feride Abla’nın da saçları upuzun. Sakız çiğner<a id="GBS.0062.05"></a> o hep. Ben sakız çiğneyemem çünkü annem sevmez <em>caktık caktık</em> sakız sesini. Bir de çeyizleri var. Bir şey kokuyor onlar. Sabun gibi de, “ay aman elleme pislenir” gibi de. Bohçacı kadın var şimdi. O bir kere daha gelmişti. Onlar sokakta bohçalarıyla gezerler, “Bohçacı geldi haaanım!” diye bağırırlar. Bohçaların içinde hep danteller, kumaşlar olur. Bohçacı kadınlar yere bağdaş kurar. Bakla falı da<a id="GBS.0063.01"></a> bakıyor onlar. O biraz korkunçlu gibi olur. Orada bir tane boncuk olur baklaların arasında, o korkunç bir boncuktur, düğme de olabilir. Gözlerini aça aça konuşur onlar, dantelleri seve seve.</p>

      <p>“Jale Hanım Ablacım, bak şimdi ben sana bu kanaviçeleri gösterecektim. Gelin kızıma göre tam. Bunlar beşli takım zigon için, bu büyüğü de orta sehpaya olur, fiskos masasına olur. Pembesi de var bunun,<a id="GBS.0063.02"></a> bak o da böyle...”</p>

      <p>Bohçacı kadın gösterince dantel şeylerini o zaman salon gül gibi kokar.</p>

      <p>“Teyze sana da bak bak bak, bak sen şimdi, mevlit örtüsü göstereyim, ince işli. Gümüş işli, bak bunu çok ucuza veriyorum, bir tane kaldı. Şimdikiler bilmez bunları. Yeni türedi genç kızlar çıktı şimdi mevlitlere giderler, duymuş musunuz? Para almıyorlar mevlitten ama; okuduktan sonra değişik değişik<a id="GBS.0063.03"></a> konuşmalar yapıyorlarmış hanımlara. Geçen de anlattılar, bunlar, ‘Allah rızası için okuyoruz,’ deyip mevlitten sonra işte, ‘Başınız açık gezerseniz cehennemde şöyle yanarsınız, böyle yanarsınız,’ konuşuyorlarmış. Sizin karşı apartmandaki emekli hoca’anım da bunları bir azarla sen! Bak teyzeciğim, küçükhanımın çeyizine de, bak bak bak sen şimdi, bunlar kalmaz onun zamanına, böyle bir delik işi<a id="GBS.0063.04"></a> alsan ne güzel olur mesela. Bunların yastık kılıfı da var, takım... Sizin iki apartman yanda bir ev var, Şule Hanım’ın evi, orada toplanıyorlar bazen. Şule Hanım çok okumuşlu bir kadınmış, Kuran okuyorlar da, gizliden, sonra işte bu konuşmaları yapıyorlar. Ben de oradaydım, kadınlardan birinin kocası şakkadanak gelmez mi! Vay sen misin softaların toplantısına gelen! Karısını sürüye sürüye götürdü<a id="GBS.0063.05"></a> yeminle... Jale Abla, bak senin kıza ayrıca böyle yatak eteği getirdim, bu da yastık kılıfları, takım hep bunlar...”</p>

      <p>Jale Hanım Teyzelerin kitaplığında danteller var. Hep takım. Takım olması önemlidir. Bizim takım şeylerimiz yok. Bence çok güzel bir şey takım, evcilik gibi. Onların <em>Namaz Hocası</em> kitabı var, bir kız var, halının üzerinde namaz kılıyor. <em>Altın Tabak</em> yemek kitabının yanında bir<a id="GBS.0064.01"></a> de <em>Tenasül Hayatımız</em> kitabı var, bir de “Pembe Dizi” kitapları var. Aşklı şeyler onlar. Feride Abla okur onları. Onlar kupon biriktiriyor, Kıbrıs’a tatile gidecekler. “Moderno deterjanı sizi Kıbrıs’a götürüyor!” Almanya’dan onlara yaldızlı turuncu kahve fincanları geldiği için onların kütüphanesinde onlar durur. Yan yatık duruyor fincanlar tabakların içinde. Oralarda toz yok ama hep toz kokuyor.</p>

      <div style="display:none;">
        <a id="GBS.0064.02"></a>
      </div>

      <p>“Nejla Hanımcığım, bizim damat İstanbullu olduğu için, dünürlere İstanbul’a giderken de bir şey götüreyim, diyorum. Şu dolgu işi örtüleri düşündüm. Çok kibar duruyorlar.”</p>

      <p>Anneannem şimdi İstanbul’u sordu. Anneanneme bir şey oluyor Jale’anım Teyzelere gelince. Değişik gibi oluyor. Değişik gülüyor. Ben biraz sinir olurum o zaman:</p>

      <p>“Sorma Nejla Hanım, İstanbul’un suyu başka, havası başka.<a id="GBS.0064.03"></a> Burası gibi gri değil bir kere.”</p>

      <p>“Yaa yaa...”</p>

      <p>Anneannem öyle olunca ben yalnız kalıyor gibi olurum.</p>

      <p>“Bir kere sokakta artistleri görebiliyorsun. Ankara’da hiç ünlü yok.”</p>

      <p>“Yaa yaaa...”</p>

      <p><em>Hafta Sonu</em> gazetelerine bakarım ben sıkılınca:</p>

      <p>“... Bülent Ersoy göğüslerini mi büyütecek? Yurtdışına giden ünlü şarkıcı, ‘Cinsiyet değiştirme işini zamana bıraktım’, dedi. Ersoy, ‘Benden<a id="GBS.0064.04"></a> seksisi, şirini mi var! Allah herkese benim gibi sevgili versin,’ diye konuştu. Tepkilere aldırmadığını söyleyen Ersoy, İzmir Fuarı’nda bizleri çok şaşırtacak kıyafetler giyeceğini söyledi.”</p>

      <p>“İstanbul’da bir çınarlar var Nejla Hanım, insan ucunu göremiyor. E tabii, Osmanlı’dan kalma. Ankara’nın şu tersine dönmüş bodur dutları gibi değil; haşmetli.”</p>

      <p>“Yaaa yaaa...”</p>

      <p>Anneannem beni unuttu.<a id="GBS.0064.05"></a> Evi de unuttu gibi oldu. Jale’anım Teyze’ye benzedi çok. Ben o zaman bağırdım:</p>

      <p>“Ankara da güzel bir kere!”</p>

      <p>Gülmesinler! Öyle gülmesinler!</p>

      <p>Çünkü onlar başka türlü gülüyor. Biz başka türlü. Babam su içiyor gibi gülüyor mesela. Annem içinden kuşlar çıkıyor gibi gülüyor. Anneannem bir tepsi börek gibi gülüyor. Samim Abi atlar koşuyor gibi gülüyor, Ayla Abla, Heidi gibi gülüyor, Heidi’nin<a id="GBS.0065.01"></a> dağdan aşağıya koştuğu zamanki gibi. Ama Jale’anım Teyze sanki sıra dayağı olurken öğretmen bir tek ona vurmamış gibi gülüyor.</p>

      <p>Gülmesinler! Öyle gülmesinler!</p>
    </section>

    <section class="voice2">
      <p>Kız konuşup duruyor. <em>Hayat Ansiklopedisi</em>’ne baktırmıyor bir türlü:</p>

      <p>“Bence Ankara güzeldir. Sence?”</p>

      <p>Cevap vermezsem susar mı? Susmuyor.</p>

      <p>“<em>Bir Şeftali Bin Şeftali</em>’deki gibi de mi? Hani orda ağacı büyütünce, ağaç çocukların<a id="GBS.0065.02"></a> oluyordu ya, tarla onların değildi ama ağacı onlar büyüttüğü için onların olur. De mi?”</p>

      <p>“Evet.”</p>

      <p>“Biz de burayı sevdiğimiz için bizim olur. Ağaçları biz büyüttüğümüz için Ankara bizim olur de mi?”</p>

      <p>“Evet.”</p>

      <p>“Balkona çıkıp sokağa bakalım mı?”</p>

      <p>Balkona çıktık. Demirlere dayanıyoruz şimdi.</p>

      <p>Kız kulağıma eğildi:</p>

      <p>“Arkadaş olalım mı?”</p>

      <p>Hüseyin Abi! Hüseyin Abi geçti aşağıdan.<a id="GBS.0065.03"></a> Koştu, sağa sola baktı. Koştu. Bağıramadım ben Hüseyin Abi’ye. Kaçma Hüseyin Abi! Kaçma. Gürültülü yere gidersen seni duymazlar. Kız bana bakıyor hâlâ. Hep konuşuyor:</p>

      <p>“İnsanın eli demir kokuyor de mi demirleri tutunca?”</p>

      <p>Ben ona ip verdim bir tane. Belki susar diye. Liste çıkacaktı az kalsın cebimden. Ama çıkmadı. Sırmalı ipi verdim. Belki susar. Kız çok sevindi. Parmağına doladı, yüzük<a id="GBS.0065.04"></a> yaptı ipi. Kızlar başka türlü.</p>
    </section>

    <section class="voice1">
      <p>Öğle yemeğinde anneannem kıymalı makarna yaptı. Ben çok olan tabağı Ali’ye verdim. Anlatırım ben ona karakoldaki oyunu. Anlamadı o.</p>
    </section>

    <section class="voice2">
      <p>Kız, çok makarna olan tabağı bana verdi. Ben de kimse bakmadığı zaman kıymalarını ona verdim. Ayıp olmasın diye.</p>
    </section>

    <section class="voice1">
      <p>Jale’anım Teyzeler pencereleri açınca şarkı geldi:</p>

      <p>“<em>İkimiz bir fidanın...</em>”</p>

      <p>Ali başka<a id="GBS.0065.05"></a> şarkılar biliyormuş ama söylemedi. Marşlı şarkı biliyormuş o.</p>
    </section>

    <section class="voice2">
      <p>Kız sırmalı ipi geri aldım diye üzüldü biraz. Annemle dönüşte Gima’da indik. <em>Vikingler</em>’deki etlerden var orada. Onlardan birazcık aldık. Tavuk boynu da aldık azıcık. Annem ağladı biraz. Sevinçtenmiş. Para kazandığı için. “Hüseyin Abi’yi gördüm,” demedim anneme. “Hüseyin Abi koştu, belki korktu,” da demedim. Hüseyin Abi bizi<a id="GBS.0066.01"></a> korumak için çok uğraşıyor. Bizi çok seviyor. Hep biz ölmeyelim diye bir sürü şey yapıyor. Ama anlatsam o kız anlamaz mahalleyi, Hüseyin Abi’yi filan. Ayşe onun adı.</p>
    </section>
  </section>

  <div style="display:none;">
    <a id="GBS.0066.02"></a>
  </div>
</body>
</html>
