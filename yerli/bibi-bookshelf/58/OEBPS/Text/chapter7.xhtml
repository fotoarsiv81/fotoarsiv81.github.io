<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Devir</title>
  <link href="../Styles/main.css" rel="stylesheet" type="text/css" />
</head>

<body class="chapter" xmlns:epub="http://www.idpf.org/2007/ops" epub:type="chapter">
  <div style="display:none;">
    <a id="GBS.0104.01"></a>
  </div>

  <section class="container">
    <h2>Çalışkanlık</h2>

    <section class="voice2">
      <p>Hüseyin Abi, güzel ablayla Gökhanların damına çıktı gece olunca. Ben ona kuğularla ilgili soru soracaktım. Karakoldan dut yaprağı alırsa insan oportünist olur mu, onu soracaktım. Soramadım. Çünkü Hüseyin Abi nöbete çıktı. Çünkü üzüldü annemlerle konuşurken:</p>

      <p>“Aliye Abla mahalleli eskisi gibi değil. Nöbete çıkmada isteksizlik var. Sen ne diyorsun Hasan Abi?”</p>

      <p>İkisi de<a id="GBS.0104.02"></a> bir şey demeyince güzel ablaya, “Haydi Birgül,” dedi, “biz tutalım bu gece.” Annem, “Hüseyin, böyle olmuyor,” dedi, güzel ablaya baktı, kaşlarını kaldırdı.</p>

      <p>“Bu işi halletmek lazım. Nikâh mı ne yapacaksanız artık... Mahalleden tepki var.”</p>

      <p class="lvl1">Ben onların arkasından gittim. Karanlıkta görmediler beni. Tüfekleri taktılar. Gökhanların damına çıktılar. Ben de çıktım, merdivende durdum. Buradan<a id="GBS.0104.03"></a> duyuluyor Hüseyin Abi ile Birgül Abla. Sigaralarını avuçlarının içine sakladılar. Çünkü Bademlidere’nin faşistleri ışığı görür yoksa.</p>

      <p class="lvl1">Hüseyin Abi, güzel ablayla konuştu:</p>

      <p>“Zayıfladın çok sen Birgül. Rejim mi yapıyorsun?”</p>

      <p>“Senin kadar çatışıyorum, senin kadar koşturuyorum. Ondan olabilir mi Hüseyin!”</p>

      <p>“Seni kızdırmak da amma kolay be arkadaş!.. Hımmm... Seninle önemli bir konu görüşmemiz<a id="GBS.0104.04"></a> lazım Birgül.”</p>

      <p>“Söyle Hüseyin.”</p>

      <p>“Yav, Birgül şimdi yani–”</p>

      <p>“Durumlar... Çok karışık değil mi Hüseyin?”</p>

      <p>“Şimdi şöyle Birgül... Faşist diktatörlük geliyor, kesin artık. Bugün yarın. Bizim merkez komite de partileşsek mi, seçim olursa Adana’dan mı bağımsız aday çıkarsak yoksa Ankara’dan mı, onu konuşuyor. Sanki bizi Meclis’e sokarlarmış gibi... Bizim ufaklık var ya Ali, bana diyor<a id="GBS.0104.05"></a> ki, ‘Hüseyin Abi kelebekler Meclis’e nasıl sokulur?’ Bizimki de o hesap. Yok Birgül, bu örgütte gövde, başa büyük geliyor gerçekten. Halkımız daha çoğunu istiyor, halkımız, ‘Haydi,’ denecek diye bekliyor. Biz oturmuşuz, oradan kaç delege çıkar, efendim bilmem ne... Yetmiyoruz halka Birgül. Yeterince kadro yetişmedi. Yetişemedik bu işe. Çok iş var Birgül, bin türlü iş. Yeni Çeltek’teki direnişçi madencilere<a id="GBS.0105.01"></a> para lazım, git Mimarlar Odası’nın çay ocağını çalıştır para kazan, onlara yolla. Çorum’daki saldırı Maraş Katliamı’na benzemesin diye koş oraya desteğe, koş gel geri, burada ekmek direnişi var, onu örgütle. Yazarlara, aydınlara koruma lazım başlarına ikişer adam dik. Gazi’de devrimci liselileri dövüyorlar, koş oraya, Cebeci’de çatışma var, koş oraya. Uyuma, bildiri yaz. Mandalina kasalarında<a id="GBS.0105.02"></a> mermi yollanmış Ege’den, git haldeki adamlarla işi örgütle. TEKEL işçilerine tek dal dağıtılan sigaraları topla, arkadaşlara dağıt ki satsınlar da, oradan efendim İç Anadolu’daki devrimci öğretmenlere savunma için silah lazım, onlara yolla. Kars’taki kadrolara bot lazım, Yeni Karamürsel’i ikna et. Yetişilmiyor Birgül. Bir su birikti de, bizim beklediğimizden daha fazlası birikti hatta, nereye<a id="GBS.0105.03"></a> akacağını bilmiyor. Suyu idare edemiyoruz Birgül! Adamı göndermişler Adana’nın bilmem neresine, yekten. Kendi kendine örgütlemiş ilçeyi aylarca, bizim komite unutmuş onu orada. Adam diyor ki, ‘Biz burada 40 kişi olduk, iki ev, şu kadar da para var, ne yapalım?’ Bizimkilerden cevap yok. Kızları göndermişler İskenderun’a liselileri örgütlesinler diye, kızlar örgütlemiş, zımba gibi bir kitle. Ne yapılacak<a id="GBS.0105.04"></a> o liselilerle, bilen yok. İnsanları öyle gönderiyorsun, ‘Git şurayı örgütle, git burayı örgütle.’ Yapıyorlar. Adam orada –ne bileyim– Malatya’da, Antalya’da bu ülkede olmayan bir ülke icat ediyor! Anladın mı Birgül! Bizim çocuklar yeni bir ülke icat ediyor. Hiç yoktan yani. Ama, ‘E haydi ne yapıyoruz?’ deyince: ‘Acaba Meclis’e iki mebus mu soksak?’ Keser mi bu halkı! Senin vaadin bu mu bir<a id="GBS.0105.05"></a> kere? Adama devrim demişsin, cenneti vaat etmişsin. Sonra diyorsun ki, ‘İki vekil sokalım...’ Olmaz yani! Senatör var bir tane. Bizimkilerle görüşmek istemiş, merkez komiteden biri gitmiş konuşmaya. Adam sormuş, ‘Darbe gelirse ne yapacaksınız?’ ‘Direniriz,’ demiş bizimkiler. ‘Direnir misiniz?’ diye bir daha sormuş adam. Bak adam da emin olmak istiyor! Senatör yani bu! E direneceksin de arkadaş, neyle<a id="GBS.0106.01"></a> direneceksin? Öte tarafta, ‘Darbe geliyor, macera aramayalım, beraber bir şey yapalım,’ diye haber yolluyorsun öteki gruplara. Cevap: ‘Vay pasifist misiniz?’ ‘Direniş komitelerini yaygınlaştıralım, geliyor bu darbe,’ diyorsun. Adam şahsiyet meselesi yapıyor: ‘Yok olmaz, o sizin fikriniz!’ E babam, bu Lenin’in fikri zaten! Ertesi gün onların paçaları tutuşuyor bu sefer, ‘Gelin konuşalım,’ diyorlar,<a id="GBS.0106.02"></a> bu sefer bizimkiler, ‘Vay siz bize pasifist dediydiniz!’ Ondan sonra yine patinaj! Kitle yoruldu Birgül. Bak işte bin beş yüz kişiyle yaptığın toplantıyı şimdi üç yüz kişiyle yapıyorsun. Bak nöbete çıkmak istemiyor adam... Yıllardır kavga dövüş, insanlara artık illallah geldi Birgül... Ben Çorum’a gideceğim yarın, gidip dönmemek var...”</p>

      <p>Birgül Abla ayağa kalktı:</p>

      <p>“Sen bana ne diyeceksen<a id="GBS.0106.03"></a> desene Hüseyin?”</p>

      <p>Hüseyin Abi de ayağa kalktı.</p>

      <p>“Diyeceğim o ki... Evlensene sen benimle.”</p>

      <p>Hıçkırık tuttu beni. Yakalandım.</p>

      <p>“Gel len!” dedi Hüseyin Abi. “Şahit ol sen de. Birgül Abla’na evlenme teklif ettim.”</p>

      <p>Hüseyin Abi gülüyordu. Bana sarıldı, yine bacağına yapıştırdı beni. Yanağımı küçük kaşıyor gibi yaptı. Ama heyecanlandı o, tırnaklarıyla acıttı yanağımı:</p>

      <p>“Ne diyorsun<a id="GBS.0106.04"></a> Birgül arkadaş?”</p>

      <p class="lvl1">Sabah annem, “Nikâh kıyalım,” dedi. Öğlen olunca Hüseyin Abi yüzük getirdi. Bizim bahçede evlendiler onlar. İki tüfeği masaya koydular.</p>

      <p>“Ne bileyim Aliye Abla? İşte bir şeyin üzerine yemin edilmesi lazım. Elimizde de bu var. Bizimki de böyle olsun! Devrimci nikâh!” diye güldü Hüseyin Abi. Hüseyin Abi çok güldü. Birgül Abla pembe oldu o gün.</p>

      <p>Sonra Hüseyin Abi Çorum’a<a id="GBS.0106.05"></a> gitti. <em>Gidip de dönmemek var.</em></p>

      <p>Akşam olunca Birgül Abla okuma kursu verirken, teyzeler, “Dur kız, sana kına gecesi yapalım madem,” dediler. Kına gecesi yaptılar. Birgül Abla çok pembe oldu artık. Türkü söylediler ona:</p>

      <p>“<em>... Irak yoldan geleni, terli terli öperler...</em>”</p>

      <p>Birgül Abla gülerken anneme dedi ki:</p>

      <p>“Aliye Abla, böyle de olmuyor. Hüseyin’in başına Çorum’da kim bilir neler gelecek.<a id="GBS.0107.01"></a> Biz de burada–”</p>

      <p>“Kızım,” dedi annem, “sen de bizdensin artık, öğren: Açla açığın cilvesi çok olur! Boş ver sen. Hayat böyle.”</p>

      <p>Oynadılar o gece. Teyzeler ABC öğrenmedi.</p>

      <p>Hüseyin Abi’nin çok işi olduğu için kelebek işini benim yapmam lazım. Devrimciler öyle yapar çünkü. Tek başlarına icat ederler. Ben de devrimci olduğum için biliyorum.</p>
    </section>

    <h2>İnsan Sevgisi</h2>

    <section class="voice1">
      <p>Ona tekme atamam, anladım<a id="GBS.0107.02"></a> ben. Önder’miş işte o. Ben biliyorum ki onu. Annemin sesi zil çalar gibi oldu onunla konuşunca. Annem öyle neşeli olunca sinirlendim ben. Ama çok yakışıklıymış Önder Amca. Ellerini beline koyup durunca gömleğinin yakası açılıyor. Onun oradaki kılları güneşte parlıyor. Annem o yüzden neşeli, anladım ben. Hiç hoşuma gitmedi benim.</p>

      <p class="lvl1">Biz Meclis’e gitmiştik o gün yine. Annem beni esas Meclis’e baktırmıştı:</p>

      <div style="display:none;">
        <a id="GBS.0107.03"></a>
      </div>

      <p>“Bak Ayşe burası parlamentonun genel kurul salonu. Milletvekilleri burada konuşuyor her şeyi. Bir şey konuştukları da yok ya!”</p>

      <p>Oranın kokusu çok büyük. Otobüs koltukları gibi kokuyor, bir de öğretmenin büyük tahta masası vardı, öyle. Parlamento deyince benim gözüme bir sürü iskambil kâğıdı masanın üzerindeymiş gibi geliyor. Sözcüklerin resimleri oluyor bazen benim gözümde. “Cibinlik” deyince<a id="GBS.0107.04"></a> de küçük kuşlar oluyor, sarı beyaz. Mesela anneannem “iskarpin” deyince mavi çiçekler oluyor. Mesela...</p>

      <p>“Bak Ayşe, Ecevit konuşacak!”</p>

      <p>Biz Ecevit’i çok seviyorduk önce. Artık o kadar sevmiyoruz. Ecevit bize bir söz vermiş önceden, sonra yapmamış çünkü. Öyle bir şey. Ecevit konuşurken göbekli olan adamlar gülüyor, zayıf olan adamlar alkışlıyor:</p>

      <p>“Çorum Katliamı ilk değildir ve hükümetinizin<a id="GBS.0107.05"></a> bu tavrı sürdükçe son da olmayacaktır. Kurtarılmış illerin sayısı yirmi iken kırk olmuştur. Bu iller ülkücü komandoların kontrolüne girmiştir. Kitle katliamları hükümetçe korunmaktan hoşnut militanlar aracılığıyla ülkeye yayılmaktadır. Hükümet küçük bir partinin esiri olmuştur.”</p>

      <p>Başka amcalar Ecevit’e bağırdı:</p>

      <p>“MHP küçük parti değildir!”</p>

      <p>“Siz kendi memleketinize Moskova’dan baktığınız<a id="GBS.0108.01"></a> için küçük görünür size!”</p>

      <p>Demirel var orada gördüm ben, gülüyor. Ecevit kızıyor ona:</p>

      <p>“Başbakan gülüyor. Utanmak lazım!”</p>

      <p>Annem bana başka bir amcayı gösterdi:</p>

      <p>“Bak Ayşe, şu uzun boylu amca var ya, o yazar. Biz çok seviyoruz onu.”</p>

      <p>O yazar amca yanındaki kadınla konuştu. Ben hiçbir şey anlamadım. Annem dinledi ama:</p>

      <p>“Hepsi kötü bir oyun gibi. Katliamlar, ölümler... Hepsi 24<a id="GBS.0108.02"></a> Ocak ekonomik kararları için. Ne garip! Keynes’çi ekonomi yerine Friedman’cı vahşi kurallar gelsin diye çatır çatır insan öldürüyorlar...”</p>

      <p>Ben hiçbir şey anlamadım ama annem hep başını salladı, “evet evet” gibi...</p>

      <p class="lvl1">Sonra Muzaffer Abi’ye gittik biz. Mikrofilm diye bir yer var, oraya. Muzaffer Abi’ye kitap verdi annem. Nâzım Hikmet. Bizim “en büyük şairimizdir” o:</p>

      <p>“Belki bunu da okursun<a id="GBS.0108.03"></a> Muzaffer. Bu Bulgaristan’da basılmış, eski bir baskı. Benim en sevdiğim dize–”</p>

      <p>“Ben okudum Nâzım’ı Sevgi Hanım. Nâzım okumadan olmaz. Gizli okudum tabii... Malum, bizimkiler hoşlanmaz.”</p>

      <p>“En sevdiğim dize de şurada–”</p>

      <p>Muzaffer Abi okudu orasını:</p>

      <p>“<em>... İnsanlara inanmalıyız.</em>”</p>

      <p>Annem sabahtan beri tuhaf. Muzaffer Abi’yle bile gülerek konuşuyor:</p>

      <p>“Dikkat edersen uyaklı değildir<a id="GBS.0108.04"></a> o.”</p>

      <p>“İnsanlara inanmak hayatla pek uyaklı değildir zaten Sevgi Hanım.”</p>

      <p>“Belki de sen haklısın Muzaffer. Belki de hakikaten bir sürü insan Meclis’in bir yerlerine bir sürü şey saklıyor.”</p>

      <p>Sonra güldüler:</p>

      <p>“Haklısınız Sevgi Hanım, Nâzım’ın dediği gibi, ‘İnsanlara inanmalıyız,’ değil mi?”</p>

      <p>“Ama Tanrı’ya inanmak bile insanı daha az hayal kırıklığına uğratıyor, ne dersin Muzaffer?”</p>

      <div style="display:none;">
        <a id="GBS.0108.05"></a>
      </div>

      <p>Annem güldü, Muzaffer Abi gülemedi. Gittik biz.</p>

      <p class="lvl1">Annem çorabının kaçık yerine uhu sürüyor şimdi, masanın altından, gizlice.</p>

      <p>“Anne oportünist ne demek?”</p>

      <p>“Nereden duydun sen onu?”</p>

      <p>“Ne demek o?”</p>

      <p>“Hımmm!.. Sırf kendini düşünen, kendi çıkarını düşünen demek. Şöyle diyelim... Diyelim ki sizin yan sınıftaki öğretmen çocukları dövüyormuş ya, sen eğer, ‘Oh bize vurmuyor,’ dersen oportünist<a id="GBS.0109.01"></a> olursun.”</p>

      <p>“Öyle demek ayıptır ama de mi?”</p>

      <p>“Tabii... Sen Ali’den mi duydun o lafı?”</p>

      <p>Ben annemin masasına küçük tekme vurmaya başladım. Söylemek istemem çünkü. Çünkü belki o zaman Ali’ye kızarlarsa diye.</p>

      <p>“Ali başka ne anlattı sana?”</p>

      <p>“Biz zengin miyiz anne?”</p>

      <p>“Ha ha!.. Yok, hiç değiliz. Neden sordun sen onu?”</p>

      <p>“Ali bana papatya verdi... Ama o küçük yazıları okuyabiliyor.”</p>

      <div style="display:none;">
        <a id="GBS.0109.02"></a>
      </div>

      <p>“Hımmm!.. Bak sen. Başka ne yapabiliyor?”</p>

      <p>Galiba kelebekleri söylememem lazım. Çünkü biz Ali’yle arkadaş olduğumuz için.</p>

      <p>“Sen bu Ali’yi sevdin galiba.”</p>

      <p>Koştum ben, teyzelerin odaları var oraya kaçtım. Annem arkamdan geldi. Teyzeler gülüyordu:</p>

      <p>“O ‘Petrol’ şarkısı ne öyle yahu? Arap müziği o. Rezil etti bizi Erovizyon’da, hâlâ çalıp duruyorlar her yerde.”</p>

      <p>“Sen onu bırak da<a id="GBS.0109.03"></a> bu Bülent Ersoy’u duydun mu? Bu sahnedeyken, ‘Evde kalasın Bülent!’ diye tezahürat olmuş da adam... kadın... her ne ise işte, ağlamış, içmiş de içmiş sahnede.”</p>

      <p>“Yahu şov o! Tadı kaçtı o işin. Başta eğlendiriyordu da... Artık işler bu kadar karışıkken yani... Bu memleketin halinin nedeni zaten bu ahlaksızlık!”</p>

      <p>“Yahu her iş bitti de Bülent’in ahlaksızlığı mı kaldı!”</p>

      <p>“Yok, öyle deme.<a id="GBS.0109.04"></a> İş zıvanadan çıktı.”</p>

      <p>“Allah Allah!”</p>

      <p>Ben, teyzelerin kâğıt delen şeyleri var, onunla kâğıt deliyordum annem gelince. Annem içeri girince teyzeler artık Bülent Ersoy konuşmadı.</p>

      <p>Teyzeler annem gelince öğretmen gelmiş gibi oldu, siyasi konuştular. Biz çıktık sonra. Sakarya Caddesi’ne gittik. “Eski bir arkadaşım var benim Ayşe, onunla buluşacağız şimdi,” dedi annem. Bana da sosisli alacak.<a id="GBS.0109.05"></a> Sosisli!</p>

      <p class="lvl1">O zaman işte Önder Amca geldi. Bence babamın bıyığı daha büyük. Bence öyle!</p>

      <p>Onlar bira içti. Annem bardağın dışı sulanınca elini peçeteye silip durdu. Masanın üstü peçete oldu hep. Az konuşuyor onlar. Anneme sarı zarf verdi Önder Amca. Aynı zarftan.</p>

      <p>“Bunların içinde ne olduğunu bana söyleyecek misin Önder?”</p>

      <p>“İstersen bak Sevgi. Bakabilirsin.”</p>

      <p>“Benimle ilgili bir şeyse...”</p>

      <div style="display:none;">
        <a id="GBS.0110.01"></a>
      </div>

      <p>“Yani... Hay Allah, mektup mu sanmıştın sen?”</p>

      <p>Annem masaya küçük tekme atıyor. Benim gibi oldu annem ama büyükler kaçamaz. Sustular. Susunca hemen siyasi konuşulur:</p>

      <p>“Demirel’i duydun mu? ‘Çorum’u bırak Fatsa’ya bak,’ demiş aşağılık herif. Solcuları kesiyorlar Çorum’da herif sırıta sırıta Fatsa’ya bak, diyor. Bu <em>Tercüman</em>’ın, <em>Hürriyet</em>’in yazarları da kışkırtıyor. Yok devlet içinde devlet<a id="GBS.0110.02"></a> kurulmuş Fatsa’da, yok devrimciler şehre kimseyi sokmuyormuş, falan filan. Bu herifler Fatsa’ya yüklenecek, belli oldu.”</p>

      <p>Annem bir şey demeyince Önder Amca yine siyasi konuştu:</p>

      <p>“Takip ediyor musun? Bu Genelkurmay Başkanı herif de yurt gezisini iyice uzattı. Adam haftalardır memleketi dolaşıyor. Çorum’daymış. Fatsa’ya geçecekmiş. Ne yapıyor bu herif? Ne yaptığı belli, Ordu’yu teftiş ediyor<a id="GBS.0110.03"></a> darbe öncesi. Aldılar bunlar ABD’den izni. Yapacaklar bu darbeyi.”</p>

      <p>Annem, “Ayşe, beyin tava yiyelim mi kızım?” dedi. Bana bakar gibi ama bakmıyor, kızgın gibi annem. Zaten ben bir şey demedim:</p>

      <p>“Önder, beyin tava söyleyelim mi?”</p>

      <p>Önder Amca o zaman kolunu kaldırdı, kolunun içinde damarlar var onun. Güzelmiş onlar. Annem de koluna bakıyor onun.</p>

      <p>Annem hiç konuşmadı artık. Önder Amca<a id="GBS.0110.04"></a> da sıkıldı:</p>

      <p>“24 Ocak Kararları’ndan sonra bunlar serbest piyasayı kuracak. DİSK de buna karşı yok, ‘İşçi sınıfı partisi kuralım,’ yok, ‘Sınıf ayağa kalksın,’ gibi çağrılar yapınca... Başka yolu yok onlar açısından, bu direnişi bastırmak için faşist diktatörlük kuracaklar yani.”</p>

      <p>“Önder sen bana ne diyeceksen desene. Hem... Dur bir dakika.”</p>

      <p>Annem bana baktı yine kızgın:</p>

      <p>“Ayşe bak<a id="GBS.0110.05"></a> orada arkadaş var. Git onunla oynasana biraz,” dedi.</p>

      <p>Ben omzumu böyle yaptım, “bana ne” gibi yaptım. Annem bir daha, “Git bak bakalım arkadaşa!” dedi. Ben gittim. Küstüğüm için gittim ama. O arkadaşla da konuşmadım zaten. Bebek o daha.</p>

      <p class="lvl1">Uzaktan baktım, annem ellerini havaya kaldırdı, bir sürü şeyler söyledi. Önder Amca da yüzünü ovdu, böyle böyle. Sonra annem arkasına yaslandı. Kollarını<a id="GBS.0111.01"></a> bağladı. Önder Amca da arkasına yaslandı, bıyığını yedi o. Çeke çeke yedi. Annem beni çağırdı. Gidecektik biz. Ama Önder Amca annemi kolundan tuttu. Annem ona babama bakar gibi kızgın bakınca bıraktı. Ona tekme atacaktım işte o zaman. Ama gitmez o tekme atsam da, anladım ben.</p>

      <p>“Sevgi, sen bu çılgınlıktan öncesiydin. Anlamın olduğu bir zamandın. Belki onun peşindeyimdir. Belki–”</p>

      <p>“Tamam Önder,<a id="GBS.0111.02"></a> sonra konuşuruz,” dedi annem.</p>

      <p class="lvl1">Annem benimle hiç konuşmadı. Yürüyoruz biz. Anneme dedim ki, “Selahattin Amca’nın dükkânına gidelim anne.” “Olmaz,” dedi. O zaman ben de, “Ben senin arkadaşınla buluşmaya geldim ama,” dedim. Ayağımı da yere vurdum. Annem bana baktı. “Oportünistlik bu işte Ayşe Hanım,” dedi. Benden korktu annem bence. Dudağını ısırdı biraz. Ben de omzumu yine öyle yaptım, “bana<a id="GBS.0111.03"></a> ne” yaptım. Sonra Selahattin Amca’nın dükkânına gittik. Benim ondan o şeyleri almam gerek çünkü. Ali’ye lazım onlar. Kuğuyla ilgili şeyler. Kâğıtlar var orada. Kuğulara ne yapacakları yazıyor. Selahattin Amca anneme çay ısmarladı. Kapının önündeki kafeslerde bir yeşil papağan vardı, onu gösterdi anneme. O zaman ben içerideki kuşlara bakıyormuş gibi yapıp...</p>

      <p class="lvl1">Masanın üzerindeymiş o kâğıtlar,<a id="GBS.0111.04"></a> aldım elbisemin içine soktum. Karnıma soktum. Kuğulu kâğıtlar karnıma değdi. Sanki karnıma kuğuların kanatları değdi. Heyecanlandım ben; çünkü Ali’ye göstereceğim onları. Biz çok kahraman oluruz bence. Serüvenli olur. Annem hiç anlamadı kuğulu kâğıtları aldığımı. Hep <em>hışır hışır</em> yaptım eve kadar ama annem hiç bakmadı bana. Sorsaydı belki söylerdim. “Anne ben kuğulu kâğıtları aldım çünkü Ali bence<a id="GBS.0111.05"></a> çok akıllı,” derdim. Ama sormadı hiç. Güzel ayakkabılarını giydi bugün annem, onlar ayağını acıttığı için topal gibi yürüyor. Ben de yavaş yürüyorum ki kâğıtların sesi duyulmasın. Annem zaten dinlemiyor ama duyarsa diye, yine de yani. Ali çok şaşıracak kuğulu kâğıtları görünce. Hem de ne biçim!</p>
    </section>

    <h2>Yardımseverlik ve Arkadaşlarımız</h2>

    <section class="voice1">
      <p>Cumartesi gecesi oldu şimdi. Annemler Samim Abilerin terasında<a id="GBS.0112.01"></a> rakı içtikleri için, Ali de bizde kaldığı için biz Samim Abilerdeyiz. Ali ile biz salonda televizyona bakıyoruz. Terasta Samim Abilerin arkadaşı Süheyla Abla da var:</p>

      <p>“Tuncer’in cenazesinde oldu bu. Sloganlar şunlar bunlar, herkes perişan. Mezarı kazan adam, ‘halkımız’ yani, sen tam çıkacakken yukarı, cebinden Milli Piyango biletini düşürdü mezarın içine. Hepimiz oradayız, herkes bakıyor. İndi<a id="GBS.0112.02"></a> adam aşağı güzelce. Aldı, baktı bir de. Hasar görmüş mü diye. Koydu cebine çıktı. Bizimle birlikte devrimci marş söyledi bir de, yumruk havada. Diyeceğim o ki... Halkımız belki bizim bilmediğimiz bir dünyada yaşıyor. Bizim bilemeyeceğimiz bir tutunma dünyası, bir umut dünyası...”</p>

      <p class="lvl1">Süheyla Teyze, İstanbullu olduğu için teyze gibi değil de abla gibi biraz. Upuzun saçları var onun, İstanbul’dan<a id="GBS.0112.03"></a> geldiği için, bir de çiçekli elbisesi var uzun. Kitap yazıyor o. Çok değişik yüzükleri var. Ayağındakiler “Bodrum sandaleti”dir. Ayak parmakları çok güzel onun, ince, beyaz, tertemiz. Bacak bacak üstüne atıp ayağını sallıyor konuşurken. Saçlarını böyle böyle yapıyor, rüzgâr varmış gibi sanki. Saçları sarı gibi, ışığın altında durunca <em>Dallas</em>’taki Lusi gibi oluyor. Süslü değil ama artist gibi işte.<a id="GBS.0112.04"></a> İstanbul’dan gelenler öyle olur. Jale’anım Teyzelerdeki <em>Hafta Sonu</em> gazetesinden, “İstanbul Geceleri” resimlerinden biliyorum. Süheyla Abla konuşurken annem masaya bakıp gizlice gülüyor. Hani tahtaya kalkan çocuklar soruyu bilemeyince yapıyorlar ya sınıftaki kızlar, öyle.</p>

      <p>“Ama devrimci erkeklerimiz sağ olsunlar, halkımızla çok güzel muhabbetteler! Kadınlardan korkmak konusunda müthiş güzel<a id="GBS.0112.05"></a> anlaşıyorlar! Ha ha ha!”</p>

      <p>Süheyla Teyze tek başına gülüyor; annemler, Samim Abiler birbirlerine bakıyorlar gülmeden.</p>

      <p class="lvl1">Ali şimdi ipleriyle oynadığı için konuşmuyor ama biraz sonra konuşur o. Annem, masada böyle yanlamasına oturuyor. Sigaranın kâğıdını küçük küçük koparıp yuvarlıyor. Kaşlarını kaldırıyor, ağzını da küçücük yapmış şöyle. Canı konuşmak istemeyince öyle yapar annem. Belki Süheyla<a id="GBS.0113.01"></a> Abla çiçekli elbise giyiyor ya, ona sinir olmuş olabilir. O yüksek sesle konuşuyor. Kimse ona bakmıyor da ondan, baksınlar diye bağırıyor bence. Jale’anım Teyzeler müziği açtılar yine:</p>

      <p>“<em>Hani büklüm büklüm boynunda / hani paramparça ruhunda...</em>”</p>

      <p class="lvl1">Annesi Ali’yi bize bıraktı. Gece bizde kalacak, biz yarın konsere gideceğiz anneannemle. <em>CeSeOo</em> konserine. Ali düşünüyor. Çünkü onun “icat yapması”<a id="GBS.0113.02"></a> lazımmış. Ben ona o kuğulu kâğıtları verdim. Çok şaşırdı o. Yaa nasılmış! Ben de devrimci olabilirim ki! Ama bizim önce kelebekleri Meclis’e sokmamız lazım.</p>

      <p class="lvl1">Sokaktan ses geldi, dekmancılık sesi. Ali dedi ki, “Tabanca bu, tüfek değil,” dedi. Babamla Samim Abi masayı salon kapısına çektiler. Sustular, dinlediler önce. Sonra sırf Süheyla Abla konuştu yine. O konuşurken parmaklarını dümdüz yapıp<a id="GBS.0113.03"></a> yüzüklerini birbirine sürtüyor:</p>

      <p>“Bu ülke, insanı her gece çaresizlik hissiyle uyutup sabah da sana ait olmayan bir utanç duygusuyla uyandırıyor. Gece sen bilmeden kim bilir ne rezaletler, felaketler yaşanıyor. Sabah da kendi kendimizi, bulunmadığımız yerlerdeki ölümler için suçlayarak, utanarak uyanıp... His kuşatması bu. Felç oluyoruz, felç!”</p>
    </section>

    <section class="voice2">
      <p>Ayşe’ye o şeyler anlatılmaz. Korkar<a id="GBS.0113.04"></a> o. Sinemada anlattılar. “Çorum’daki cesetlerin gözlerini oymuşlar.” “Solcuları kesiyorlar Çorum’da.” “Alevileri katlediyorlar...” Hüseyin Abi kurtarıp gelecek onları. Biz Öveçler’de sinemaya gittik. Otobüsle gittik hep beraber. Orada <em>Yılanların Öcünü</em> gösterdiler. Açık hava sinemasında. Ama önce ablalar, abiler konuşma yaptılar. Sonra hep birlikte bağırdık. “Faşizme geçit yok!” diye bağırdık. Sonra<a id="GBS.0113.05"></a> abiler, ablalar dediler ki, “Faşist diktatörlük kurulacak. Direniş komitelerini yaygınlaştırıp...” Öyle şeyler dediler. Hüseyin Abi olsa daha güzel konuşurdu. O kollarını açarak konuşur, herkes anlar. Hüseyin Abi anlatınca ben korkmuyorum. O zaman biz kazanıyoruz çünkü hep. Benim de öyle anlatmam lazım Ayşe’ye:</p>

      <p>“Eğer birlikte olursak kelebekleri Meclis’e sokabiliriz... Ayşe. Çünkü birlikte<a id="GBS.0114.01"></a> olursak bizi kıramazlar.”</p>
    </section>

    <section class="voice1">
      <p>Ali ayağa kalktı. Önünde durduğu için televizyonu hiç göremiyorum ben. Ayakta konuşuyor o:</p>

      <p>“Devrim yolu şeydir... Cam kırıkları olabilir orada. Biz seninle...”</p>

      <p>Ali böyle böyle yapıyor kollarını. Elini beline koydu şimdi de:</p>

      <p>“Ama <em>dittatörlük</em> kuracakları için... Ayşe bizim direnmemiz gerekir çünkü yoksa gözümüzü oyabilirler. Gözümüzü diyorum bak! Ama<a id="GBS.0114.02"></a> karakoldan yaprak almak zorundayız. O zaman <em>opürtünüst</em> olunmaz; çünkü başka çare yok! Sabah olunca sen yaprakları istersin. Çünkü benim devrimci olduğumu anlayabilirler.”</p>

      <p class="lvl1">Ben güldüm o zaman. Komik oldu Ali bence. Sonra o biraz küstü. Yine ipleriyle oynayınca ben ona sarıldım. “Bence sen çok akıllısın,” dedim. Ali ipleri cebine soktu. Süheyla Abla dışarıda hâlâ gülüyor ama başka kimse gülmüyor.<a id="GBS.0114.03"></a> Benim, Ali ile ikimize koka kola getirmem lazım şimdi. Annem içine su koymasın ama. Biz artık büyüdük çünkü. Bir de “direniyoruz” biz artık.</p>

      <p class="lvl1">Süheyla Abla “mmm” yaptı. Güldü kendi kendine. Yine kimse bakmadı ona:</p>

      <p>“... çünkü bana sorarsanız boşu boşuna bu emekler–”</p>

      <p>Annem, kaşlarını kaldıra kaldıra konuştu:</p>

      <p>“Siz İstanbul’da sanat çevrelerinde başka bir hayat yaşıyorsunuz tabii.”</p>

      <div style="display:none;">
        <a id="GBS.0114.04"></a>
      </div>

      <p>“Öyle mi?” dedi Süheyla Abla, güldü ama komik gibi değil:</p>

      <p>“Siz burada gerilla mücadelesi mi veriyorsunuz Sevgi Hanım?”</p>

      <p>Annem masadan bir tabak aldı, mutfağa gitti. Ben de gittim onun arkasından. Ayla Abla da geldi hemen:</p>

      <p>“Abla kusura bakma. Süheyla, nişanlısı işkencede öldükten sonra biraz şey oldu–”</p>

      <p>“İnsan, hayatı kendinden ibaret sanmayacak Ayla!”</p>

      <p>“Bugün içti biraz da<a id="GBS.0114.05"></a> ondan böyle.”</p>

      <p>“İçsavaştayız Ayla. Herkes meseleyi kendi kaybından bakarak hesap edecekse biz de o zaman... Bari bugün yapmasın. Fatsa’ya operasyon yapıyorlar. İnsanlar işkencede. ‘Halkımız halkımız’ diye aşağıladığı adamlar yani... Halkımız alçaklardan ibaret değil ki!”</p>

      <p class="lvl1">Sonra masaya geldiler. Ben de koka kola şişesini aldım. İki elimle. Ali ile ikimize tam eşit koyacağım. Tam eşit!</p>

      <p class="lvl1"><a id="GBS.0115.01"></a>Süheyla Abla annemi görünce dudağını büzerek konuştu:</p>

      <p>“En devrimci hislerinizle oynadıysam kusura bakmayın Sevgi Hanım!”</p>

      <p>“Bakın Süheyla, bilmem İstanbul’la ilgili o hikâyeyi bilir misiniz? Adamın biri İstanbul’a gidip çok zengin olunca köyden gelen arkadaşı sormuş, ‘Nasıl yaptın?’ diye. Zengin olan da demiş ki, ‘Su satıyorum.’ Arkadaşı sormuş, ‘Nasıl bir suymuş bu?’ ‘Vallahi,’ demiş adam,<a id="GBS.0115.02"></a> ‘lağım suyu gibi bir şey. Ama yirmi yıldır hep alıcısı çıkıyor.’ İstanbul öyle bir yer. Ankara küçük yer tabii, taşra size göre...”</p>

      <p>Koka kola şişesi sallanıyor koyarken ama kimse bana bakmıyor. Herkes Süheyla Abla’yla anneme bakıyor. Süheyla Abla bu sefer Su Elın gibi güldü, Su Elın üzülünce elinde içki bardağıyla gülüyor ya, öyle güldü:</p>

      <p>“Ankara’da arkadaşlar var. Ahlaksızlık yalnız olmayı<a id="GBS.0115.03"></a> gerektirir Sevgi Hanımcığım.”</p>

      <p>Annem masaya bakıp kaşlarını kaldırdı, konuşmuyor hiç. Biz Ankara’yı seviyoruz diye mi böyle oluyor? Süheyla Abla masaya eğildi, anneme doğru elini kaldırdı:</p>

      <p>“Hayır anlamadığım şu. Bu sessiz Ankara kibrinin arkasında ne var? Ne yapıyorsunuz yani sonuç olarak? Arkadaşlarınızla bir araya gelip hayatta kalmaktan başka ne yapılıyor burada?”</p>

      <p>Ben koka kolaları<a id="GBS.0115.04"></a> içeri götürdüm. Hiç dökmeden. Dökersem çok olanını veririm Ali’ye. Koltukta oturunca ayakları havaya kalkmış onun. Onun ayakları pis değil ki, o esmer olduğu için öyle görünür.</p>
    </section>

    <section class="voice2">
      <p>Benim şimdi yiğit olmam gerek. Abiler gibi. Ama kollarımı kaldırsam da Hüseyin Abi gibi konuşamıyorum. Böyle oturarak anlatacağım ben:</p>

      <p>“Ayşe, senin mavi beslenme çantan var ya... İpekböceklerini onun içine<a id="GBS.0115.05"></a> koyalım. Sonra bir sürü yaprak koyalım içine. Bir sürü. Aç kalmamaları lazım. Aç kalırsa insan uyuyamaz çünkü. Böceklerin uyuması lazım. Büyümesi için. Karnı <em>gurgur</em> yapmaması lazım. Yoksa duyabilirler onları. Sonra senin annenle Meclis’e gitmen lazım bir de.”</p>

      <p class="lvl1">Benim kızı korumam gerek. Hüseyin Abi gibi. Sarışın öğretmen sopa istediği zaman, ben sopa arıyordum, Hüseyin Abi öğretmene gitmişti<a id="GBS.0116.01"></a> sabah:</p>

      <p>“Utanmıyor musunuz öğretmen hanım! Arkadaşlarını döveceğiniz sopayı çocuğa seçtirmeye utanmıyor musunuz! Sizin nasıl bir ahlakınız var!”</p>

      <p>Sonra öğretmen bizi hiç dövmedi artık. O, Çorum’da bağırmıştır herkese. “Utanmıyor musunuz!” demiştir. Herkes durur öyle derse. Sonra Hüseyin Abi, Laz Amca, Nuran Abla’yı dövünce de öyle yapmıştı. “Utanmıyor musun abi?” demişti. Sonra Laz Amca<a id="GBS.0116.02"></a> dövmedi bir daha Nuran Abla’yı hiç.</p>
    </section>

    <section class="voice1">
      <p>Dışarıda annem Süheyla Abla’ya biraz bağırdı gibi oldu:</p>

      <p>“Mühim olan bir ahlak, bir düzen yaratmaktır. Fatsa’da insanlar bir şey denedi. Bir hayat yaratıyorlar. Faşizmin ortasında, abluka altında bir hayat kurmaya çalıştılar.”</p>

      <p>Süheyla Abla kötü kalpli kadınmış gibi güldü yine:</p>

      <p>“Yahu bizim arkadaşlar gittiler işte o festivale, Fatsa Festivali’ne.<a id="GBS.0116.03"></a> İstanbul’dan gelen aydınlara yok, ‘İçki içmeseniz’, yok, ‘Halkımız hoş karşılamıyor,’ bilmem ne–”</p>

      <p>“İstanbul’da, ‘Düşünmeyeceksiniz,’ diyorlar o kadar içlerine dert olmuyor da Fatsa’da rakı içememek mi mesele olmuş!”</p>

      <p>Babamla Samim Abi, “Tabii yani şimdi,” dediler. Bir şey demediler ama bir şey diyecekmiş gibi yaptılar. Süheyla Abla ile annem sussunlar diye öyle yapıyorlar onlar. Babam o<a id="GBS.0116.04"></a> zaman kısık sesle konuştu:</p>

      <p>“Nihayetinde Süheyla Hanım, yani şimdi Demirel, ‘Çorum’u bırakın, Fatsa’ya bakın,’ dediğine göre... Yani, ‘İstanbul’a bakın,’ demiyor sonuçta.”</p>

      <p>Annem başını böyle böyle yapar, “evet, evet” der gibi.</p>

      <p>“Demek istediğim... Onlar açısından korkutucu olan yani nihayetinde, öldürmek değildir, insanlara başka bir hayatın mümkün olduğunu göstermektir. Faşizmin en<a id="GBS.0116.05"></a> korktuğu şey devrimci şiddet değildir, hayattır en temelde. Sonuçta bizim ahlaken eksik bir tarafımız varsa gerilla mücadelesine katılmamak değildir o. Eksikliğimiz, o yeni kurulan acemi hayata katılarak o yaşayışa daha gelişmiş bir biçim vermeye üşenmemizdir. Yoksa başka bir hayat olabilirdi–”</p>

      <p>“Bu hayattan mı söz ediyorsun sevgili Aydın?” dedi Süheyla Abla, “Bu orta sınıf hayat mı başka bir<a id="GBS.0117.01"></a> hayat doğuracak Allah’ını seversen!”</p>

      <p>Hepsi ayağa kalktı. İnsanlar heyecanlanınca ayağa kalkar, korkmak gerekmez. Siyasi konuşurken öyle olabilir. Ali onları hiç duymuyor gibi yapıyor:</p>

      <p>“O zaman çok dut yaprağı almamız gerekir karakoldan. Çünkü ben <em>Hayat Ansiklopedisi</em>’nden baktım, onlar biraz sonra hemen koza yapacaklar.”</p>

      <p>“Ama karakola gidince senin de benimle gelmen lazım Ali.”</p>

      <p><a id="GBS.0117.02"></a>“Sen gitsene işte anneanneyle.”</p>

      <p>“Olmaz işte. Sonra karakolda bana bir şey yapacaklardı hani.”</p>

      <p>“Yapmazlar sana. Sen başka türlüsün.”</p>

      <p>“Yaaaacık! Ben fakir değilim diye de mi! Ya yaparlarsa ya?”</p>

      <p>“...”</p>

      <p>“Sen dedin oyun oynamıyor onlar diye. Sen dedin bir kere!”</p>

      <p>“Tamam... zaten... beraber olunca... dayak o kadar acıtmaz.”</p>

      <p>Ben yanına oturdum Ali’nin. Çünkü korkmasın diye:</p>

      <div style="display:none;">
        <a id="GBS.0117.03"></a>
      </div>

      <p>“Bize bir şey olmaz bir kere! Çünkü... çünkü...”</p>

      <p>Bana cebinden ipini verdi Ali. “Biz kazanacağız bir kere,” dedim ben. Ali ipini kendine yüzük yaptı. Çok sevindim ben.</p>
    </section>

    <section class="voice2">
      <p>“O kâğıtları ben aldım bir kere,” dedi kız. Biz omuz omuza olduğumuz için benim de karakola gitmem lazım. Koka kolayı az az içiyorum ben. İnsanın dudağını ısırır gibi olur koka kola. Gazoz da öyle yapar. Sevmiyorum<a id="GBS.0117.04"></a> ben onu. Ayşe seviyor ama. İçince, “Ohhh!” yapıyor. Onun dudağı yanmıyor belki. Dışarıda bir sürü yemek var, masada duruyor hep. Yemeklerin hepsini yemiyorlar. Duruyor yemekler. Yavaş yiyorlar. Belki benim o yemekleri götürmem lazım eve ama nasıl götüreyim ki! Götüremediğim için de yememem lazım benim. Sevmedim zannettiler ama ondan değil. Annem yemeyince benim de yememem lazım olduğu için...</p>

      <div style="display:none;">
        <a id="GBS.0117.05"></a>
      </div>

      <p>O kuğu kâğıtlarını anlamadım ben. Sabah okurum belki o zaman anlarım. Belki gece herkes yatınca, burada elektrik olduğu için, ışığı yakabilirim, okurum. Düğmesi var ışığın, basınca yanıyor. Okuldaki gibi. Anlamazsam kız üzülür. Kızar da belki. Elini belini koyup bağırıyor o bazen. Bağırmasın. Kâğıtlarda <em>musculus</em> gibi, öyle bir şey var, onu anlamadım. <em>Hayat Ansiklopedisi</em>’nde yazmayınca ben nereden<a id="GBS.0118.01"></a> bileyim! Bilmem lazım benim. Çok iş var çünkü. Yetişmem lazım.</p>
    </section>

    <section class="voice1">
      <p>O kâğıtlara baktım ben. Yazıları anlaşılmıyor ama kuğuların kanatlarına bir şey yapacaklar. Resim var orada. Kuğulara çok acıklı bir şey yapacaklar. O küçük yazılı olduğu için Ali okuyacak onları. “Sonra okurum bunları,” dedi. Ama nasılsa anlar onları Ali. Çok akıllı o. Anlamazsa ya? Çünkü bazen büyükler bile anlamaz. Mesela<a id="GBS.0118.02"></a> biz babamla Kızılay’a gittik. Orada TeDeKa grevi olduğu için amcalar teyzeler çadırın içinde duruyorlarmış. “Nihayet bitti,” dedi babam, “kaç aydır mahvoldu insanlar.” Grev bitince davul çaldı onlar. Oyun oynadılar. Çok sevinçli olur herkes artık. Sonra amcalardan biri bağırdı:</p>

      <p>“Biz sadece kendi sosyal haklarımız için değil, Türkçenin korunması için, dilimizin onuru için de yaptık bu grevi.<a id="GBS.0118.03"></a> Bugün zaferle sonuçlanan direnişimiz...”</p>

      <p>Samim Abi de gelmişti:</p>

      <p>“Vay Aydın Abi, sen de mi geldin? Ayşeyeviç, direniş güzeli!”</p>

      <p>Sonra artık biz de neşeli olduk. Sonra Dursun Dede var, o geldi. Çok sigara içiyor o. Dursun Dede beni görünce oyun yapar. Kimseyle konuşmaz, hemen benimle konuşur önce. Sigara kâğıdından düdük yapar o. Sonra bir keresinde tuzluk yapmıştı kâğıttan, parmağına<a id="GBS.0118.04"></a> geçiriyorsun böyle böyle yapıyorsun. Tavşan da yaptı, kulaklarını böyle böyle yapıyor kuyruğunu çekince. Öğretmenmiş o. Köy <em>Estütütülü</em>. “Çok saygı duyuyoruz,” biz ona. Büyüyünce onun kitaplarını okuyacağım ben. Babamlar onunla konuştular, Samim Abi’yle. Dursun Dede sigarasının dumanından boğulacaktı:</p>

      <p>“Çocuklar, bu iş iyiye gitmiyor. Öhööö! Kötü şeyler olacak...”</p>

      <p>Herkes ciddi olunca neşeli<a id="GBS.0118.05"></a> olmak istedi Dursun Dede:</p>

      <p>“Yapamadınız şu devrimi be çocuklar! Öhö öhööö!”</p>

      <p>Sonra bana baktı aniden:</p>

      <p>“Sakın yanlış anlama küçükhanım. Sonunda bu iş olacak elbette ama şimdilik büyükler yeterince çalışmadı. Sıra sana gelince sen daha iyisini yapacaksın.”</p>

      <p>“Çocuklara iyi şeyler devretmiyoruz Dursun Dede. Bu gidişle umut bile kalmayacak geriye,” dedi babam.</p>

      <p>Ben yine onların arasında<a id="GBS.0119.01"></a> durdum. Dursun Dede’nin boğazındaki top şeyi daha sivri gibi, onun çenesinin altındaki sakal beyaz. Babam yutkundu. Dursun Dede’nin boynundaki deri kat kat oluyor başını döndürünce:</p>

      <p>“Bizim umutsuzluğu, kötü anıları, kederi şunu bunu devretme lüksümüz yok. Biz kimiz ki yeni gelecek olanın yanında! Yeni gelecek olanların düşlerini saygı duymayan, körpe filizin önünü tıkayacak olan şöyle geri<a id="GBS.0119.02"></a> dursun az!”</p>

      <p>Samim Abi elini beline koydu, güneşten yüzü buruştu onun:</p>

      <p>“Dursun Amca umuda gelene kadar... Bugün olanları bile aktaramayacağız çocuklara bu gidişle. Bak bugün yine kestik görüntüleri. Çorum’daki hadiselerin yarısını makaslayıp attık montaj masasında. Hooop! Tarih çöpe!”</p>

      <p>“Hadise değil Samim oğlum: Olay... Saklayın onları Samim. Saklayın çocuklar. Vakti gelir.”</p>

      <p>Dursun<a id="GBS.0119.03"></a> Dede, başka yaşlı amcalar var, onların yanına gitti. Oturdular hep. Hepsi öksürüyor. Hepsi sigara içiyor, gülüyor, sonra öksürüyorlar çadırın önünde. Komik oldular bence. Öhö öhö öhö! Öksürmekten konuşamadılar onlar.</p>

      <p>“Direnmek sözcüğünü çıkarmaya çalışmışlar TDK sözlüğünden öhöö öhööö!”</p>

      <p>“Vay vay, demek direnmek gibi önemli bir sözcüğü öhööö öhööö!..”</p>

      <p>“Bu grev başarılı olunca direnmek<a id="GBS.0119.04"></a> de... öhöööö!..”</p>

      <p>“Sözlüğe geri girecek mi diyecektin? Öhööö!”</p>

      <p>“Öyle de ilk fırsatta yine atarlar! Direnmek lazım diyecektim! Öhööö!”</p>

      <p>Sonra hepsi birlikte öksürdü...</p>

      <p>Samim Abi onlara baktı, “Anlamıyorum Aydın Abi, bazen hiç anlamıyorum,” dedi. Babam, “Ben de,” dedi.</p>

      <p>Babama sordum ben:</p>

      <p>“Baba, kuğulara ne yapacaklar?”</p>

      <p>“Ne kuğusu?”</p>

      <p>“Kuğulu Park’taki kuğular.”</p>

      <p>“Ne<a id="GBS.0119.05"></a> olmuş onlara?”</p>

      <p>“Selahattin Amca dedi ya!..”</p>

      <p>“Ne dedi?”</p>

      <p>Babam unutmuş ki! Unutmuş işte. Benim boğazımda top gibi şeyden, Dursun Dede’ninki gibi top şeyden oldu aniden. Büyüdüm ben demek ki! Babam nasıl anlamadı ki! Ben de babama söylemem o zaman Selahattin Amca’nın oradan kâğıtları aldığımı!</p>

      <p class="lvl1">Ali okuyabilir ki onları zaten. Babama okutmama hiç gerek olmaz. Ali bilir ki! Babam söylemişti<a id="GBS.0120.01"></a> işte TeDeKa grevinde Samim Abi’ye, o da anlamıyormuş ki zaten! Ali bugün okuyamadı tam ama yarın okuyunca anlar o kuğulu kâğıtları.</p>
    </section>

    <section class="voice2">
      <p>Geçen sabah ekmek direnişi yapınca annemler, askerler ekmek getirdi. Bizim paramız yok çarşı ekmeği almaya. Anlamıyor askerler. Cemseyle geldiler onlar. Ekmek dolu onların arkası. Ekmekleri kadınlara vereceklerdi. Kadınlar almadı. Çünkü annemler ocak yaptı,<a id="GBS.0120.02"></a> sac ekmeği yaptılar. Karton astılar her yere:</p>

      <p>“Ekmek, eşitlik, özgürlük!”</p>

      <p>Sac ekmeği devrimci olduğu için tehlikelidir. Oportünist çarşı ekmeği getirdi askerler. Annem onlara bağırdı:</p>

      <p>“Bana bak asker aga! Al bu ekmeği, attırıp da günaha sokma beni!”</p>

      <p>Ekmekler yere düştü kavga çıktığı için. Dürüst Amca geldi, hiç ses çıkarmadan. Kuğu gibi sessiz o. Saçları da beyaz zaten. Yaşlı değil<a id="GBS.0120.03"></a> ama saçı beyaz onun. Pipisine elektrik verdikleri için, darbe olduğunda. Düşen ekmekleri topladı yavaş yavaş. Herkes kavga ediyordu. Seher Teyze şef gibi olduğu için en çok o kavga etti. Askerler ocaklara tekme attı. Hüseyin Abi Çorum’da olduğu için, kimse örgütleme yapmadığı için dağınık oldu kavga. Teyzelerin tülbentleri yere düştü hep. Birgül Abla askere tokat attı:</p>

      <p>“Utanmıyor musunuz bacılarınıza<a id="GBS.0120.04"></a> vurmaya!”</p>

      <p>Ama o deyince olmuyor işte. Bir asker cemseye gitti. O da kuğu gibi sessiz gitti. Saklandı oraya. Dürüst Amca ona başka Türkçeyle bir şey dedi, ekmekleri ona verdi tek tek. Asker de cemsenin arkasına koydu tek tek. Askerler gitti. Kadınlar sevindi. Sac ekmeğini çevirmek için sopa var, onları kaldırdılar havaya. <em>Tililili</em> yaptı esmer teyzeler. Onlar başka Türkçe konuşuyor, Dürüst Amca’nın<a id="GBS.0120.05"></a> Türkçesinden. Sevinince de öyle <em>tililili</em> yapıyorlar. Diyarbakırlı onlar.</p>

      <p>Annem Birgül Abla’yı kolundan tuttu, ocağın başına oturdular:</p>

      <p>“Bak Birgül, bu iş böyle olmuyor. Dağılıp gideceğiz.”</p>

      <p>“Nasıl abla?”</p>

      <p>Annem güldü biraz:</p>

      <p>“Birgül sen bana abla diyorsun da biz senle aynı yaştayız be gülüm!”</p>

      <p>Birgül Abla da güldü:</p>

      <p>“Ya abla işte senin... Ali filan var diye... Ne bileyim!<a id="GBS.0121.01"></a> Hay Allah!”</p>

      <p>“Kurban olurum ben sana! Birgül, hırgürden konuşulmuyor da. Bak Çorum oldu, üstüne Fatsa’ya baskın verdiler. Sizin bu şefler bir şey diyor mu? Ne olacak böyle?”</p>

      <p>“Abla o konular konuşuluyor.”</p>

      <p>“Konuşuluyor da gülüm, biz böyle bugün ekmeğin, öte gün cenazenin, daha öte gün işte su direnişinin peşine giderken... yoruluyor insanlar be gülüm.”</p>

      <p>“Abla Hüseyin gelince–”</p>

      <p><a id="GBS.0121.02"></a>“Bak ben sizin yolunuza kurban olurum, ben devrimci gençlerin bastığı toprağı... Biliyorsun de mi sen, benim kardeşim de bu yolda düşmüş. Hâlâ kanlı parkası durur. Ablam, siz bizden iyi bilirsiniz de ama böyle ete ekmeğe koşacağımıza, bir kere ha deyin kalkalım ayağa. Ne olacaksa olsun anasını satayım!”</p>

      <p>“Anladım abla ben seni. Tamam.”</p>

      <p>“Kurban olurum ben sana yeni gelin! Bu halk da sizin<a id="GBS.0121.03"></a> sırtınızda, siz de tükendiniz biliyorum da–”</p>

      <p>“Yok abla, olur mu öyle şey. Yok tükenmek filan. Kimse kimsenin sırtında değil, omuz omuzayız evvelallah!”</p>

      <p>Annem, Birgül Abla’nın saçını severken Seher Teyze elinde sopayla bağırdı:</p>

      <p>“Hep birlikte olursaaaak...”</p>

      <p>Dürüst Amca öteye gitti, çöktü. Çökünce kuş gibi oluyor o. Kollarını dizlerine dayıyor. Ben de onun yanına oturdum, onun oturduğu<a id="GBS.0121.04"></a> gibi oturdum. Kıçım aşağıya düştü, kollarım dümdüz dizlerimin üzerinde durdu. Dürüst Amca başımı sevdi:</p>

      <p>“Sıra sana devrolunca sen daha güzelini eylersin yiğidim!”</p>

      <p>Fısıldadı. Öyle konuşur o. Saçları beyaz olduğu için. Sonra yine biri götürdü onu. Ben orada durdum.</p>

      <p class="lvl1">Koka kolayı insan yüzüne tutunca burnu gıdıklanıyor <em>pıt pıt pıt</em>. Belki sıra bana devretti şimdi. O yüzden benim bu kuğulu<a id="GBS.0121.05"></a> kâğıtları anlamam lazım yarın.</p>
    </section>

    <section class="voice1">
      <p>Annemle Ayla Abla, Süheyla Abla’nın sırtına ellerini koydular. Ağlıyor gibi mi o? Çünkü saçları böyle böyle sallandı. Samim Abi’yle babam mutfağa gittiler. Ablalar ağlayınca hemen gitmeleri lazımdır. Utanırlar gibi bir şey olur çünkü. Şimdi annem, Ayla Abla, Süheyla Abla güldüler. Hepsi ağladı aslında. Büyükler bazen öyle yapabilir. Gülerken ağlayabilirler.<a id="GBS.0122.01"></a> Süheyla Abla başını kaldırdı, burnu kırmızı olmuş. Su Elın’a benzemiyor artık, Pamela gibi olmuş. Güldü:</p>

      <p>“Hepimiz, içinde dün, dışında yarın olan pencere camları gibiyiz. Aynı anda dünün ve yarının görüntüleri yansıyor üzerimize. Bugün, saydam; yok gibi. İki görüntünün birbirine karıştığı saydam bir an gibiyiz...”</p>

      <p>Sonra Ayla Abla’ya baktı. Rakı şişesini aldı eline. “Kalem var mı?” dedi:</p>

      <div style="display:none;">
        <a id="GBS.0122.02"></a>
      </div>

      <p>“Edip ile Turgut bulmuşlardı bunu: ‘Ölmeme Gecesi!’ Gelecek yıl bugüne kadar kimse ölmeyecek. Yasak! Ben de bugünün tarihini yazıyorum şişeye: 10 Temmuz 1980!”</p>

      <p>Annem artık güldü, sigara yaktı. Dumanı ağzından çıkarırken söyledi: “Altına da yazsana: ‘İnsanlara inanmalıyız!’”</p>

      <p>Anladım ben onu ki!</p>

      <p>Samim Abi mutfaktan çıkınca bize baktı. Sonra terasa bağırdı:</p>

      <p>“Fakat bu ikisine bakınca<a id="GBS.0122.03"></a> insan anlıyor ki... Belki de gerçek, iki çocuk arasındaki en kısa doğrudur.”</p>
    </section>

    <section class="voice2">
      <p>Ayşe’nin babası Samim Abi’ye gülerek yanımıza geldi:</p>

      <p>“Daha uykunuz gelmedi mi sizin?”</p>

      <p>Sigarası var ağzında. Kibrit aradı, çakmak aradı o. Sonra sehpanın üzerindeki tabağa baktı. “Samim, ne güzel çakmak almışsın kendine!” dedi. İbelo o çakmak. Hüseyin Abi’ninki! Kimse bakmazken alıp cebime koydum onu.<a id="GBS.0122.04"></a> Hüseyin abinin çünkü o.</p>
    </section>
  </section>

  <div style="display:none;">
    <a id="GBS.0122.05"></a>
  </div>
</body>
</html>
