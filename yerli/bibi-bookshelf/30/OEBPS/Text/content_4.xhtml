<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Her_temas_iz_bırakır23</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <p class="heading">Behzat Ç. Özel Harekât'tan çıkarken yüzü kıpkırmızıydı. Kalbi gümbür gümbür atıyordu. Cep telefonunun çaldığını bir hayli geç duydu. Arayan Tahsin'di "Çabuk büroya gel," dedi. Az önceki mesele nedeniyle olduğunu zannediyordu ama yine de sordu:</p>

  <p class="heading">"Ne var, ne oldu?"</p>

  <p class="heading">"Adamların büronun ortasında yine kavga ediyor! Yıktılar ortalığı."</p>

  <p class="heading">"Kim?"</p>

  <p class="heading">"Kim olacak, Harun'la Selim. Sana dedim şu karıyı almayalım büroya diye, yine ortalığı karıştırdı. Cinayet Bürosu'na bunca abazanın arasına kadın polis sokarsan olacağı bu."</p>

  <p class="heading">Cep telefonunu fırlattı elinden. Cinayet Bürosu'na kapıyı tekmeleyip girmemek için zor tuttu kendini. O girince ortalığa bir sessizlik çöktü, koridorda ters dönmüş bir iki sandalye vardı, girişteki telsiz odasının camı kırılmıştı. Sol eliyle Harun'un yakasına yapıştı, sağ eliyle Selim'in, ikisini birden sorgu odasına doğru sürükledi, kapıyı açıp içeri fırlattı. Gözleri Eda'yı arıyordu, bir köşede yüzünü ellerinin arasına alıp ağladığını görünce "Sen de buraya gel," diye bağırdı. "Herkes işinin başına. Dağılın!" Eda da sorgu odasına girince kapıyı kapattı.</p>

  <p class="heading">"Ne oluyor lan! Ne oluyor!"</p>

  <p class="heading">Kimse cevap vermiyordu. Behzat Ç. kendisine bakan gözler arasında iki şaşkın göz daha gördü. Vahap'ın gözleriydi bu, onun burada olduğunu unutmuştu. "Sen ne arıyorsun burada, çık dışarı!" dedi. "Git benim odamda otur, akim varsa pencereden atlayıp kaçarsın!"</p>

  <p class="heading">Sessizlik Vahap çıktıktan sonra da sürdü.</p>

  <p class="heading">Selim'e baktı: "Anlat ne oldu?"</p>

  <p class="heading">Saçlarını sıvazlayan Selim "Bir şey olduğu yok," dedi.</p>

  <p class="heading">"Odaya girdi, üstüme saldırdı."</p>

  <p class="heading">Harun parmağını Selim'e doğru salladı: "Lan adi. Teşkilatın içinde yapma bari bu hareketleri."</p>

  <p class="heading">Selim Harun'un üstüne yürüdü: "Ne yapmışız!"</p>

  <p class="heading">Behzat Ç. ikisini birden köşelerine itti.</p>

  <p class="heading">Harun "O elin ne geziyordu orada," dedi.</p>

  <p class="heading">"Yok öyle bir şey. Gezse ne olacak, sana ne? Sana mı kaldı? Biz ciddi düşünüyoruz, nişanlanacağız."</p>

  <p class="heading">Behzat Ç. Eda'ya bakıp "Öyle mi?" diye sordu.</p>

  <p class="heading">Eda başını eğip, hafif kızarık gözlerle "Yani düşünüyoruz bir şeyler," dedi. Behzat Ç. birkaç saniye sustu. Aile kurumunun temelinin "ciddi düşünmeye" başlayarak atıldığını bildiğinden ters bir söz etmek istemedi. Bir 216 götürdü ağzına ama eli titrediği için yakamadı, çakmağı duvara fırlattı. 216'yı Selim yakınca, art arda&nbsp;bir iki nefes çekip "Tamam, hayırlısı olsun o zaman," dedi. "Ama bundan sonra biraz daha mesafeli durun, buranın devlet dairesi olduğunu unutmayın. Çıkın şimdi." Onlar çıktıktan sonra sandalyeye oturup, karşısında duran Harun'a bakmaya başladı: "Hani bu meseleyi kapatmıştın!"</p>

  <p class="heading">Harun'un gözleri doluydu "Seviyorum amirim, elimde değil," dedi dokunsan ağlayacak bir ses tonuyla. "Selim'i benden iyi bilirsin, o nişanlanacak adam mı, kızı kandırıyor, oyalıyor."</p>

  <p class="heading">"Sana ne, sana mı kalmış kandırması, oyalaması. Herkes kendinden&nbsp;sorumludur. Lise mi lan burası, kız meselesi yüzünden, kıskançlıktan kavga çıkıyor." 216'yı küllüğü delmeye çalışır gibi bastırdı, hırsını alamayınca küllüğü tutup duvara fırlattı. "Ulan, ulan," dedi sesini biraz alçaltarak. "Benden bile kıskandın, daha ne yapacaksın?"</p>

  <p class="heading">"Ne alakası var amirim."</p>

  <p class="heading">"Bırak şimdi. Gönül'de kaldığımı bildiğin sabah niye Eda'ya telefon açardın. Ben sana o yüzden mi verdim o numarayı, çok acil bir durumda ara diye verdik. Ama aklınız ancak puştluğa çalışıyor. Lan Eda benim kızım sayılır, utan!"</p>

  <p class="heading">Kafası patlatılmış şüpheli bir paket gibiydi, sağa sola dağılan tilkilerin bini bir paraydı. Derin bir nefes alıp "Şimdi iki ihtimal var," diyerek bozdu sessizliği. "Birincisi bu işi unutursun. İkincisi siktir olup gidersin. Artık gece nöbetine mi, başka büroya mı sen karar ver."</p>

  <p class="heading">Harun iki parmağıyla burun köküne bastırıp kendini toparladı "Tamam amirim," dedi. "Ben siktir olup giderim. Sorun değil." Kapıyı çarpıp çıktı. Kapının çarpma sesi kafasının içinde yankılandı bir süre. Dirseklerini masaya yaslayıp, elleriyle yüzünü kapattı. Bugün olanları düşünmeye çalışıyordu ama nafile. Zihninde, bir sıçrama halinde arka arkaya geçen görüntülerden başka bir şey yoktu. Hep kavga dövüş, "Bize vereceksin adamı biz dövüşeceğiz, kafamız çalışsa burada ne işimiz var."&nbsp;</p>

  <p class="heading">"Öyle deme," dedi içinden başka bir ses, "Çok zeki olmayabilirsin ama senin de kafan çalışıyor, o kadar cinayet aydınlattın."&nbsp;</p>

  <p class="heading">"Neyi aydınlattım, bize vereceksin baltayla parçalanmış adamı, biz karısı yapmıştır diyeceğiz, o deyyusu karısından başka kim öldürür."&nbsp;</p>

  <p class="heading">"Kapı çalıyor, kapı çalıyor,"&nbsp;</p>

  <p class="heading">"Ne... Ne!" Sahiden de biri sorgu odasının kapısını ufak ufak tıklatıyordu, "Evet," dedi. Cevdet kapı aralığından bakıp, elindeki telsiz telefonu salladı, biraz küskün "Amirim, Akbaba..." dedi.</p>

  <p class="heading">Telefonu alıp yekten "Niye cepten aramıyorsun?" diye sordu.</p>

  <p class="heading">"Yarım saattir arıyorum, cevap vermiyorsun."</p>

  <p class="heading">Bütün ceplerini yokladı ama telefonu yoktu.</p>

  <p class="heading">"Bir saniye," deyip Cevdet'i çağırdı. "Özel Harekât'a git, girişe, koridorlara falan bak. Ben herhalde sinirle orada bir yere fırlattım telefonu."</p>

  <p class="heading">Tekrar Akbaba'ya yoğunlaşıp "Cevdet'i niye yanından kovuyorsun," diye çıkıştı. "Bu çocuk ne zaman iş öğrenecek?"</p>

  <p class="heading">"Benden iş öğrense ne olur öğrenmese ne olur, sizin yanınızda dursun daha iyi..."</p>

  <p class="heading">"İyi tamam, ne oldu?"</p>

  <p class="heading">"Betül'ün başvurduğu hastaneyi buldum. Zekai Tahir Budak Doğumevi. Hamilelik için test yaptırmış."</p>

  <p class="heading">"Ne testi, her eczanede satılmıyor mu o?"</p>

  <p class="heading">"Öyle idrar testi değil, kan testi bu, kesin sonuç."</p>

  <p class="heading">"E, ne olmuş? Kürtaj için gün mü almış?"</p>

  <p class="heading">"Hayır, devlet hastanesi burası, bekâr kadına kürtaj yapmaz. Herhalde buradan sonucu alıp, özel bir hastaneye, polikliniğe falan gitti. Ama burada bir gariplik olmuş."</p>

  <p class="heading">"Olmasaydı şaşardım zaten, ne olmuş?"</p>

  <p class="heading">"Test sonucu kaybolmuş, bir daha yapmak zorunda kalmışlar!"</p>

  <p class="heading">"İyi, güzel. Kim söyledi testin kaybolduğunu?"&nbsp;</p>

  <p class="heading">"Bir odacıyla, iki hemşire."&nbsp;</p>

  <p class="heading">"Tamam, sen şimdi silahını çıkar. Odacıyla, iki hemşirenin başına daya, ben on dakikaya oradayım."</p>

  <p class="heading">"Hacettepe'nin arkasından sapacaksın."</p>

  <p class="heading">"Biliyorum."</p>

  <p class="heading">Asayiş'in çıkışında Cevdet'le karşılaştılar, Cevdet üç parça halindeki telefonu uzatıp "Amirim, artık bundan hayır gelmez," dedi. "Ama sim kartını çıkardım, başka telefona takarsın."</p>

  <p class="heading">"İyi güzel, ben de zaten değiştirecektim telefonu. Şimdi sen o kartı kendi telefonuna tak, benimle gel."</p>

  <p class="heading">"Nereye gidiyoruz?"</p>

  <p class="heading">"Hastaneye. Sen de iş öğreneceksin artık, getir götür işleriyle olmaz. Akademili değilsin diye ezdirme kendini, hakkını ara, ayakçı mısın sen?"</p>

  <p class="heading">Cevdet, ekip arabasına binerken "Haklısınız amirim," dedi.</p>

  <p class="heading">Behzat Ç. kontağı çevirdi ama motoru uzun süre çalıştıramadı. Çalışınca bire taktı, motorun ısınmasını beklemedi, verdi gazı, verdi gazı... Otoparktan çıkarken hafif kaydı araba, bir polis minibüsüne tampondan çarptı, bariyere bindirmek üzereyken zor topladı. Minibüsün tamponu düşmüştü, içindeki polis indi, "Amirim, ne yaptın ya!" dedi.</p>

  <p class="heading">Behzat Ç. el frenini çekip indi. "Düzgün konuş! Otopark çıkışına niye&nbsp;koyuyorsun minibüsü. Tamam, fazla bir şey yok zaten. Park ederken sürttüm dersin. Bizim işimiz acele."</p>

  <p class="heading">Behzat Ç. dikiz aynasını düzeltip yoluna devam ederken "Bak şimdi," dedi. "Hastaneye girince, patron sensin. Bir odacı, iki de hemşire var. 'Hanginiz çaldı lan raporu,' diye bağıracaksın. Kayboldu falan diyeceklerdir ama hikâye, hiç alttan alma. Mühim olan ilk caydırmadır, adam suçlu olduğunu anlayacak, elim kırılsaydı da yapmasaydım diyecek, gözlerinden okursun bunu. Bu arada dikkat et, doktorlara bağırma. Sonra, raporu çalanı alıp getireceğiz. Tamam mı?"</p>

  <p class="heading">"Tamam amirim."</p>

  <p class="heading">Hastaneye girdiler, Cevdet danışmanın önündeki adamı yakasından kavrayıp "Ra Ra Rapor nerede lan," diye bağırdı.</p>

  <p class="heading">Adam omzuyla hafif dönüp, barajda top bekleyen oyuncu gibi bir elini&nbsp;taşaklarına götürdü: "Ne raporu kardeşim, sen kimsin?"</p>

  <p class="heading">Hemen meraklı bir kalabalık toplandı başlarına.</p>

  <p class="heading">"Po Po Polis! Raporu ne yaptınız. Kayboldu deme, numara yapma bana." Adam elindeki dosyayı uzatıp, "Bizim bütün raporlarımız burada?" dedi. "Buyurun bakın, bir yanlışımız olduysa... Hasta yakınıyız, hanım doğum yaptı, çıkışını alıyoruz."</p>

  <p class="heading">Behzat Ç. araya girip, adamı Cevdet'in elinden aldı "Allah bağışlasın&nbsp;kardeşim," dedi. Çevrede artan kalabalığı "Bir şey yok, toplanmayın," diyerek yatıştırdı. Adamı bırakıp yürüdüler, bu arada Cevdet arkasını dönüp "Kaybetme o raporları, mühim onlar," diye seslenince onu kolundan tutup sürükledi, kulağına "Senin Allah belanı versin," diye fısıldadı. "Bir sakin dur. Önce Akbaba'yı bulalım." Akbaba az öteden el ediyordu, en fazla üç metrekare olan küçük bir odaya girdiler. Camın önünde irikıyım bir hasta bakıcı duruyordu, iki yanında da birer hemşire. Cevdet "Raporu siz mi çaldınız lan," diye bağırınca Akbaba, Behzat Ç.'ye baktı. Behzat Ç. ona hafif göz kırpıp "Şu ortadaki çalmıştır amirim, gözüm pek tutmadı," dedi Cevdet'e.</p>

  <p class="heading">Cevdet "Sen karışma," diye azarladı Behzat Ç.'yi. "Soruşturmayı ben&nbsp;yürütüyorum." işaret parmağını sağdaki hemşireye doğrulttu: "Sen söyle bakalım, rapor nasıl çalındı?"</p>

  <p class="heading">Hemşire söze girmeye hazırlanıyordu ama Cevdet "Cevap versene!" diye bağırınca korkarak elini burnuna götürdü, ağlamaklı oldu.</p>

  <p class="heading">"Komiserim," dedi ortadaki hasta bakıcı. "Hepimiz bu devletin memuruyuz, niye hırsızlık yapalım, rapor çalalım. Bütün raporlar elimizin altında zaten, niye çalalım!"</p>

  <p class="heading">"Sen sus! Parmak kaldırmadan da konuşma! Sen de ağlamayı kes, biz senin huzurun için çalışıyoruz, polis vatandaş el ele. Cevap ver şimdi."</p>

  <p class="heading">Hemşire "Çalındı mı bilmiyorum," dedi. "Bana rapor kayboldu dediler, ben baştan kan aldım test için."</p>

  <p class="heading">"Ne kadar kan aldın?"</p>

  <p class="heading">"İki üç damla."</p>

  <p class="heading">"Güzel. Şimdi söyleyin bakalım, bu raporlan hanginiz çıkarıyor?"</p>

  <p class="heading">"Laboratuvarda çıkar," diye yanıtladı öbür hemşire. "Ben raporlan alıp, servisin önündeki danışmaya koyarım, sahipleri gelip alır imza karşılığında."</p>

  <p class="heading">"Betül'ün raporunu da sen mi koydun danışmaya?"</p>

  <p class="heading">"Evet."</p>

  <p class="heading">"Laboratuvardan aldığın raporlar arasında Betül'ünki de var mıydı?"</p>

  <p class="heading">"Vardı."</p>

  <p class="heading">"Nereden biliyorsun?"</p>

  <p class="heading">"Testleri listeyle götürüp, listeyle alırız. Kontrol ettim, hepsi çıkmıştı o gün." Akbaba soruların gidişinden memnundu, Behzat Ç. "Bak görüyor musun bizim canavarı," gibilerden, başını hafif öne eğerek bir jest yaptı Akbaba'ya.</p>

  <p class="heading">"Peki," diye devam etti Cevdet. "Sen aldın, danışmaya koydun raporları. O gün danışmada kim vardı?"</p>

  <p class="heading">"Ben vardım," dedi ortadaki hasta bakıcı, parmağı havadaydı.</p>

  <p class="heading">"Bu işin içinde sen olmasaydın, şaşardım zaten. Sen mi çaldın raporu?"&nbsp;</p>

  <p class="heading">"Hayır. Kayboldu."</p>

  <p class="heading">"Nasıl kayboldu, havaya mı uçtu?"</p>

  <p class="heading">"Vallaha bilmiyorum, işte o kız geldi öğleden sonra, adı Betül herhalde, raporlara baktık, bulamadık. Hemşire hanıma sordum, ben getirdim dedi.</p>

  <p class="heading">Laboratuvara sordum, bizden çıktı dediler. Baştan çıkarın dedim, çıkaramayız dediler. Mecburen yeni test yaptık. Ertesi gün gelip aldı."</p>

  <p class="heading">"Raporlar nerede duruyor?"</p>

  <p class="heading">"Danışmanın çekmecesinde."</p>

  <p class="heading">"Kilitli mi o çekmece?"</p>

  <p class="heading">"Hayır."</p>

  <p class="heading">"Sen ayrılıyor musun hiç danışmadan?"</p>

  <p class="heading">"Yani bir iş çıkarsa ayrılırız. Bazen başhekim gelir, arabasını park etsin diye kapının önündeki bidonu çekeriz."</p>

  <p class="heading">"Peki kimseden şüphelendin mi o gün? İşi olmayan biri dolaştı mı ortalıkta?"&nbsp;</p>

  <p class="heading">"Şimdi komiserim kimseyi zan altında bırakmak istemem ama, burası kadın doğum hastanesi olduğundan genellikle kadınlar gelir. Arada hasta yakını erkekler de vardır tabii ama elleri kolları böyle dosyalarla dolu, sağa sola koştururlar. Gide gele zaten adamlarla da ahbap oluruz, kimin hangi hastanın yakını olduğu bellidir. O gün böyle toraman yüzlü, böyle topluca, böyle şişman bir adam geldi."</p>

  <p class="heading">Hasta bakıcıda "Böyle," derken olayı canlandırma hastalığı vardı.</p>

  <p class="heading">"Baktım eli kolu boş, böyle ortalıkta dolaşıyor. 'Sen kimsin birader,' diye sordum, sonuçta burası kadın doğum, kapı aralığından bakar, bir şey yapar, rahatsız eder. 'Bir hastaya bakıyorum,' dedi, uydurma bir isim söyledi, bulamadık tabii ama adam gitmedi. Kapının önünde durdu, böyle danışmayı gözledi bir iki. Yani ondan biraz şüphelendim, güvenliğe de söyleyecektim de vazgeçtim, milleti lambur lumbur dışarı çıkarıyorlar, ondan sonra böyle bir ton olay çıkıyor."</p>

  <p class="heading">Behzat Ç. cebinden Halis Tokgöz'ün kimliğini çıkardı. Elini ismin üstüne koyup, sadece fotoğrafı gösterdi Hasta bakıcıya.</p>

  <p class="heading">Hasta bakıcı "Evet, ta kendisi," dedi.</p>

  <p class="heading">"Görsen teşhis edebilirsin değil mi?"</p>

  <p class="heading">"Ederim, niye etmeyeyim."</p>

  <p class="heading">"Tamam, teşekkür ederiz."</p>

  <p class="heading">Behzat Ç. ve Akbaba odadan çıkmak için hamle yaptılar, Cevdet'i de kolundan çektiler ama Cevdet bağırmaya devam ediyordu: "Bakın, yine geleceğim. Sakın raporlar kaybolmasın bundan sonra."</p>

  <p class="heading">Behzat Ç. koridorda Cevdet'in yüzünü okşayıp "Aferin lan," dedi.</p>

  <p class="heading">"Öğreniyorsun bu işi."</p>

  <p class="heading">"Sağ olun amirim, sizin sorgularınızı seyrede seyrede kaptık bir şeyler."&nbsp;</p>

  <p class="heading">"İyi kapmışsın. Ama bir daha milletin önünde beni fırçalamaya kalkma, alırım ayağımın altına. Şimdi Hayalet'i ara."</p>

  <p class="heading">Akbaba "Hayrola, senin telefona ne oldu?" diye sordu.</p>

  <p class="heading">"Kırıldı."</p>

  <p class="heading">"O gösterdiğin kimlikteki adam kim?"</p>

  <p class="heading">"İşte Betül'ü takip eden şişman bu! Kızı aşağıya atarlarken bu herif erketeye yatmış. Belki de o planladı bu cinayeti."</p>

  <p class="heading">Behzat Ç. Cevdet'in uzattığı telefonu alıp "Ne haber?" dedi.</p>

  <p class="heading">"Cep telefonunda da mı sekreter kullanmaya başladın?"</p>

  <p class="heading">"Ya sorma, kırdık bizim aleti. Şimdi sana bir isim, bir de kimlik fotokopisinden fotoğraf vereceğim. Acil bulacaksın bu adamı."</p>

  <p class="heading">Hayalet "Sen bana isim verme de buraya gel," dedi. "Gökhan'ın izini buldum."&nbsp;</p>

  <p class="heading">"Ne! nerede?"</p>

  <p class="heading">Behzat Ç. adresi not etti.</p>

  <p class="heading">"Yahu ben bu adresi bir yerden hatırlıyorum."</p>

  <p class="heading">"Hatırlaman doğal, Betül'ün çantasından çıkan adres."</p>

  <p class="heading">"Şu Komünist Resul'ün boşalttığı ev mi?"</p>

  <p class="heading">"Gelince konuşuruz."</p>

  <p class="heading">Üç polis hızla Hayalet'in yanma vardılar.</p>

  <p class="heading">Hayalet "Ne yaptın ağbi sen," dedi Behzat Ç.'ye. "Bütün şubeyi getirseydin." Behzat Ç. "Şimdi gider bunlar, bir yaralama ihbarı çıkınca," dedi. Hava kararmıştı, yarım saat geçmeden bir yaralama ihbarı geldi, Hayaletle baş başa kaldılar. Arabayı boş evin karşısındaki köşeye çekmişlerdi.</p>

  <p class="heading">Behzat Ç. "Buraya geleceğinden emin misin?" diye sordu.</p>

  <p class="heading">"Gelecek."</p>

  <p class="heading">"Nereden biliyorsun?"</p>

  <p class="heading">"Çünkü Komünist Resul gelip eve girdi. Muhtemelen bir şey bıraktı, Gökhan gelip alacak. Burayı aracı adres olarak kullanıyorlar."</p>

  <p class="heading">"Adam gelmiş, kendi evine girmiş, ne var bunda. Belki taşınırken bir şey unutmuştur."&nbsp;</p>

  <p class="heading">"Bu ev onun değil ki. Tuzluçayır Lisesi'nde çalışan adam niye Ulus'tan ev tutsun. Oralarda evler hem daha ucuzdur hem daha yakın."</p>

  <p class="heading">"Kafamı bozma Hayalet. Sen demedin mi bu ev hocanın evi diye?"</p>

  <p class="heading">"Ben dedim, hoca gelmiş kendi oturacakmış gibi evi tutmuş. Ama bana sorarsan evi Gökhan için tuttu."</p>

  <p class="heading">"Olabilir. Girip içeride bekleyelim o zaman, bakalım ne bırakmış?"</p>

  <p class="heading">"Gökhan gelince gireriz. Riske gerek yok, bir taşla iki kuş vururuz."</p>

  <p class="heading">Behzat Ç. "Dur, dur," dedi. "Niye ikiyle yetinelim, Gökhan'ı takip eder,&nbsp;üçüncüyü de vururuz."&nbsp;</p>

  <p class="heading">"Üçüncü kim?"</p>

  <p class="heading">"Gökhan'ın bizi götüreceği kişi. Tamam, sen şimdi git, şu Halis Tokgöz'ü bul. Ben buradayım."</p>

  <p class="heading">"Yalnız kalmasaydın, Harun'u çağıralım."</p>

  <p class="heading">"Gerek yok, onu gönderdik artık, onunla işimiz olmaz."</p>

  <p class="heading">"Yine Selimle mi kapıştılar?"</p>

  <p class="heading">"Evet."</p>

  <p class="heading">Hayalet kucağındaki kasketi Behzat Ç.'ye verip arabadan çıktı.</p>

  <p class="heading">Behzat Ç. "Bu ne?" diye seslendi arkasından. "Lazım olur."</p>

  <p class="heading">Saatler saatleri kovaladı ama Gökhan gelmedi. "Bu gece gelmeye de bilir," diye düşündü. "Belki yarın, belki öbür gün, belki hiç." Arabanın dandik kliması çare olmadı. Kulakları soğuktan uyuşmuşsa da asıl şikâyeti donma tehlikesi geçiren ayaklarıydı. Birkaç sefer su geçiren botunu çıkarıp elleriyle ayaklarını ovdu. Şafak sökmeden önce, sokağın ucunda, alacakaranlığın içinde bir adam belirdi. Arabanın koltuğuna iyice yaslanıp, nefesini tuttu. Gökhan'dı bu. "Nihayet," dedi içinden. Pavyonların neon ışıklan söndü. İlkin küfürbaz sarhoş naraları duyuldu uzaktan, sonra çorbacılardan çıkan müzisyenler ve konsomatrisler döküldü sokaklara. Gökhan evden bir türlü çıkmıyordu. Işıkları yakmamış, içeride fenerle hareket ediyordu. Yaklaşık on saattir arabada oturmaktan; her tarafı uyuşmuş, kaskatı kesilmişti. Gözlerini evin penceresinden ayırmadan; başıyla, omuzlarıyla kültürfizik hareketleri yapıyor, bacaklarına hafif yumruklar atıyordu arada bir. Yürümeye ilk başladığında bayağı zorlanacağı açıktı, tabii Gökhan evden çıkarsa. Bir saat daha geçti; belediyenin yol bakım kamyonu geldi ağır ağır, yüzü ayazdan pancar gibi kızarmış bir işçi, küreğiyle tuz savurdu yollara. Bir saat daha geçti; işine yetişmeye çalışan memurlar çıktı evlerinden, yüzleri atkıyla kaplı, başları önde, koşar adım otobüs duraklarına gittiler. Kıyı kentlerinden Ankara'ya tayini yeni çıkanlar, tuzlamaya rağmen kayıp düşerek hemen belli ettiler doğum yerlerini. Bir saat daha geçti, nihayet...</p>

  <p class="heading">Gökhan elinde bir Migros poşetiyle çıktı evden, artık sakalı vardı. Üç saatte bu kadar uzayamayacağına göre... Ayaklarını apartmanın girişindeki paspasa vurdu, otuz metre öteden parlayan, kaliteli, rugan bir ayakkabısı vardı. Herkesin sırtında görülebilecek siyah bir palto giymişti, kendisini ayırt etmeyi kolaylaştırabilecek bir dış görünüme sahip olmadığından, hedefi gözden kaybetmemek için çok dikkatli olmak gerekiyordu. Sokağın ucuna yaklaşınca, Behzat Ç. Hayalet'in bıraktığı kasketi başına geçirip arabadan çıktı, sabah ayazı dişlerini göstermişti hemen, sessiz adımlarla yürümeye başladı. Hedef sokağın köşesinden dönünce, mesafe fazla açılmasın diye adımlarını sıklaştırdı. Meydana açılan sokakta, karşı kaldırıma geçip takibi sürdürdü, dükkân camekânlarına fazla yaklaşmıyor, kapı aralıklarında daha dikkatli atıyordu adımlarını.</p>

  <p class="heading">Ulus Meydanı'na çıktılar. Hedef, heykelin önünde bir süre durup, atına heybetle kurulmuş Mustafa Kemal'e baktı. Aşağıda, kaidenin arka tarafında; cepheye sırtında obüs taşıyan kadın ve önde iki asker vardı. Biri mavzersiz elini alnına siper etmiş çevrede düşman arıyor, diğerinin eli havada, yamuk yapan biri olursa ensesine şaplağı indirmeye hazır, bakanda güven hissiyle karışık bir korku uyandırarak, kaskatı duruyorlar. Taş gibi... Hedef, gözlerini heykelden ayırıp yaya geçidinden&nbsp;karşıya geçmeye karar verince, Behzat Ç. aynı istikamete giden çıtı pıtı bir kızı kendine siper ederek yaklaştı. Yeşil yanınca yola çıktılar, öndeki kız sendeledi ama düşmedi. Hedef ilk meclisin önünde de durup, namlusunu karşıdan karşıya geçenlere çevirmiş topa bakmaya başladı. Behzat Ç. durursa dikkat çekeceğinden siperinden ayrılmayarak yürümeye devam etti, aralarında neredeyse on metre kalmıştı, "Hadi artık ayni şuradan," diyordu içinden. "Bu ne yakın tarih merakı böyle." Hedef 'Türkiye Cumhuriyeti 29 Ekim 1923'te bu binada kuruldu,' diyen tabelayı okurken aradığı fırsat kucağına düştü. Öndeki kız kaydı; ayaklan yerden kesilirken, Behzat Ç. ani bir hamle yapıp iki koluna birden yapışmıştı. Yere kapaklanmaktan son anda kurtulan çıtı pıtı kız, bu karda kıyamette Behzat Ç. gibi atletik bir centilmenin eline düşmekten memnundu. Henüz ilk şaşkınlığı atamamış gözlerinden "Ben buraların yabancısıyım," diyen hüzünlü bir ifade de okunuyordu.</p>

  <p class="heading">Behzat Ç. "Üzülmeyin bayan," dedi. "Düşmez kalkmaz bir Allah."</p>

  <p class="heading">"Teşekkür ederim."</p>

  <p class="heading">"Önemli değil."</p>

  <p class="heading">Hedef meclisin önünden ayrılırken beraber yürümeye başladılar. Fark&nbsp;edilmemek için güzel bir fırsattı.</p>

  <p class="heading">Behzat Ç. "İzmirli misiniz?" diye sordu.</p>

  <p class="heading">"Hayır, Antalya."</p>

  <p class="heading">"Ne güzeldir şimdi oraların turunçgil kokusu."</p>

  <p class="heading">"Evet, burnumda tütüyor. Buralar hep kar kıyamet, asfalt ve egzoz kokusundan başka bir şey yok."</p>

  <p class="heading">"Öyle demeyin. Yaza doğru ıhlamurlar çiçek açar burada. Sayılan tek tük olsa da, altında bekleyenlere güzel kokar."</p>

  <p class="heading">"Ne iş yapıyorsunuz?"</p>

  <p class="heading">Behzat Ç.'nin gözü 19 Mayıs Stadı'na doğru inen hedefteydi, aklındaki ihtimalleri tarttı. Memur, Kasap, Çiçekçi.</p>

  <p class="heading">"Antrenörüm," dedi. "Futbol antrenörü."</p>

  <p class="heading">Kız ilgilendi: "Öyle mi? Hangi takım?"</p>

  <p class="heading">"Cebeci İdman Ocağı."</p>

  <p class="heading">"Hiç duymadım, birinci ligde mi?"</p>

  <p class="heading">"Hayır, birinci amatörde."</p>

  <p class="heading">"Ee, takımın durumu nasıl bari?"</p>

  <p class="heading">"Küme düşüyoruz."</p>

  <p class="heading">Küçük Tiyatro tarafına saparken "Ben buradan ayrılayım," dedi kıza. Kasketini çıkarıp selamladı: "İyi günler." Hedef İtfaiye Meydanı'ndaki kavşakta arkasını kontrol etmek için durunca hemen bir büfeye yanaşıp gazete aldı. Opera'nın önündeki otobüs duraklarında beklemeye başladılar. Behzat Ç. cüzdanını karıştırıp otobüs kartı aradı. Kavaklıdere otobüsü geldiğinde polis olduğu belli olmasın diye kimliğini göstermedi, normal vatandaş gibi kartını basıp, hedefin iki koltuk arkasına oturdu. Otobüse son binen tıknaz adamı gözü tutmamıştı ya, "Hadi bakalım, hayırlısı," deyip gazetenin spor sayfasına göz atmaya başladı. Koca bir sayfayı, köşe yazarından haberine kadar Galatasaray'ın Gençler'e yenilme sebepleriyle doldurmuşlardı. Hakem hataları, teknik direktörün oyunu okuyamaması, yönetimin içinde bulunduğu mali kriz. Gençler'in iyi oynadığına dair tek satır olmayınca siniri bozuldu, lazım olacağını bilmese gazeteyi elinden atardı çoktan.</p>

  <p class="heading">Kuğulupark durağında indiler, hedef parka girip bir banka oturunca, o da bankın çaprazında kalan çay bahçesine girdi. Cam kenarında bankı gören bir masaya oturup garsona el etti: "Evladım, çabuk bir çay getir." Çay gelince parasını peşin ödedi, içi ısındı bir an, o kadar da iyi demlenmiş olmamasına rağmen son&nbsp;aylarda içtiği en keyif verici çaydı. Bu arada çay bahçesine giren iki kişiyi pek gözü tutmadı ama fazla üzerlerinde duramadı. Hedef donma tehlikesi geçiren kuğulara bakarken ikide bir saatini kontrol ediyor, tedirgince ayağını sallıyordu. Birini beklediği belliydi. Beklenen çok gecikmedi, elinde hedefin elindeki poşetin aynısından vardı. Yanına oturup kendi poşetini diğerinin yanına koydu, konuşmadılar, bir süre sonra hedef, adamın getirdiği poşeti alıp kalktı, kendi poşetini bıraktı.</p>

  <p class="heading">Hedef kalkınca, çay bahçesine sonradan giren iki adam da kalktılar birden, Behzat Ç. daha ilk gördüğünde kıllanmıştı ya, bu hareketleri üzerine onların da hedefi takip ettiklerini anladı. Onlar çay bahçesinden çıktıktan sonra kalktı. Adamlar üç kişi çalışıyordu. Birincisi hedefi takip ediyor, ikincisi birinciyi, üçüncü de ilk ikisini. Bu arada görülmemek için sırayla yer değiştiriyorlardı, profesyonel işi. Behzat Ç. de onların peşine takıldı, gözü artık hedefte değil hedefin arkasındaki kişideydi, kuyruk kuyruğa, Iran Caddesi'ne girdiler. Hedefin hemen arkasındaki tıknaz adamı gözü bir yerden ısırıyordu, tanımakta da fazla gecikmedi, az önce Kavaklıdere otobüsünde görmüştü ve bir de... Evet, daha ilk gece barda silkelediği tıknaz adam, teşkilattan. Hedef arada bir arkasını kolluyordu ama takip edilmediğinden emindi. Ta ki o tıknaz salak, caddenin köşesinde araya bir minibüs girip de hedefi gözden&nbsp;kaçırdıklarında panikle sağa sola seğirtinceye kadar. Oysa hedef yol üstündeki bir kuruyemişçiye girip, muhtemelen naneli şeker ya da sigara almak istemişti. Sokakta panikle sağa sola giden adamı görünce takip edildiğini anladı, kuruyemişçiden çıkıp, aşağıdan gelen bir taksiye el etti. Taksi zınk diye durdu önünde. Behzat Ç. yolun karşı tarafındaydı, dikkatli adımlarla karşıya geçip, aşağıdan gelen başka bir taksiye çaktırmadan el etti. Hedefin bindiği taksi kalkarken, Behzat Ç.'nin önünde de zınk diye başka bir taksi durmuştu. Kapıyı açıp bindi.</p>

  <p class="heading">"Nereye ağbi?"</p>

  <p class="heading">"Bir saniye bekle."</p>

  <p class="heading">İran Caddesi'ne hızla giren siyah Volvo, takipçilerin önünde acı bir fren yaptı, üçü birden doluştular arkalarındaki arabaya.</p>

  <p class="heading">Behzat Ç. "Arkadaki arabayı takip et," dedi.</p>

  <p class="heading">Taksicinin süratindi» gevrek bir gülüş peydahlandı. "Öndeki araba olmayacak mıydı ağbi o cümle?"</p>

  <p class="heading">Behzat Ç. kimliğini gösterip "Çeneni kapa, söyleneni yap," dedi. "Film&nbsp;çevirmiyoruz burada."</p>

  <p class="heading">Arkadaki araba önlerine geçince peşine takıldılar.</p>

  <p class="heading">Behzat Ç. "Arabayı sakın kaybedeyim deme, önemli bir görevdeyiz," diye uyardı. Taksici arkaya dönüp, gözlerini sonuna kadar açtı "Bak ağbi bak," dedi. "O arabayı kaybedecek göz var mı bende? On yıldır bu caddelerde direksiyon sallıyorum ben." Çankaya'ya doğru önde hedef taksi, arkada takipçilerin siyah Volvosu, onun arkasında da Behzat Ç.'nin bindiği taksi, tampon tampona çıkıyorlardı. Öndeki koltuğu kendine siper ederek "Çok yaklaşma," dedi. "Araya başka araba girsin, kendini belli etme."</p>

  <p class="heading">Bir kırmızı ışıkta araya başka arabanın girmesine müsaade ettiler. Hedef, taksi daha ışık sandayken fırlayıp yasak bir u dönüşü yaptı, siyah Volvo da döndü ama sıra kendilerine geldiğinde karşıdaki trafik polisi parmağını iki yana sallayarak uyarıyordu.</p>

  <p class="heading">Behzat Ç. "Çabuk dön," dedi.</p>

  <p class="heading">"Ağbi ceza yemeyelim."</p>

  <p class="heading">"Lan dön dedim, ne cezası."</p>

  <p class="heading">Hızla döndüler, böylece motorlu trafik polisi de sirenlerini öttürerek üçlünün peşine takıldı. Taksinin yanında sürüp sağa çekmelerini işaret ediyordu.</p>

  <p class="heading">"Ağbi ne yapayım."</p>

  <p class="heading">Behzat Ç. elleriyle yüzünü kapayıp "Çek sağa," dedi.</p>

  <p class="heading">Polis ağır hareketlerle motordan indi, elini kolunu sallayarak gelip taksinin ön camına bir yumruk savurdu. Siyah gözlüklerini alnına çıkarırken "Çılgın mısın lan sen," diye sordu. Taksici iki elini açmış Behzat Ç.'ye bakıyordu. Behzat Ç. öndeki arabaların uzaklaştığını görünce arabadan indi, kimliğini polisin gözüne sokarken "Çılgınız amına koyayım çılgınız," diye bağırdı. "Görevdeyiz pezevenk."</p>

  <p class="heading">"Kusura bakmayın amirim. Nereden bileyim görevde olduğunuzu."</p>

  <p class="heading">"Önden Volvo geçerken öyle bakıyorsun mal mal. Gariban bir taksi gördün mü üstüne çullan!" Behzat Ç. polisi kolundan itti: "Siktir git şimdi!" Arabaya tekrar binip "Çabuk," dedi. Polisin yüzü allak bullak olmuştu. Taksici gazladı, vitesi üçe takarken arkaya dönüp, ağzını kulaklarına kadar açarak sırıttı: "Sende de ne taşak varmış amirim. Ben de normal memur zannetmiştim."</p>

  <p class="heading">"Yürü çabuk yürü, zaten adamları kaybettik."</p>

  <p class="heading">"Öyle bir şey söz konusu olamaz, ben on yıldır direksiyon sallıyorum bu caddelerde, şu gözlere bak gözlere..."</p>

  <p class="heading">Taksicinin gözleri önündeki yoldan başka her tarafa bakıyordu. Siyah Volvo'yu Nene Hatun Caddesi'nde yeni açılan bir mağazanın önünde gördüler. Mağazanın önü çelenklerle doluydu, ses tesisatından yükselen kötü müzik kulakları sağır ederken, animasyon için çağrılmış palyaçolar sağa sola koşturuyordu.</p>

  <p class="heading">Behzat Ç. "Az ileride sağa çek," dedi.</p>

  <p class="heading">Taksici sağa çekti.</p>

  <p class="heading">"Borcumuz ne?"</p>

  <p class="heading">"Taksimetreyi açmadım ki amirim, vatana millete bizim de bir hayrımız&nbsp;dokunsun."</p>

  <p class="heading">Behzat Ç. elini cebine atıp, ilk gelen parayı çıkardı, az olduğunu görünce aynısından bir tane daha çıkardı. Taksici paralardan birini alıp "Bu yeter ağbi," dedi. "İstersen bekleyeyim."</p>

  <p class="heading">"Gerek yok, sen devam et."</p>

  <p class="heading">Ne sattığı ilk başta anlaşılmayan, iki katlı, acayip bir mağazaydı. Alt katta giyim kuşam ürünleri vardı, üst katta kitap müzik reyonları. Yüzünü televizyondan tanıdığı ama adını bilmediği bir şarkıcı mağazanın girişinde kasetini imzalarken, araya konulmuş bariyerleri zorlayan on beş on altı yaşındaki kızlar çığlık çığlığa&nbsp;bağırıyorlardı. Ara sıra korumaların ölçülü gafletinden sıyrılıp şarkıcının boynuna sarılmayı başaran bir kız olursa fotoğraf çektirdikten sonra kendinden geçip bayılıyor, bir köşede aydınca tekrar bağırmaya başlıyordu. "Akıllı hedefmiş, tam yerinde inmiş," dedi içinden.</p>

  <p class="heading">Önce hedefi takip edenleri aradı, tıknaz adamı mağazanın arka kapısında, içeriden çıkanlara bakarken gördü. Onun çaprazında durup, beklemeye başladı. Mağazanın arka kapısından saniyede on kişi girip çıkıyordu. Behzat Ç.'nin gözleri beş dakikadır içeriden çıkan ayakkabıları tararken, tıknaz salak ikide bir elini kulağına götürüp diğer elemanlarla haberleşiyordu. Bir ara mağazanın önünde ortalık karıştı, genç kızlar bariyeri yıkıp şarkıcının üstüne çullandılar, korumalar, mağaza güvenliği, kameramanlar derken, herkes birbirine girdi.</p>

  <p class="heading">Siyahlar giymiş, çift kapılı buzdolabı ebatındaki iki koruma, ana haber&nbsp;bültenindeki yerini garantileyen şarkıcının iki koluna ayaklarını yerden kesercesine girip, önlerine geleni yıkarak arka çıkışa yöneldiler. Şarkıcıyı çıkarıp arka kapıya yanaşan bir cipin içine attılar, kameramanlar ve çılgın kızlar peşlerindeydi. Behzat Ç. "Şimdi tam zamanı," dedi içinden. Yirmi metre öteden parlayan, siyah rugan ayakkabıyı gördü, gözlerini ondan ayırmayarak yaklaştı. Görüş açısını bozan bir iki&nbsp;kişiyi sağa sola itti. Tıknaz yine panikleyip koşturmaya başlamıştı. Diğer iki adam da içeriden çıkıp, tıknazın yanına geldiler, onlar telaşla ne yapacaklarını tartışırken Behzat Ç. siyah ruganın peşinde kaldırımda yürümeye başlamıştı. İçeriye giren siyah paltolu, sakallı hedef; içeriden koyu yeşil montlu, sakalsız ve başında bir bereyle çıkmıştı. Nene Hatun'dan, Noktalı Sokağa sapıp Karum'a doğru yürüdüler. Öğlen tatili olduğu için sokaklar kalabalıklaşmıştı, Behzat Ç. mesafeyi de uzak tutarak bu avantajı değerlendirdi, hedef takip edilmediğinden emin olunca daha rahat yürümeye başlamıştı. Tam Karum'un önüne gelmişken birden dönüp arkasını son kez kontrol etme ihtiyacı duydu. Ama o daha yarım dönmeden Behzat Ç. karşıdan gelen adamı kolundan çekip kendine siper etmişti: "Ateşin var mı birader?"</p>

  <p class="heading">"Ağzındaki yanıyor ya!"</p>

  <p class="heading">"Ha öyle mi, kusura bakma. Buralarda kiralık ev bakıyorum, var mı bildiğin?" Adam Karum'u gösterip "Al bir tane var," dedi. "Manyak mısın?"</p>

  <p class="heading">Hedefin ilerlediğini görünce, kasketini çıkarıp cebine koydu. "Sağ ol birader," deyip ayrıldı adamın yanından. İkisi de on beş metre aralıkla durup, Karum'un önünde birisini bekliyor numarası yapmaya başladılar. Belki de hedef sahiden birini bekliyordu ama burada geçekleşecek bir buluşma da pek aklına yatmıyordu Behzat Ç.'nin.</p>

  <p class="heading">Göz ucuyla ona baktı; ikide bir saatini kontrol ediyordu, elinde de poşet yoktu artık. "Poşetin içinde ne vardı ki," diye sordu kendine ve olayları zaman sırasına göre değerlendirmeye çalıştı. "Evden bir poşet aldı, Kuğulupark'ta buluşacağı adamın elinde de aynı poşetten vardı, demek ki birbirlerini tanımıyorlardı, böyle haberleştiler ve poşetleri değiştiler. Sonuçta hedef bir şey verip, bir şey aldı. Takip edildiğini anlayınca mağazaya girdi, kılığını değiştirdi. Benden kaçabildi mi, kaçamaz. Şimdi başka biriyle buluşacak, parktan aldığını ona verecek. İşte tam o zaman el koymak lazım duruma, ama istihbarat bize bırakmaz bunları, gittiği yere kadar artık. Destek istemek lazım..." Eli beline gitti. Hedef hareketlenince bir süre bekledi, önce gözleriyle takip etti, sonra yavaş adımlarla.</p>

  <p class="heading">Hedef Hilton Oteli'nin karşısındaki Tekel bayisine girmiş, şaraplara bakıyordu. Hilton'un çaprazında durup taksicilerle sohbet eden Behzat Ç.'nin görüş açısındaydı. Tekeldeki müşteri çıkınca dükkânın sahibine yanaştı, bir süre konuştular. Başka bir müşteri girince hedef tekrar şarapların arasına döndü, bir gözüyle devamlı otelin önünü kolluyordu. O müşteri de çıktı, tekrar dükkân sahibiyle konuşmaya başladı, "Yoksa buluşacağı adam bu muydu?" diye sordu içinden. O zaman niye Karum'un önünde bekledi ki, doğru buraya gelseydi. Otelin önüne siyah bir Mercedes yanaşıp giriş kapısının önündeki rampayı çıkmaya başlayınca hedef elini yeşil montunun içine sokup tekelden hızla çıktı. Behzat Ç. küçük adımlarla Mercedes'e yaklaşırken, "İşte buluşacağı adam," dedi içinden. "Beni görmeleri güzel bir sürpriz olacak."</p>

  <p class="heading">Mercedes'in şoförü indi, ama otelin önündeki bellboy ondan önce davranıp açtı kapıyı. İyi de Hilton'da buluşacaklarsa niye lobide beklemiyor. Mercedes'ten çıkan Hayrettin'i görünce gözleri açıldı. Eli beline gitti derhal, koştu ama geç kalmıştı. Gökhan'ın başındaki bere ikiye katlanmış bir kar maskesiydi, yaklaşırken yüzüne geçirdi. Silahını çıkarıp iki el ateş etti çaprazdan. Aynı zamanda korumalık yapan şoför koşarak Hayrettin'in üstüne kapaklandı. Tam o anda Behzat Ç. acı bir fren sesi duydu, kendini bir arabanın kaportasında buldu. Omzunun üstünde dönüp, kaportadan indi, silahını şoföre sallarken "Senin Allah belanı versin," dedi. Şoför yanındaki kadına "Burayı eşkıyalar basmış hanım," diyerek verdi gazı, hızla uzaklaştılar otelin önünden.</p>

  <p class="heading">Gökhan Hilton'un önünden aşağı doğru koşarken, şoför eğilip arkasından nişan almıştı. Behzat Ç. ateş etmesine fırsat vermeden ensesine bir yarım vole&nbsp;çıkardı şoförün: "Kıpırdama, polis!" Hayrettin omzundan vurulmuştu. Göz göze geldiler, Hayrettin eliyle Gökhan'ın kaçtığı yeri işaret etti. Behzat Ç. hızla o yöne doğru koştu, az ileride yardımsever bir vatandaş, Behzat Ç.'nin polis olduğunu bilmemesine rağmen Gökhan'ın Tahran Caddesi'nin sağ tarafına saptığını gösterdi. Behzat Ç. Gökhan'ın gittiği yönden emin olunca çapraza koşup, karşı evin bahçesine girdi, bir duvardan atlayıp, otoparkın içinden geçti. Kestirmeden Tahran Caddesi'nin Bülten Sokakla birleştiği köşeye çıktı, bir arabayı kendine siper edip Gökhan'ın gelmesini bekledi. Kalbi küt küt atıyordu; Gökhan az sonra iki sokağın birleştiği köşede belirince "Biz de yirmi yıldır bu caddelerde adam kovalıyoruz," dedi içinden.</p>

  <p class="heading">Gökhan yaklaşınca Behzat Ç. "Vaktidir," deyip emaneti çekti: "Silahını at, polis!" Behzat Ç.'nin namlusu Gökhan'ın kalbine, Gökhan'ınki yere bakıyordu. En ufak bir harekette tetiğe basmaya hazırdı, ama Gökhan birden arkasını dönüp geldiği istikamete kaçmaya başlayınca, ne yapacağını bilemedi, tetikteki eli kasıldı. Havaya ateş etmek için silahı doğrulttu ama Gökhan üç dört adım koşup durmuştu. Çünkü sokağın öbür ucundan da "At silahını, polis!" diyen başka bir ses duyulmuştu. Behzat Ç. kafasını eğip baktı, Hayalet.</p>

  <p class="heading">Gökhan silahını atıp, yere yattı. Hayalet yerdeki silahı alırken Behzat Ç. koşarak geldi, üstünü aramadan önce ayağının içiyle orta karar bir plase çıkardı Gökhan'a. "Kafanı kaldırma, sakın kafanı kaldırma!" Gökhan'ın üstünü ararken, uzaktan polis sirenleri duyuluyordu. Hayalet'e "Git, bir taksi çevir," dedi.</p>

  <p class="heading">"Taksi mi?"</p>

  <p class="heading">"Soru sorma, çabuk."</p>

  <p class="heading">"Niye taksi, arabayı getireyim."</p>

  <p class="heading">"Ulus'ta bıraktım onu."</p>

  <p class="heading">"Ben aldım oradan, merak etme."</p>

  <p class="heading">Behzat Ç. Gökhan'ı ensesinden kavrayıp, kaldırımın kenarındaki çöp&nbsp;konteynırının arkasına sürükledi. "Sakın kafanı kaldırayım deme!"</p>

  <p class="heading">Hayalet arabayı hızla çekti. Behzat Ç. arka kapıyı açıp Gökhan'ı içeri bindirdi, silahının namlusu ona dönükken</p>

  <p class="heading">"Çabuk," dedi Hayalete.</p>

  <p class="heading">"Nereye?"</p>

  <p class="heading">"Tepe lambasını tak, tenha bir yere çek."</p>

  <p class="heading">Hayalet camı açıp, mavi tepe lambasını taktı. Sirenleri çalıştırıp,&nbsp;konsoloslukların önünde yolları tutmuş bir iki ekibin arasından hızla geçtiler. Gökhan "Siz kimsiniz?" diye sordu.</p>

  <p class="heading">Cevap vermediler.</p>

  <p class="heading">"Nereye gidiyoruz?"</p>

  <p class="heading">"Çok konuşma!"</p>

  <p class="heading">Hayalet arabayı Çiftlik tarafında, muhtemelen kendisinden başka kimsenin bilmediği bir tenhaya çekti. Çalan cep telefonunu uzattı: "Akbaba arıyor."</p>

  <p class="heading">Behzat Ç. gözü Gökhan'da, sol eli tetikteyken, sağ eliyle telefonu kulağına götürdü. Akbaba "Bil bakalım, kimi vurdular?" diye sordu.</p>

  <p class="heading">"Hayrettin'i mi?"</p>

  <p class="heading">"Nereden biliyorsun."</p>

  <p class="heading">"Boş ver şimdi! Durumu nasıl."</p>

  <p class="heading">"iyi, ölmez. Omzundan bir kurşun yemiş, ameliyata aldılar. Ama mesele bizden çıktı, bütün istihbarat, özel harekât, terörle mücadele doldu buraya."</p>

  <p class="heading">"Tamam, sen ayrılma hastaneden. Benden haber bekle."</p>

  <p class="heading">Behzat Ç. silahım indirip, beline koydu. Gökhan'a dönüp bir 216 uzattı: "Seninki yaşıyor."</p>

  <p class="heading">Gökhan 216'dan bir iki derin nefes çektikten sonra Behzat Ç. "E hadi, anlat bakalım," dedi.</p>

  <p class="heading">Gökhan susuyordu. Behzat Ç. Gökhan'ın arka pantolon cebine yapışıp çekti, cep söküldü ama cüzdan da elindeydi. Cüzdanın içinden kimliği çıkardı, fotoğraf tutsa da isim başkaydı. "İyi çalışmışlar, kim çıkardı bu sahte kimliği."</p>

  <p class="heading">Gökhan "Siz kimsiniz?" sorusunu yineleyince Behzat Ç. cüzdanını çıkarıp kimliğini gösterdi. Dikiz aynasından bakan Hayalet'e bir göz işareti yapınca, o da çıkarıp gösterdi kimliğini.</p>

  <p class="heading">"Görüyorsun, Cinayet Bürosu."</p>

  <p class="heading">"Beni niye buraya getirdiniz?"</p>

  <p class="heading">"Bir bildiğimiz vardır. Hayrettin'i neden vurduğunu bildiğimiz gibi. Şimdi sana adam öldürmeye tam teşebbüsten altı yıl verirler. Şartlı salıverildiğin için önceden kalanı da yatarsın. Nereden baksan on yıl. Ama Betül'ün işini de sana yıkarlarsa müebbet yersin muhtemelen. Önce intihar süsü verip kızını öldüren, sonra da saygıdeğer iş adamının kendisini vuran örgüt üyesi diye kapak olursun. Dolayısıyla, o iş de senin üstüne kalmadan anlatmaya başla ki, vakayı çözelim."</p>

  <p class="heading">Gökhan "Siz niye bu kadar uğraşıyorsunuz bu meseleyle?" diye sordu. "ilgileneceğiz tabii, işimiz bu. Ayrıca bir yerinden bulaştık bu boka, gittiği yere kadar gideceğiz."</p>

  <p class="heading">"Bir yere gidemezsiniz, harcarlar sizi."</p>

  <p class="heading">Behzat Ç. "Yahu bari sen yapma," diyerek cama vurdu. "Sen yapma bari şu sizi harcarlar edebiyatını!" Elinin tersiyle vurmasına rağmen cam neredeyse çatlıyordu.</p>

  <p class="heading">Gökhan "Anlatayım da," dedi. "Neresinden başlayacağım."</p>

  <p class="heading">Behzat Ç. "Sondan başlayalım," dedi.</p>

  <p class="heading">"Evdeki poşette ne vardı? Bankta yanına oturan adamla ne değiştin?"</p>

  <p class="heading">"Evdeki poşette para vardı. Banktaki adamdan silahı aldım. Poşetleri birbirimizi tanımak için kullandık."</p>

  <p class="heading">"Kim o adam?"</p>

  <p class="heading">"Bilmiyorum. Bu silah işini yapanlardan biri. Parasını verince silahı getiriyor."&nbsp;</p>

  <p class="heading">"Parayı kim verdi?"</p>

  <p class="heading">"Bunun önemi yok. Ben tetikçi değilim, kendi intikamımı aldım. Almaya çalıştım en azından. Silahla, tüfekle aramız pek iyi değildir, teorik olarak biliyoruz bazı işleri. Ancak omzundan vurabildik. Mesele benim meselem. Siz de biliyorsunuz nedenini? En azından tahmin etmişsinizdir."</p>

  <p class="heading">"Silahın parasını Komünist Resul'ün verdiğini biliyoruz."</p>

  <p class="heading">"Destekli atın. Öğretmen adam o kadar parayı nasıl versin?"</p>

  <p class="heading">"Sizin örgütten almıştır."</p>

  <p class="heading">"Resul Hoca örgütçü değil."</p>

  <p class="heading">"Yok ya, külahıma anlat. Neci o zaman?"</p>

  <p class="heading">"Resul Hoca babamın arkadaşıydı. TÖB-DER'de beraber çalışmışlar, bizim örgütle alakası yok. Başımın sıkıştığını duyunca beni sakladı."</p>

  <p class="heading">"Parayı kim verdi o zaman?"</p>

  <p class="heading">"Parayı amcam gönderdi, Resul Hoca'nın hesabına. O da çekip eve bıraktı."&nbsp;</p>

  <p class="heading">"Bu amca, şartlı salıverildikten sonra seni İngiltere'ye sokan amca mı?"&nbsp;</p>

  <p class="heading">"Evet, parayı oradan gönderdi."</p>

  <p class="heading">"Ne iş yapıyor?"</p>

  <p class="heading">"Bir finans şirketinde, önemli bir mevkide diyelim."</p>

  <p class="heading">"Yavuz'un gözünü sen mi morarttın?"</p>

  <p class="heading">"Hayır, tanımıyorum onu."</p>

  <p class="heading">"Muhsin'in olayla alakası ne?"</p>

  <p class="heading">"Bilmiyorum. Ama onu ortadan kaldırmayı düşünüyorlardı zaten, çok etkin bir adamdı, göze batmaya başlamıştı, bu olay bahane oldu, alıp götürdüler. Kim bilir hangi çukura attılar? Olayı da çözmüştü zaten, fazla şey bilen bir adamdı."&nbsp;</p>

  <p class="heading">"Betül'ün öldüğünü o mu haber verdi sana?"</p>

  <p class="heading">"Evet. O aradığında ben İngiltere'ye dönmeye hazırlanıyordum. Öyle olunca kaldık."</p>

  <p class="heading">"Şimdi en baştan alalım. Betül'le ilişkiniz..."</p>

  <p class="heading">Gökhan sustu, 216'yı kapının küllüğüne bastırdı. Behzat Ç. "O zaman ben sana anlatayım," dedi. "Yanlış yaptığım yerde uyarırsın. Betül Ankara'ya geldiğinde sen hapisteydin, ziyarette tanıştınız, âşık oldunuz? Doğru muyum?"</p>

  <p class="heading">"Kabaca evet."</p>

  <p class="heading">"Ertesi yıl seni şartlı salıverdiler, yurtdışına çıktın, çünkü yeniden hapse girme tehliken vardı. İngiltere'ye iltica ettin. Belki önce başka bir ülkeye gittin, oradan İngiltere'ye geçtin, detayları bilemem. Muhtemelen amcan nüfuzunu kullandı."&nbsp;</p>

  <p class="heading">"İyi araştırmışsınız."</p>

  <p class="heading">"Bir tercih yapman gerekiyordu, Betül'le ayrıldınız..."&nbsp;</p>

  <p class="heading">"Geçici olarak."</p>

  <p class="heading">"Evet, geçici olarak. Betül de okulu bitirdikten sonra yanma gelecekti. Peki, sen bu arada maddi yardımda bulunmadın mı kıza? Süpermarkette peynir&nbsp;tanıtıyormuş."</p>

  <p class="heading">"Bulunmak istedim, ama kabul etmedi."</p>

  <p class="heading">"Tam bu noktada Aykut girdi devreye, aşkınız üçgene döndü."</p>

  <p class="heading">"Bu konuda birbirimizi özgür bıraktık. Yani araya geçici ilişkiler girebilir, ama ne olursa olsun ileride beraber olacaktık. Tabii bunu anlayamazsınız..."</p>

  <p class="heading">Behzat Ç. gülümsedi. "Sizin aşk hayatınız beni ilgilendirmez," dedi. "Aykut'a da söyledim bunu. Ben vakayla ilgili kısmına bakıyorum. Sonuçta işler planladığınız gibi gitmedi, Betül bir eylemde gözaltına alındı, Hayrettin gelip okuldan almak istedi onu."&nbsp;</p>

  <p class="heading">"Evet."</p>

  <p class="heading">"Sen de o zaman Türkiye'ye geldin, dört ay önce. Neden?"</p>

  <p class="heading">"Merak ettim."</p>

  <p class="heading">"Amacın onu da alıp İngiltere'ye mi dönmekti?"</p>

  <p class="heading">"Evet, ama buna gerek kalmadı. Betül babasını ikna etmiş, okulu bitirmek için."&nbsp;</p>

  <p class="heading">"Tabii asıl amacı okulu bitirip senin yanına gelmekti."</p>

  <p class="heading">"Evet."</p>

  <p class="heading">"Türkiye'ye nasıl girdin? Aranan bir adamdın."</p>

  <p class="heading">"Parasını verince istediğin yere girersin. Sahte kimlik, pasaport, gerekirse yeni bir surat bile yaparlar adama. İşte böyle, Betül'ün eylemde gözaltına alındığını öğrendim, üç gün haber alamadım. Acilen Türkiye'ye dönmem gerekiyordu."&nbsp;</p>

  <p class="heading">"Neden?"</p>

  <p class="heading">"Neden deyip durma. Bilmiyor musun sanki. Dal’ın otoparkından gelen sesleri duymadın mı hiç? Görmedin mi hiçbir şey?"</p>

  <p class="heading">Behzat Ç. duymuştu, görmüştü.</p>

  <p class="heading">"Kış günü milleti çırılçıplak soyup tazyikli su sıkma... En hafifi bu, cop sokma, tecavüz, Filistin askısı, elektrik. İki arkadaşımı yanımda öldürdünüz! Kayıtlara intihar diye geçti."</p>

  <p class="heading">"Biz bir şey yapmadık."</p>

  <p class="heading">"Bırak şimdi. Masum polis numarası yapma. Çarkın içine girmişsiniz, bizim dişlinin bir suçu yok diyorsunuz. Benim gözüm bantlıydı, katilleri kokusundan tanıyorum. Bu arabada da var aynı koku."</p>

  <p class="heading">"Konuyu değiştirme, bunlar eskiden olmuş bitmiş mevzular. Artık yok."&nbsp;</p>

  <p class="heading">"Ya öyle, yok! Eskiden göz önünde yapıyordunuz, şimdi yeraltına indiniz. Sağda solda işkence depoları kurdunuz. Muhsin'e yaptıkları ne!"</p>

  <p class="heading">"Konuyu dağıtma dedim. Türkiye'ye gelince nerede kaldın?"</p>

  <p class="heading">"Ulus'taki evi biliyorsun. Resul Hoca ayarladı, iki ay kaldım, sonra döndüm. Betül de eve çıkmıştı, keyfi yerindeydi."</p>

  <p class="heading">"Niye Resul'ün yanında kalmadın?"</p>

  <p class="heading">"Hocayı riske atmak istemedim. Bir de zaten adamın adı çıkmış, yardım ve yataklık uzmanı diye..."</p>

  <p class="heading">"Betül'le beraberken takip eden oldu mu?"</p>

  <p class="heading">"Oldu. Şişman, gözlüklü bir şeydi. Bu işleri fazla bilmeyen, acemi biri, ben buradayım diye bağırıyordu adeta. Ya da takip ettiğini belli etmek için bilerek yapıyordu."</p>

  <p class="heading">Behzat Ç. Hayalet'in omzuna dokunup "Şu fotoğrafı göster," dedi.</p>

  <p class="heading">Hayalet, Halis Tokgöz'ün fotoğrafını gösterdi. "Bu mu?"</p>

  <p class="heading">"Evet. Beni takip ediyor zannediyordum ama meğer Betül'ün peşindeymiş. Sonradan kafama dank etti."</p>

  <p class="heading">"Bu kaldığın ikinci ayın sonu, kasım ayına denk geliyordu değil mi?"</p>

  <p class="heading">"Evet."</p>

  <p class="heading">"Çocuk da o zaman rahme düştü."</p>

  <p class="heading">Gökhan derin bir nefes alıp "Evet," dedi.</p>

  <p class="heading">Behzat Ç. eliyle alnının sancıyan bölgelerinde yuvarlaklar çizerken "Kusura bakma, sizin cinsel yaşamınız beni ilgilendirmez ama," diyerek babacan bir girizgâh aradı dilinin ucundaki soruya. En sonunda "Eşek kadar adamsın, nasıl korunacağını bilmiyor musun?" diye sordu.</p>

  <p class="heading">"Biliyoruz tabii, çocuk değiliz. Betül doğum kontrol hapı kullanıyormuş, başka bir şeye gerek yok dedi."</p>

  <p class="heading">"Hamileliği ne zaman öğrendin?"</p>

  <p class="heading">"Döndükten sonra, ertesi hafta. Kan testi yaptırmış."</p>

  <p class="heading">"Betül çocuk sahibi mi olmak istiyordu yani? Doğum kontrol hapı kullanmıyor muymuş?"</p>

  <p class="heading">"Bilmiyorum, olabilir. Ama bu da zayıf bir ihtimal. Kusura bakma sen de eşek kadar adamsın, her sevişmede hamile mi kalınır zannediyorsun?"</p>

  <p class="heading">"Çok konuşma. Daha önce konuştunuz mu çocuk sahibi olmayı?"</p>

  <p class="heading">"Yani, ileride düşünüyorduk bir kız bir oğlan, sözün gelişi tabii. Ama o günlerde böyle bir planımız yoktu."</p>

  <p class="heading">"Hamile olduğunu nasıl söyledi. Telaşlı mıydı, üzgün müydü, sevinçli miydi? "Telefonda konuştuk, sesi öyle üzgün değildi, ben de ilk başta şaşırdım tabii ama sevindim, atla gel, burada bir okula devam edersin dedim."</p>

  <p class="heading">"Niye gelmedi?"</p>

  <p class="heading">Gökhan sustu.</p>

  <p class="heading">Behzat Ç. "Ajan olduğun ortaya çıktığı için mi?" diye sorunca Gökhan onun yakasına yapıştı. Hayalet Gökhan'ın ellerini zor ayırdı Behzat Ç.'nin yakasından. Gökhan "Bunların hepsi iftira," dedi. "Örgütten ayrıldık ama, o kadar da alçalmadık. Ajan olduğum söylentisi kulaktan kulağa yayılmış. Ajan olmasam elimi kolumu sallayarak giremezmişim Türkiye'ye. İstese MlT beni alırmış, ikili&nbsp;çalışıyormuşum, örgüt elemanlarının yerini ben ihbar etmişim falan filan, öyle laflar ki&nbsp;ben bile kendimden nefret ettim. Sonra da ayrıldık işte, Betül de çocuğu aldırmaya karar verdi."</p>

  <p class="heading">"Söylentileri yayan kim?"</p>

  <p class="heading">"Onu sizin adamlarınıza sormak lazım, ben ne bileyim. Çamura ucundan bulaşmak diye bir şey yok, biraz bulaşman yeter, gerisi geliyor kendiliğinden."&nbsp;</p>

  <p class="heading">"Betül'ün intihar ettiği gün neden Türkiye'ye geldin?"</p>

  <p class="heading">"İntihar değil."</p>

  <p class="heading">"Biliyorum."</p>

  <p class="heading">"Konuşur ikna ederim, belki beraber döneriz diye doğum gününden önce geldim. 3 Ocakta kürtaj için gün almıştı, kırgındım ama geldim. Son bir kez şansımı deneyeyim dedim. Olmadı. Geri dönmeye karar verdim, olayı öğrenince vazgeçtim. Gerisini biliyorsunuz."</p>

  <p class="heading">"İntikam almak için, amcandan yardım aldın."</p>

  <p class="heading">"Evet aldım, yine olsa yine alırım."</p>

  <p class="heading">"Ulus'taki evi boşaltmıştınız. Bu arada nerede kaldın? Kale'de mi?"</p>

  <p class="heading">"Evet. Eski arkadaşlar sağ olsun, büyüdüğümüz mahalle, siyasi bir kimlikleri yok ama hepsi delikanlı çocuklar, polise adam vermezler."</p>

  <p class="heading">"Vahap Hoca'nın Betül'ü taciz ettiğini biliyor musun?"</p>

  <p class="heading">"Vahap Hoca mı? Vahap San mı? Ne tacizi?"</p>

  <p class="heading">"Önemli değil, bu konuyu kapatalım."</p>

  <p class="heading">Gökhan kendi oturduğu taraftaki camı kırıyordu az daha. "Hayır! Konuşacağız, Ne tacizi!"</p>

  <p class="heading">"Vahap odasında Betül'ü taciz etmiş. Betül de gizlice bir ses kaydı alıp bunu ispatlamış."</p>

  <p class="heading">Gökhan "Şerefsiz," dedi dudaklarının kenarından. Bir süre eli yanaklarında arabanın tavanını seyretti.</p>

  <p class="heading">Behzat Ç. "Örgütün kuyumcu soygununda kullandığı bir silah vardı," diyerek bozdu sessizliği. "Sonra bir polisi bacağından vurmuşsunuz. Sizin eleman ölmüş çatışmada."</p>

  <p class="heading">"Evet, beş yıl önce oldu öyle bir çatışma. Yiğit bir kardeşimizdi, elli beş kurşun çıktı vücudundan. Yargısız infaz."</p>

  <p class="heading">"Bak burası mühim, olayı aydınlatırsak ancak buradan aydınlatırız. Evde başka kimse var mıydı? O silah ne oldu?"</p>

  <p class="heading">"Evde bir kişi vardı. Silahı bilmiyorum, operasyonu yapanlara sorun!" Behzat Ç. gözlerini kapatıp, burun kökünü ovdu bir süre. Arabanın camını açtı, içeriye giren soğuk havayı çekti ciğerlerine. "Betül'ün katilerini nereden biliyordun? Kim söyledi sana? Betül mü?" diye kombine sorular sordu.</p>

  <p class="heading">Gökhan gülümsedi, acı bir gülümsemeydi bu "Bunu bilmek için dâhi olmaya gerek yok," dedi. "Burası Türkiye, kaç tane cinayet nedeni var? Gazete de mi okumuyorsunuz? Betül de biliyordu kim tarafından tehdit edildiğini. Esasında ben de o yüzden geldim. Belki korurum diye, olmadı... Ama bu kadar puştça yapacaklarını beklemiyordum. 'Burası bizim değil, bizi öldürmek isteyenlerin ülkesi.' Betül sık sık söylerdi bu sözü, eskiden burun kıvırıyordum, ama öyleymiş sahiden. Bu gidişle de öyle kalacak. Benim gibi adamlar oldukça..."</p>

  <p class="heading">"Kendinden nefret mi ediyorsun?"</p>

  <p class="heading">"Evet."</p>

  <p class="heading">"Ben de," dedi Behzat Ç. "En azından ortak bir yönümüz var." Hayalet'in omzuna dokunup "Silahı ver," dedi. "Torpido gözünden de bezi ver."</p>

  <p class="heading">Hayalet, Hayrettin'in vurulduğu silahı uzattı. Gökhan'ın yüzünden tedirgin bir bulut geçti: "Ne o? Vuracak mısın beni?"</p>

  <p class="heading">Behzat Ç. cevap vermedi, silahın şarjörünü çıkarttı, içindeki kurşunlan alıp cebine koydu. Silahın üstünde kalan izleri bezle sildi. Kabzasından tutup Gökhan'a verdi: "Git."</p>

  <p class="heading">Gökhan şaşkın gözlerle bakıyordu. Behzat Ç. uzanıp kapıyı açtı: "Git!"&nbsp;</p>

  <p class="heading">"Beni neden bırakıyorsun?"</p>

  <p class="heading">"Soru sorma!"</p>

  <p class="heading">Gökhan arabadan çıktı, bir iki adım atıp döndü "Şarjörü boşalttın ama&nbsp;namludaki kurşunu unuttun," dedi.</p>

  <p class="heading">"Unutmadım. Yakalanırsan kafana sıkarsın. Tabii onlar senden önce&nbsp;sıkmazlarsa..."</p>

  <p class="heading">Gökhan karda ayak izlerini bırakıp Çiftliğin içinde gözden kaybolunca Hayalet arkaya döndü, "Rugan ayakkabılar sayesinde buldun değil mi?" diye sordu.&nbsp;</p>

  <p class="heading">"Ne?"</p>

  <p class="heading">"Hani bu adam mağazaya girip kalabalığın arasından çıktı ya. Orada gözün ayaklardaydı değil mi?"</p>

  <p class="heading">"Evet. Ben sana Halis Tokgöz'ü bul demedim mi? Niye bizim peşimize takıldın?"</p>

  <p class="heading">"Onu buldum. Her zaman takıldığı bir birahane var Sakarya'da. Bu gece orada olacak."</p>

  <p class="heading">"Tamam. Ben onu almaya gidiyorum, sen de şu Damdaki Fare'yi bul. Ama benden habersiz almayın."</p>

  <p class="heading">"Damdaki Fare mi?"</p>

  <p class="heading">"Evet. Daha çözemedin mi Damdaki Fare'yi?"&nbsp;</p>

  <p class="heading">"Çözdüm, yani Damdaki Fare kadınlar tuvaletinin penceresinden çıktı, defterden kopardığı yazıyı intihar süsü vermek için Betül'ün cebine koydu. Sonra da onu aşağıya attı. Buraya kadar tamam da, silahın bunlarla ilgisi ne?"</p>

  <p class="heading">"Çünkü Damdaki Fare'nin silahla tüfekle arası pek iyi değildi. Çok da zeki olduğunu düşündüğünden asıl planı bozup, kendi planını yaptı. Silah asıl planın, Damdaki Fare'nin bozduğu planın bir parçasıydı."</p>

  <p class="heading">"Nasıl yani?"</p>

  <p class="heading">"Şöyle..."</p>

  <p class="heading">Kızarmış patates geldiğinde, biranın yarısını bitirmişti. Midesi yanınca, hayli uzun süredir yemek yemediği geldi aklına. Halis Tokgöz birahanenin arka tarafında arkadaşlarıyla oturuyor, masaya yeni gelen olursa kafaları, mütemadiyen de biraları tokuşturuyorlardı.</p>

  <p class="heading">Pencereden baktı, her yer dona çekmişti. Kar, kaçan bir golün tekrarı gibi ağır çekimde yağıyordu; sessiz, uyuşuk ve kahredici. Dışarısı ne kadar sakinse içerisi o kadar gürültülüydü. Birahaneyi tıklım tıklım doldurmuş adamları seyretti. Ancak mesai bitimlerinden sonra iki kadeh içince gülebilen mermer suratlı adamlar... Yorgunluk sınırını aştığından, biranın da etkisiyle kendini yeniden zinde hissediyordu. Yüzünde kendinden emin bir tebessüm vardı, bitkin ama dünyayı anlamış... Halis Tokgöz göbeğini kaşırken birahanenin kapısından içeri Harun girdi. Onu görünce yüzü asıldı ama çaktırmadı.</p>

  <p class="heading">"Sen ne arıyorsun burada?"</p>

  <p class="heading">"Hayalet söyledi. Yardıma ihtiyacın olur diye geldim."</p>

  <p class="heading">Beş dakika boyunca hiç konuşmadılar, sonra birden sarıldılar. Harun "Kusura bakma amirim," dedi. "Kapattım o mevzuyu ben, bu sefer sahiden kapattım." Behzat Ç. Harun'a bir bira söyleyip, Damdaki Fare'nin asıl planı bozduğundan bahsedince, Harun da aynı soruyu sordu: "Nasıl yani?"</p>

  <p class="heading">"Şöyle. O tuvaletten çıkan örgüte ait silah var ya! O silahı Aybars'ın yönettiği operasyonda ele geçirdiler ama kaydını tutmadılar. Silah Aybars'taydı, örgütün üstüne başka bir işi yıkmak istedikleri zaman kullanacaklardı."</p>

  <p class="heading">Harun "Hadi canım," dedi inanmaz gözlerle.</p>

  <p class="heading">"Şarjörü boşaltılan silahları duymadın mı hiç?"</p>

  <p class="heading">"Duydum da bununla ne alakası var?"</p>

  <p class="heading">"Çok alakası var. Yöntem şu; adamın üstünde bir silah yakalarsın, gider açık arazide bir şarjör mermi boşaltıp kovanları toplarsın. Sonra o kovanlarla istediğin olayı o adamın üstüne yıkabilirsin. Verirsin savcıya, olay yerinde bu kovanları bulduk dersin, işte silah, işte fail, kimse de aksini ispatlayamaz."</p>

  <p class="heading">"İyi de burada boşaltılan şarjör yok ki?"</p>

  <p class="heading">"Burada daha ince bir iş var. Silahın kaydını hiç tutmamışlar, kayıp gözüküyor. Ama önceden örgüt tarafından bir kuyumcu soygununda kullanılmış bu silah. Şimdi bu silahı kim kullanırsa kullansın örgüte kalır o iş."</p>

  <p class="heading">"Yani, bu olayı örgütün üstüne mi yıkmak istediler?"</p>

  <p class="heading">"Evet. Örgütten de Muhsin'in. Plan şuydu: Damdaki Fare Betül'ü vuracak, silahı olay yerinde bırakıp tuvaletin penceresinden bara dönecekti. Böylece örgüt içi infaz olarak gözükecekti olay. Muhsin'i o yüzden çağırdılar bara. Betül'ün&nbsp;telefonundan mesaj çektiler. O telefonu bir daha incelemek lazım, belki üstünde parmak izi buluruz."</p>

  <p class="heading">"Aybars mı planladı bu işi? Neden Betül'ü ortadan kaldırmak istesin ki?"&nbsp;</p>

  <p class="heading">"Sadece Aybars değil... Aybars'la Hayrettin planladılar."</p>

  <p class="heading">"Hayrettin mi? Kendi kızını mı öldürttü? Neden?"</p>

  <p class="heading">"Sence neden? Bir baba hamile kızım neden öldürtür?"</p>

  <p class="heading">"Doğru ya! Namus meselesi... İyi de böyle töre cinayeti mi olur, çekip&nbsp;vursalardı yolun ortasında, işleri neden bu kadar karıştırıyorlar."</p>

  <p class="heading">"Çünkü Betül'ü vurması gereken Damdaki Fare, gelecek vaat eden biriydi. Yeni ceza kanununa göre, en azından otuz yıl hapis yatacak biri değildi,&nbsp;harcayamazlardı onu. Aybars dedi ki, "Sizin fare gelecek vaat ediyor, harcamayalım onu, bizdeki silahla vurun, arada bir tane de vatan hainini atalım hapse, hem töreniz yürüsün, hem de vatana millete bir hayrınız dokunsun." Yani planı Aybars'la Hayrettin yaptılar, uygulayanlar da Halis Tokgöz'le Damdaki Fare."</p>

  <p class="heading">"Vay şerefsizler... iyi de, bu plan niye gerçekleşmedi?"</p>

  <p class="heading">"Çünkü Damdaki Fare'nin silahla arası pek iyi değildi, aklındaki planın daha tehlikesiz ve zekice olduğunu düşünüp, asıl planı bozdu. Bunu da kimseye&nbsp;söylemedi. Terasa çıktığında ne olur ne olmaz diye silah da cebindeydi zaten, ama defterden kopardığı intihar mektubu da cebindeydi. Betül'ü tutup aşağıya attı. Bu durumda silahı ortada bırakmasının bir anlamı yoktu. Geri verip, kendi yöntemimle hallettim diyecekti."</p>

  <p class="heading">"Neden geri vermedi silahı? Neden sifona sakladı?"</p>

  <p class="heading">"Çünkü kadınlar tuvaletinden içeri girdiğinde, tuvaletin önünde ortalık&nbsp;karışmıştı. Şu karşıda gördüğün dombili, erketeye yatmış, içeriye kimseyi&nbsp;sokmuyordu. Beş dakika sonra Sakarya'da devriye gezen ekip, olayı görüp bara girdi. Damdaki Fare polisin geldiğini anlayınca, silahla çıkamadı içeriden, sifona gizledi. Tuvaletten çıktığında da röntgencilerin kamerasına yakalandı. Foto-film bürosundan o görüntünün büyütülmüş halini aldığımızda, elimizde güçlü bir kanıt olacak." Harun nihayet anlamıştı. "Demek Gökhan da intikam almak için Hayrettin'i vurmaya kalktı," dedi. Ardından gözleriyle Halis'i işaret etti: "Amirim, ben sana bu dombiliyi daha o ilk gece alalım demiştim."</p>

  <p class="heading">Behzat Ç. neşeyle birasını yudumlayan Halis Tokgöz'e baktı; zihninde arka arkaya görüntüler çakıyordu. İlk gece barın önünde soğuktan şikâyet eden şişman, ardından Dil-Tarih'te gırtlak gırtlağa geldiği satirli, iki görüntü üst üste çakıştı. Harun "Kim bu adam?" diye sordu.</p>

  <p class="heading">"Aybars'ın pis işlerini yapan bir muhbir. Arada istihbarat için de taşeron çalışıyor. Provokasyon yaratmak istediklerinde salıyorlar meydana."</p>

  <p class="heading">"E hadi, kafa göz girip alalım."</p>

  <p class="heading">"Şimdi değil, buradan çıkınca. Sen arabayı barın önüne çekeceksin."</p>

  <p class="heading">"Cevdet burada, söyleriz çeker."</p>

  <p class="heading">"İyi."</p>

  <p class="heading">Harun birasından derin bir yudum çekip "Amirim," dedi. "Töre cinayeti falan diyorlar, tamam eyvallah. Ama bir baba kızına nasıl kıyar? Benim aklım almıyor? Yani senin de..." Harun sustu.</p>

  <p class="heading">"Söyle, söyle. Senin de kızın hamile kaldı diyeceksin."</p>

  <p class="heading">"Yok estağfurullah."</p>

  <p class="heading">"Öyle, öyle."</p>

  <p class="heading">Uzun bir sessizlik oldu.</p>

  <p class="heading">Behzat Ç. "İnsan olan kızına kıyamaz," dedi. "Büroya girdiğim günden beri yılda ortalama yüz cinayetten, iki binden fazla cinayet gördüm ben. Aklım almıyor. Hayrettin en başından beri Betül'ün Ankara'da okumasına karşıydı zaten. O gün bize yalan söyledi. O kadar toprağınız, paranız var, kızı niye devlet yurduna&nbsp;gönderiyorsun? Adam morgda öyle bir ağladı ki, bunu sormadık işte, biz de göremedik bazı şeyleri. Çünkü adam samimiydi kahrolurken. Hem kızı öldüğü için, hem de bunu kendi yaptırdığı için üzgündü."</p>

  <p class="heading">"Sen ne zaman anladın bu işin iç yüzünü?"</p>

  <p class="heading">"Otuz ikili tuvalet kâğıdını açarken. Zorunlu izinde olduğum bir gece, canımı zor kurtardığım, acayip bir kâbus görmüştüm. Kâbustan sonra zihnim açıldı, az önce sorduğun soruyu sordum kendime. Bir baba kızını nasıl öldürür?"</p>

  <p class="heading">"Ama burada bir zamanlama hatası var. Kızı ne zaman öldürmeye karar verdiler?"</p>

  <p class="heading">"Şu dombili hamilelik işini açığa çıkarınca. Hayrettin Betül gözaltına alındıktan sonra, pişman oldu aslında, kızla ilgilenmedik kötü yola saptı diye düşündü. Babalık görevimizi yapalım, sahip çıkalım dedi. Eve çıkarıp, yanına sütannesini getirmesi o yüzdendi. Betül bir daha o işlere bulaşmayacağım dediğinde, ona güvenemedi. Gözü arkada kalmasın diye peşine birini takmaya karar verdi. Aybars'tan yardım istedi, o kimi önerdi?"</p>

  <p class="heading">"Şu karşıdakini. Ben bunun var ya..."</p>

  <p class="heading">"Hişt! Sakın."</p>

  <p class="heading">"Bu dombili de işte kızı takip etmekle kalmadı, kadın doğum hastanesine girdiğini görünce raporu da çaldı, işini fazlasıyla yapmak için. Hayrettin'i Ankara'ya çağırdılar, infaz kararını aldılar. Ne yapacağız bu Hayrettin'i biz?"</p>

  <p class="heading">"Önce şu elemanı alalım. Sonra Damdaki Fare'yi. İş açığa çıkınca savcıdan gözaltı karan isteyeceğiz. Akbaba da hastanede başında bekliyor."</p>

  <p class="heading">Harun boş bardağı garsona sallarken "Bir şey daha var," dedi. "Susturucu kimin?"</p>

  <p class="heading">"O istihbaratın, emaneten aldılar. Cinayet gürültüsüz olsun diye."</p>

  <p class="heading">"Kendi ellerinde yok mu ki?"</p>

  <p class="heading">"Vardır, ama o zaman çok dikkat çekerdi. İstihbarat gelip alır kendi emanetini. Üstünü de kapatır, kimse bir şey diyemez. Nasıl çıkardılar laboratuvardan&nbsp;susturucuyu."</p>

  <p class="heading">"İlk gece bardaki istihbaratçılar bu yüzden mi oradaydılar?"</p>

  <p class="heading">"Tabii, emaneti almaya geldiler. Plan tutsaydı, hepsi oraya damlayacak, cinayet siyasidir deyip bizden alacaklardı soruşturmayı. Çok kolay, garanti işti. Ama kızın yere çakıldığını görünce geride durdular, daha intihar mı cinayet mi belli değil, size ne oluyor derler adama. Şüphe çekmemek için geride durdular. Ama kır saçlı istihbaratçı akıllı bir adam, 'Bana ne,' dedi, girdi bara, susturucuyu arıyordu."&nbsp;</p>

  <p class="heading">"Niye bulamadı? Sifon o kadar da gizli bir yer değil?"</p>

  <p class="heading">"Çünkü ben o zaman barın girişinde adamını silkeliyordum. Hayaletle Sıtkı da oradaydı, hepimizin ortasında çekip alamazdı silahı susturucuyu. Mecburen gitti."&nbsp;</p>

  <p class="heading">"Hepsi geride dururken, TEM'den Metin niye oradaydı?"</p>

  <p class="heading">"O kendi aralarındaki bir kavga. Terfi tayin dönemleri yaklaştı biliyorsun."&nbsp;</p>

  <p class="heading">"Metin Gökhan hakkındaki bilgileri o yüzden mi sızdırdı? Yani Aybars'ın olayla alakası açığa çıksın, onun yerine kendi terfi etsin... Vay be!"</p>

  <p class="heading">"Aynen öyle."</p>

  <p class="heading">"Peki Özcan'ın bu olayla alakası ne?"</p>

  <p class="heading">"Bir alakası yok, Özcan'ı yem olarak kullandılar. Çünkü Muhsin'in yerini öğrenmek için Özcan'ın peşine düşeceğimizi biliyorlardı. Başlarına bir iş açacak gibi olursak, işkenceden açığa alacaklardı bizi. Yoksa TEM'in, cinayete adam verdiği görülmüş mü? 'Çok lazımsa gelin burada sorgulayın,' derler. Zaten bir adam hakkında iki ayn soruşturma yürümez, dosyalan birleştirirler."</p>

  <p class="heading">Harun elini yumruğuna vurdu "İşte bunları düşünemedik," dedi. "Aldık adamı getirdik."</p>

  <p class="heading">"Bir kısmını düşündüm. Avukat Ertan'ı niye soktuk Özcan'ın yanına."</p>

  <p class="heading">"Yani TEM'de işkence gördüğünü söylesin diye mi?"</p>

  <p class="heading">"Evet."</p>

  <p class="heading">"Ama adam bize bağırdı çağırdı."</p>

  <p class="heading">"Adam kimi görürse ona bağırır, hepimiz polisiz sonuçta. Gökhan'ın dediği gibi, aynı çarkın içindeyiz."</p>

  <p class="heading">"Gökhan'ı niye bıraktın?"</p>

  <p class="heading">"Onu alsaydık, bu işi bize bırakmazlardı."</p>

  <p class="heading">Behzat Ç. 216'yı küllüğe bastırırken "Sonuçta her cinayetin çözümü bir cümledir," dedi. "Betül'ün hamile olduğunu öğrenen Hayrettin, Aybars'la anlaşıp kızını Yavuz'a öldürttü."</p>

  <p class="heading">Harun "Bunu öğrenen Gökhan da intikam almak için Hayrettin'i vurmaya kalktı," diye tamamladı.</p>

  <p class="heading">"Aynen öyle, vur gözüne."</p>

  <p class="heading">Bira bardakları havada buluştu. Behzat Ç. alt dudağını sildikten sonra "Şimdi önümüzdeki cinayetlere bakalım," dedi. "Keçiören Canavarı'ndan ne haber?"&nbsp;</p>

  <p class="heading">"Valla ölen kızın babası tecavüzcü çıkmış ya..."</p>

  <p class="heading">"Eee..."</p>

  <p class="heading">"O bağlantıyı zorlayınca, bir şeyler bulmuşlar. Tam bilmiyorum, bir iki şüpheli var, Tahsin amir de koşturup duruyor, eli kulağında, akşama sabaha getirirler. Zaten bulamazsak topa tutarlar bizi. Yani bu pezevengin, öldürdüğü kızı üşenmeyip tavana asması, bunun intikam olduğunu gösteriyor. Ama o yatağın üstündeki tedavülden kalkmış paralar ne? Onu bir türlü anlayamadım."</p>

  <p class="heading">"O paranın anlamını da işte bir tek, o pezevenk biliyor."</p>

  <p class="heading">Halis'in kalkmaya niyeti yoktu, birer bira daha söylediler.</p>

  <p class="heading">Harun "Amirim," dedi. "Sana bir şey soracağım ama yanlış anlama. Hani senin yanında dolaşan kafadan kontak bir kız vardı ya, o ne oldu?"</p>

  <p class="heading">"Şule mi?"</p>

  <p class="heading">"Evet."</p>

  <p class="heading">"Depresif dönemine girmiştir herhalde, bilmiyorum. Birkaç sefer aradım cevap vermedi. Zaten sen ona ulaşamazsın, eğer istiyorsa o seni bulur, yapısı böyle."&nbsp;</p>

  <p class="heading">"Güzel kızdı ama..."</p>

  <p class="heading">"Öyle, ne yapalım bizden geçti."</p>

  <p class="heading">"Tam bana göre..."</p>

  <p class="heading">Behzat Ç. en babacan ses tonuyla "Harun," dedi. "Kırmayayım kafanı." Birahanenin kapanmasına yakın Halis Tokgöz'ün masasındaki kafa sayısı üçe düşmüştü. Garsona eliyle hesap işareti yapınca, Behzat Ç. "Cevdet'e söyle, arabayı çeksin," dedi. "Dışarıya çıktığında alacağız, içeride olay yok." Halis Tokgöz ve iki arkadaşı birahaneden çıkarken, onlar da kalktılar. Birahanenin önünde Halis Tokgöz'ün iki koluna girdiler. Behzat Ç. "Polis," dedi. "Sesini çıkarma, arabaya yürü." Halis Tokgöz'ün yanındaki adamlar, "Ne oluyor," deyip hareketlenince Harun birine sert bir tokat çıkardı. Adam kayıp yeri öperken diğerine işaret parmağını salladı: "Sakın ha, uzak dur!"</p>

  <p class="heading">Halis Tokgöz kendini sıkı sıkıya tutmuş kollardan kurtulmaya çalışıp "Siz kimsiniz lan beni gözaltına alacak!" diye bağırdı.</p>

  <p class="heading">Harun işaret parmağını dudağına götürüp "Hişşşş!" diye ünledi. "Düzgün konuş arabaya bin, tek laf daha edersen ecdadını sikerim."</p>

  <p class="heading">"Küfretme lan puşt!"</p>

  <p class="heading">Harun cebinden çıkardığı ASELSAN telsizi Halis Tokgöz'ün kafasına geçirdi. Kafadan sızmaya başlayan kan, arabaya bindiğinde tombul yanaklardan damlıyordu. "Yandınız siz, bittiniz, istihbaratım ben!"</p>

  <p class="heading">"Oldu canım!"</p>

  <p class="heading">Cevdet hızla sürdü. Trafiğe kapalı Sakarya'dan rahatlıkla çıktıktan sonra Behzat Ç. Cevdet'e dönüp "Amirim," dedi. "Hastaneden raporu çalan adam işte bu." Cevdet frenlere asılıp arkaya döndü, yumruğunu sallarken "Sen misin lan o?" dedi. "Senin yüzünden kaç kişiyi sorguladık. Ben sana soracağım." Harun'la Behzat Ç.'nin tebessüm ettiklerini görünce "Siz de öyle sırıtmayın," dedi. "Getirin hasta bakıcılarla hemşireleri, yüzleştireceğiz."</p>

  <p class="heading">Halis Tokgöz sorgusunda, bütün iddiaları soğukkanlılıkla reddetti. "Hepsi söylediğiniz gibi olmuş olsa bile ne olacak," diye sordu en sonunda. "Ne&nbsp;yapacaksınız? Ben bunları yaptım desem ne olacak? Siz beni sorgulayamazsınız. Çok lazım olursa teşkilat gelip alır beni, sizin de amınıza koyar."</p>

  <p class="heading">Behzat Ç. bir sol çıkardı, yumruğunu açtığında, parmak kemiğine yapışan bir diş düştü yere. Savcı Damdaki Fare için gözaltı emri vermişti ama sabaha karşı gelen Hayalet "Fareyi kaybettik," dedi. "Yerinde yok." Behzat Ç. tam alnının ortasında çok ani bir sancı duydu. Kime olduğu belirsiz küfürler savurmaya başladı, bir iki sandalyeyi duvara çarpıp parçaladı. Kendine geldiğinde odası savaş alanına dönmüştü. Eda'ya "Bütün uçak şirketlerine bakın," dedi. "Çabuk."</p>

  <p class="heading">Eda Damdaki Fare'nin adına düzenlenmiş herhangi bir bilet bulamadı.</p>

  <p class="heading">"Bir de Muhsin Süvari adına bak. Onu ortadan kaldırıp, kimliğini bizim fareye vermişlerdir."</p>

  <p class="heading">Eda "Evet!" diye bağırdı. "THY'den 7.15 Berlin uçağı. Muhsin Süvari adına alınmış bir bilet var."</p>

  <p class="heading">Behzat Ç. saatine baktı, altı. Harun'u omzundan kavradı: "Yarım saat içinde, Esenboğa'da olacağız, tek parça halinde, anlaştık mı?"</p>

  <p class="heading">Harun "Tamam," dedi.</p>

  <p class="heading">Harun emniyet şeridi dâhil yolun ve aracın bütün imkânlarını seferber ederek, otuz beş dakika sonra vardı havaalanına. Behzat Ç. bütün ekibe "Farenin eşkâlini&nbsp;biliyorsunuz, kimlik Muhsin Süvari adına. Giden yolcu terminalinde gözünüzü dört açın," talimatını verdi.</p>

  <p class="heading">Aradığı iri yanlıkta birini, daha otuz metreden gözüne kestirmişti. Bebek mezarı büyüklüğünde çizmeleri de tanıyınca, adamın omzuna dokundu. "Merhaba Yavuz," dedi. "Buraya kadar."</p>

  <p class="heading">Adam ne olduğunu anlamaya çalışan gözlerle bakıyordu. Sol gözünün altındaki morartıyı kapatmak için fondöten sürmüştü. Behzat Ç. tereddüt etmedi, adamın başındaki peruğu çekip aldı: "Kelepçe mi takalım, erkek gibi mi gelirsin?" Yavuz "Gidelim," dedi.</p>

  <p class="heading">Beraber yürüdüler. Arabaya binerken Behzat Ç. Yavuz'un kafası döşemeye çarpmasın diye elini siper etti. "Gözünü kim morarttı, o tıknaz salak mı?"</p>

  <p class="heading">"Evet, susturucunun parasını istedi."</p>

  <p class="heading">Yola çıktıktan sonra Yavuz "Niye bu kadar geciktiniz?" diye sordu. "Niye son anda geldiniz?"</p>

  <p class="heading">Behzat Ç. "Biz planlı cinayeti çözeriz," dedi. "Bizim işimiz bu, ama sen planı bozdun, bu yüzden geciktik. Akıllılık etmekle hata ettin, onların dediğini yapacaktın. İstediğin kadar kurnaz ol, fark etmez. Onlara hiçbir şey olmaz, bir şekilde yırtarlar ama sen yanarsın. Ne yapalım, hayatın gerçekleri.</p>

  <p class="heading">"Öğlene doğru foto-film bürosundan büyütülmüş görüntü geldi. Tam cinayet saatinin ardından tuvaletten çıkıp, koridorda yürüyen adamın Yavuz olduğu anlaşılmıştı. Ayrıca Yavuz'un parmak izleri de Betül'ün cep telefonundaki yabancı izlerle uyuşuyordu. Eda röntgencilerin çektiği üçüncü görüntüyü baştan takıp "Peki bu barda oturan adam kim o zaman?" diye sordu.</p>

  <p class="heading">Behzat Ç. "O Fedai," dedi. "Yanındaki ufak tefek eleman da Kısmet. Biz Fedai'yi Yavuz zannettik, iri yanlığına ve parlayan çizmelerine aldandık. Olur böyle hatalar, biz de robot değiliz, o kadar fazla mesai yapıyoruz."</p>

  <p class="heading">Yavuz'un olayı inkâr etmeye niyeti yoktu. "Ben tetikçiyim," dedi. "Bana yapacaksın dediler, mecburen yaptım. Erkek kardeşi olmadığı için benim üstüme kaldı."</p>

  <p class="heading">"Betül ailesi tarafından tehdit edildiğini biliyordu. Niye seninle bara gitti?"&nbsp;</p>

  <p class="heading">"Betül'le bir husumetimiz yok, iyi geçinirdik, iyi arkadaştık. Benden böyle bir şey beklemezdi, ben de beklemezdim kendimden. Yapamam dedim zaten, ben elime silah almış adam değilim, yapacaksın dedi yoksa çiftliklerin başına geçemezsin."&nbsp;</p>

  <p class="heading">"Defterdeki yazıyı nasıl kopardın?"</p>

  <p class="heading">"Sık sık görüşürdük, Hafize Ana da geldiğinde yemeğe davet ederdi hep. Tuttuğu defterleri daha önce de gizli gizli okumuştum. İntiharla ilgili yazdığı satırları görünce, aklıma bu plan geldi. Zaten bunalımdaydı, psikolojik yardım da alıyordu. Tuttum attım, biraz klişe olacak ama pişmanım, gerçekten pişmanım."</p>

  <p class="heading">Behzat Ç. Yavuz'un bu ifadesi üzerine Hayrettin için gözaltı emri istedi, savcı kararın akşam çıkacağını söyledi. Behzat Ç. "Büroda kim kalıyor bugün," deyince Selim elini kaldırdı. "İyi, savcıdan gözaltı kararını alınca, Hayrettin'i getirin. Beni ararsınız, evde olacağım, biraz uyumam lazım. Yarın sabah bu mahkemeye çıkarma işi bitsin, akşam kızım gelecek, doğum gününü kutlayacağız."</p>

  <p class="heading">Bürodan çıkacakken, Harun koluna girip "Amirim, Berna nerede?" diye sordu. "Uludağ'da. Sömestre tatilinde."</p>

  <p class="heading">"Hayalet Sincan'da görmüş, size bir şey söylemedi mi?"</p>

  <p class="heading">"Hayır, ne işi varmış Sincan'da."</p>

  <p class="heading">"Cezaevinde, Alp'i ziyarete gitmiş."</p>

  <p class="heading">"Ne!"</p>

  <p class="heading">"Alp'i ziyarete gitmiş. Hep Osman'ın yüzünden."</p>

  <p class="heading">"Hapları o koymuş cebine değil mi?"</p>

  <p class="heading">"Evet. Boş ver ama, serserinin tekiydi zaten, yatsın üç beş yıl."</p>

  <p class="heading">Behzat Ç.'nin aklında yine o uğursuz pazardan kalma sözler uçuştu: "Alp'in cebine hapları sen koydun! Hayatımı mahvettin, hayatımızı mahvettin."</p>

  <p class="heading">Hemen Hayalet'i aradı.</p>

  <p class="heading">Hayalet "Ben görmedim," dedi. "Bir gardiyan görmüş, bana söyledi. Ama öyle güvenilir bir adam değil, büyük ihtimalle karıştırmıştır. Ben emin olsam öyle bir şeyden zaten söylerdim sana."</p>

  <p class="heading">Behzat Ç. "Tamam," deyip Berna'yı aradı hemen. Daha iki sefer çalmadan açıldı telefon. Berna Uludağ'daydı. Güzel güzel konuştular, "Artık hangi şerefsiz gardiyan attıysa bu yalanı, Allahından bulsun," dedi içinden. Ama yine de içi içini kemirirken sordu: "Sen Alp'i ziyarete gittin mi hiç?"</p>

  <p class="heading">"Hayır babacık, kapandı o mevzu biliyorsun."</p>

  <p class="heading">Berna yann geleceğini yineledi, Betül meselesini çözüp çözmediğini soranca: Behzat Ç. "O iş tamam," dedi. "Biraz vaktimizi aldı ama çözdük. Yarın buluşalım, çok hoşuna gidecek bir sürprizim var."</p>

  <p class="heading">Buluşacakları yeri ve saati tekrar konuştular. Behzat Ç. telefonu kapatınca Harun'a çıkıştı: "Bilip bilmeden konuşmayın, her dedikoduya inanmayın!"</p>

  <p class="heading">Harun biraz mahcup, özür diledi. Kapının önünde bir itiş kakış olunca "Hah geldi," deyip fırladı yerinden.</p>

  <p class="heading">"Kim?"</p>

  <p class="heading">"Keçiören canavarı. On üç yaşındaki kıza tecavüz edip, asan şerefsiz." Haran kapıdan girer girmez bir tekme, iki tane de tokat savurdu canavara. Behzat Ç. canavarı polislerin elinden alıp sorgu odasına soktu. Yirmi beş yaşlarında, esmer, zayıf bir çocuktu.</p>

  <p class="heading">"Niye yaptın bunu?" diye sordu, "intikam."</p>

  <p class="heading">"Biliyoruz... Kimden?"</p>

  <p class="heading">"Kızın babasından."</p>

  <p class="heading">"Ne intikamı?"</p>

  <p class="heading">"Ben sokakta büyüdüm. O adam Yeter'e tecavüz etti."</p>

  <p class="heading">"Yeter kim?"</p>

  <p class="heading">"Sevdiğim kız. O da sokakta büyüyenlerdendi. O adam tecavüz ettiğinde on üç yaşındaydı."</p>

  <p class="heading">"Sen de onun kızma mı tecavüz etmeye karar verdin bunun üzerine?"&nbsp;</p>

  <p class="heading">"Evet, ama on üç yaşına gelmesini bekledim."</p>

  <p class="heading">"Peki, niye öldürdün? Niye astın?"</p>

  <p class="heading">"Çünkü Yeter intihar etti o tecavüzden sonra. Kendini astı!"</p>

  <p class="heading">Behzat Ç. sustu, kan çanağına dönmüş gözlerini ovdu bir süre, "Peki," dedi. "Yatağın üstündeki tedavülden kalkmış paralar neydi?"</p>

  <p class="heading">"O adam, olay ortaya çıktıktan sonra para verdi hepimize, mahkemede konuşmayalım diye. Olayı görenlerden kimse konuşmadı, ben de konuşmadım, verdiği parayı sakladım. İşte yatağın üstündeki para o."</p>

  <p class="heading">Behzat Ç. kapıyı çarpıp çıktı. Odaya girmeye çalışan Harun'u da kolundan tutup sürükledi dışarı.</p>

  <p class="heading">Biri "Sebep neymiş amirim?" diye sordu arkalarından.</p>

  <p class="heading">Behzat Ç. dönüp "Ölen kızın babasına sorun," dedi.</p>

  <p class="heading"><br /></p>

  <p class="heading">Her aşk kendini yaşar</p>

  <p class="heading">Çaldığın kapı kapanır sonunda</p>

  <p class="heading">içinde bir sen bulursun</p>

  <p class="heading">Büyümüş, anlamış, yorgun...</p>

  <p class="heading" style="text-align: right;">Ezginin Günlüğü, "Küçüğüm"</p>

  <p class="heading"><br /></p>

  <p class="heading">Tekel birasını bitirdikten sonra, televizyonu kapattı. Tekli koltuğunu arkaya dönüp, derin, huzurlu bir uykuya daldı. Daha birkaç saniye geçmeden son aylarda gördüğü en güzel rüyaya dalmışım ama zangır zangır bir telefon sesi rüyanın ortasında çınladı. Gözlerini açtığında hava kararmıştı. Telefonun çalmaya devam ettiğini duyunca ahizeyi kaldırdı. Akbaba'ydı.</p>

  <p class="heading">"Ne oldu, aldınız mı Hayrettin'i?" diye sordu hemen.</p>

  <p class="heading">"Hayrettin'i hastaneden kaçırdılar."</p>

  <p class="heading">Kim diye sormadı, telefonu kapatıp savcıyı aradı, ulaşılamıyordu. Beş dakika sonra tekrar çaldı telefon. Eda'ydı.</p>

  <p class="heading">"Ne oldu?" diye sordu.</p>

  <p class="heading">"Halis Tokgöz'ü alıp götürdüler. Kimin aldığını bilmiyoruz? Burası çok karışık."&nbsp;</p>

  <p class="heading">"Yavuz nerede?"</p>

  <p class="heading">"Nezarette."</p>

  <p class="heading">"Tamam. Harun'u ara, o da gelsin. Çekin silahı, oturun Yavuz'un yanında." Behzat Ç. arabaya atlayıp, Dikmen'den inerken birkaç kaza tehlikesi&nbsp;geçirdikten sonra Emniyet'e vardı. Yavuz'u Asayiş Şube'nin nezaretinden alıp, bürodaki sorgu odasına soktu. Harun kendisinden önce gelmişti.</p>

  <p class="heading">"Bana beyaz kâğıtla, yazan bir tükenmez getir," dedi.</p>

  <p class="heading">Harun denileni yaptı.</p>

  <p class="heading">"Şimdi bir sandalye çek, şu kapının önüne otur. İçeriye kimseyi&nbsp;sokmayacaksın!"</p>

  <p class="heading">İçeri girince Yavuz "Ne oldu," diye sordu.</p>

  <p class="heading">"Bir şey yok, mahkemeye kadar beraberiz."</p>

  <p class="heading">Belinden kelepçesini çıkardı, bir parçayı Yavuz'un sol eline taktı, diğer parçayı da kendi sağ eline. Anahtarı cebine koydu. İki sandalyeye yan yana oturdular. Kalemi sol eline alıp, beyaz kâğıdı doldurmaya hazırlanıyordu ki, cep telefonu çalmaya başladı. Numarayı tanımıyordu, açtı ama bir şey söylemedi.</p>

  <p class="heading">"Yahu senin kadar vefasız adam görmedim," dedi kır saçlı istihbaratçı. "Hani gelecektin, çayımızı içecektin, o kadar söz verdin ama gelmedin. Baktım senin geleceğin yok, ben uğrayayım dedim, bu sefer de seni bulamadık."</p>

  <p class="heading">"Halis Tokgöz'ü siz mi aldınız?"</p>

  <p class="heading">Karşı taraf güldükten sonra "Yo," dedi. "O kim?"</p>

  <p class="heading">"Susturucu sende mi?"</p>

  <p class="heading">Bir sessizlik oldu. "Susturucu bende değil," dedi karşı taraf. "Susturucunun kendisi benim! Hadi eyvallah, ben sana uğrarım yine."</p>

  <p class="heading">Ertesi gün mahkemeye giderken, Yavuz'la arabanın arka koltuğunda yine yan yana oturuyordu. Mahkeme salonuna girerken Harun kelepçeyi açıp Yavuz'u Behzat Ç.'den ayırdı.</p>

  <p class="heading">Mahkemeden sonra kirpi bıyıklı genç savcıyla göz göze geldiler. Herhalde bu bıyığı büyük göstersin diye bırakmıştı. İnsan yüzünden anlayan birilerinin ona, bu bıyıkla daha genç gösterdiğini söylemesi gerekirdi. El sıkıştıktan sonra savcı kulağına eğilip "Sen haklıydın," dedi. "Biz hayal âleminde yaşıyoruz." Yavuz'u Sincan'a bıraktıktan sonra, büroya döndü. Doğru Tahsin'in odasına girdi, bir süre konuşmadan birbirlerini süzdüler.</p>

  <p class="heading">Tahsin "Çok inatçısın," dedi. "Yine de fena iş çıkarmadın."</p>

  <p class="heading">Behzat Ç. masanın üstüne kimliğini, silahını ve ekip arabasının anahtarlarını koydu.</p>

  <p class="heading">"Bunlar ne?"</p>

  <p class="heading">Cevap vermedi. Son olarak akşam doldurduğu beyaz kâğıdı koydu masaya. Tahsin kâğıdı okuyup "İstifa dilekçesine gerek yok," dedi. "Seni resmen emekli etmeyi düşünüyorlar."</p>

  <p class="heading">Bir şey söylemeden kalktı. Cinayet Bürosu'ndan çıkarken, arkasına dönüp baktı son kez. Tam dışarıya adımını atmıştı ki, haber merkezinden Bahçeli'de bir silahlı yaralama olduğu ihban geçti. Kapı aralığından kendisine bakan Eda'ya "Duydunuz," dedi. "Bir ekip intikal etsin hemen." Kapıyı çekip çıktı.</p>

  <p class="heading">İdman Ocağı'nın dökülen kulüp binasına girdiğinde, Necip Başkan kapıda karşıladı, yüzü gülüyordu, "Bu takıma, senin gibi, camianın içinden yetişmiş bir adam lazımdı," dedi. "Hayırlı olsun!" Kendisini İdman Ocağı'nın renklerine bağlayan iki yıllık mukaveleyi imzalarken, cebindeki telsiz cızırdadı, "Kusura bakmayın, unutmuşum," dedi. Yerel bir gazetenin muhabiri gelip, Necip Başkanla beraber bir iki fotoğraflarım çektikten sonra "Ne söylemek istersiniz," diye sorunca, eli ayağına dolaştı.</p>

  <p class="heading">"Yani mutluyum," dedi. "Ben bu semtte doğdum büyüdüm, bu takımda beş yıl stoperlik yaptım. Şimdi evime döndüm."</p>

  <p class="heading">"Önümüzdeki sezon için hedefiniz ne?"</p>

  <p class="heading">"Küme düşmemek."</p>

  <p class="heading">Gazeteci çıkınca Necip Başkan'ın odasına geçip, tebrikleri kabul ettiler. Bir ara koluna girip "Necip Başkan," dedi. "Senden bir ricam var."</p>

  <p class="heading">"Emret!"</p>

  <p class="heading">"Estağfurullah. Daha ilk günden olmaz ama, bana acil bir avans verebilir misin?"</p>

  <p class="heading">Necip Başkan elini cebine attı: "Ne kadar?"</p>

  <p class="heading">"Üç bin altı yüz elli YTL."</p>

  <p class="heading">"Hımm! Dur bakalım, ayarlamaya çalışırız."</p>

  <p class="heading">Kulübün çaycısını çağırıp bankaya gönderdi. Tebrikler bitince karşılıklı oturdular. Çaycı bankadan çektiği parayla, iki bardak çap beraber getirdi. Necip Başkan zarfı uzatırken "Sen bizim kardeşimizsin," dedi. "İstediğin avans burada. Daha fazla vermek isterdik ama, kulübün durumu malum. Herhalde önümüzdeki sezona kadar da başka para veremeyiz. Sen bu arada gel, takımı seyret, ufaktan idmanlara gir. İkinci, üçüncü amatörden beğendiğin topçu olursa söyle, anlaşalım. Artık bu sezonu unuttuk, ama önümüzdeki sezon canavar gibi bir takım istiyorum. Aynı sizin zamanınızda olduğu gibi, sen, Kazma Selami, pideci Hasan, birinci amatörün tozunu attıran o efsane takımı görmek istiyoruz."</p>

  <p class="heading">Necip Başkan birden "Vururrr!" diye bağırdı. "İyi vururrr! Hatırlıyor musun?"&nbsp;</p>

  <p class="heading">"Hatırlamam mı, topu daha rakip yarı sahaya yeni sokmuşken, tribünü 'Vurur!' diye inletirdin. 'iyi vurur!' Senin verdiğin gazla otuz kırk metreden şut çekmeyi öğrendik, çoğu üstten aut."</p>

  <p class="heading">Kulüpten çıkınca Samet'i arayıp "Satmadın değil mi Engin'i?" diye sordu. "Yok ağbi, senden haber bekliyordum, satar mıyım?"</p>

  <p class="heading">"İyi o zaman getir, paran hazır."</p>

  <p class="heading">Samet Engin'i bıraktıktan sonra, kaportasına eğilip, bir şeyler fısıldadı. Samet doğrulunca Behzat Ç. "Ne dedin?" diye sordu.</p>

  <p class="heading">"O aramızda kalsın. İstersen adını değiştirebilirsin, ama iyi bak ona. Sürerken sohbet et, hatırını sor her sabah."</p>

  <p class="heading">"Merak etme, akim arkada kalmasın, onu çok sevecek birine vereceğim."&nbsp;</p>

  <p class="heading">"Sen Engin'i kendine almadın mı?"</p>

  <p class="heading">"Hayır, kızıma aldım. Doğum günü hediyesi."</p>

  <p class="heading">Kırmızı Vosvos karlı yollara kan gibi aktı. Behzat Ç. saatine baktı; Berna'yla buluşmasına yarım saat kalmıştı, geç kalmamak için biraz hızlandı. Direksiyona&nbsp;hafifçe vurup "E! Engin," dedi. "Nasılsın bakalım. Berna seni beğenecek mi dersin?" Engin motorundan gelen kızgın bir homurtuyla cevap verdi hemen. "Tabii canım, neden beğenmesin? Çocukluğu Vosvos falı tutmakla geçti... Galiba gündüz doksan dokuz tane kırmızı Vosvos sayıp, gece de yatmadan on tane yıldız sayarsan dileğin gerçekleşiyormuş. Ne acayip bir fal, şimdi kimse tutamaz, kırmızıyı geç, o kadar Vosvos yok yollarda. Bir gün ailecek yaptığımız bir tatil dönüşü, eski karım o zaman henüz delirmemişti, Berna bütün yol boyunca Vosvosları saydı, artık kırmızıydı, siyahtı ayırt etmeden, Ankara'nın girişinde doksan dokuzuncuyu da görmüştük. Ama yağmurlu, pis bir hava vardı. Yatmadan önce o kadar havaya baktık, bir tane yıldız göremedik. Çocukluk işte, dileğim gerçekleşmeyecek diye sabaha kadar ağladı durdu. Artık ne dilediyse..."</p>

  <p class="heading">Bir süre konuşmadan gittiler. Kızılay'a doğru Engin'den canının sıkıldığını belirten sesler yükseldi. Kırmızı ışıklarda altmıştan geriye doğru azalan saniyelere bakarken, Behzat Ç. "Sıkıldıysan sana son durumu anlatayım," dedi. "Halis'le Hayrettin'i kaçırdılar. Bundan sonra da arandıkları adreste bulunamazlar. Aybars önümüzdeki ay terfi edecek, onun yaptıkları iddianameye bile girmedi. Muhsin'i kim bilir hangi çukura attılar, Allah rahmet eylesin. Gökhan bu sefer de kaçmayı başarırsa, kurtarır kendini. Bir tek Damdaki Fare'yi yakalayabildik, onu da zaten gözden çıkarmışlardı artık, o yüzden kaçılmadılar. Nitelikli adam öldürmeden müebbette kadar yolu var. Ben istifa edip idman Ocağı'na döndüm. Yarın öbür gün, 'Gel sana emekli maaş: bağlayalım,' derlerse ne diyeceğimi bilemiyorum, sonuçta idman Ocağı'nın durumu malum, bu da benim hakkım sayılır, yirmi bir yılımı verdim Cinayet Bürosu'na, içim karardı. Bahar'ı arayıp, sen haklıymışsın diyeceğim, yanlış bir hayat doğru yaşanmaz. Artık bu söz kime aitse o daha iyi bilir, tornalı, pornolu bir adı vardı, işte bıraktım. Kendi dişlimi alıp, bu çarktan ayrıldım. Bahar olur derse, Berna'yı da yanıma alırım. Gönül anlayışla karşılar bunu, görmüş geçirmiş kadın, üzerimde büyük emeği var. Gülme. Aklına kötü bir şey gelmesin, ben ne&nbsp;öğrendiysem Gönül'den öğrendim."</p>

  <p class="heading">Behzat Ç. dikiz aynasından suretine baktı. Yüzünde kendinden emin bir tebessüm vardı, hayli yorgun, gururlu ama kibirsiz, dünyayı anlamış... Yeşilin yanmasına on saniye kala telsizden cızırtılar yükselince "Görüyor musun Engin," dedi. "Her şeyi bıraktık, bu telsiz yine cebimizde kaldı." Tam telsizi kapatmak üzereyken haber merkezinden geçen intihar ihbarını duydu. Yeşil yanıp da vitesi bire takmışken Harun "Amirim, Mithat Paşa Caddesi Sakarya girişindeki intihar ihbarım aldınız mı? Tamam," dedi.</p>

  <p class="heading">'Bu çocuk benim istifa ettiğimi bilmiyor mu? Kimseye söylemedik ki nereden bilsin.'</p>

  <p class="heading">"Aldım," dedi. "Hemen olay yerine intikal edin! Tamam." Cevabı biliyordu ama yine de sordu: "Yanında kim var."</p>

  <p class="heading">Akbaba "Kim olacak, ben," dedi. "Biz olay yerine varmak üzereyiz. Sen gelmiyor musun? Tamam."</p>

  <p class="heading">"Ben kızımla buluşacağım. Siz gidin. Tamam."</p>

  <p class="heading">Kızım... Zihni bulutlandı, şimşekler çaktı art arda. Yine o uğursuz pazar, Berna'nın yüzü ateşler saçıyordu.</p>

  <p class="heading">"Yakama yapıştın... Hayalet gibisin..."</p>

  <p class="heading">"Evet, hayalet gibiyim."</p>

  <p class="heading">"Yaşatmıyorsun... Rahat bırak artık..."</p>

  <p class="heading">"Doğrudur, yaşatmayız, cinayet esnafıyız."&nbsp;</p>

  <p class="heading">"Kendimi bildim bileli, senin yüzünden acı çekiyorum. Senden nefret ediyorum."&nbsp;</p>

  <p class="heading">"Ne zamandan beri?"</p>

  <p class="heading">"Uzun zaman oldu. Bizi terk ettin. Beni terk ettin."&nbsp;</p>

  <p class="heading">"Doğrudur, yapmışımdır."</p>

  <p class="heading">"Zaten hiç umursamadın... Hiç ciddiye almadın beni... Hep işin vardı... Tamam, şimdi işini yap o zaman... Beni rahat bırak!"</p>

  <p class="heading">"Rahat bıraktık zaten, rahat bıraktık da ne oldu? Her haltı yemişsin."</p>

  <p class="heading">"Yerim, istediğim haltı yerim. Sen bana ne verdin ki ne bekliyorsun. Sana ne! Sen kimsin!"</p>

  <p class="heading">Çat!</p>

  <p class="heading">Engin'i sağa çekti. Tam Berna'yla buluşacakları yerde bir kalabalık toplanmıştı. Akbaba kordonu çekmiş, yaklaşmak isteyenleri bakışlarıyla uzaklaştırıyordu. Meraklı kalabalığı sağa sola ittirerek ilerlemeye çalıştı.</p>

  <p class="heading">"Hayır canım, hayır," diye düşündü. Olmaz öyle bir şey. Yunus uyduruyordu, beni korkutmak için, intihar eğilimi falan yoktu, olamaz öyle bir şey. Peki Betül'ün meselesiyle neden o kadar ilgilendi? Mektubu okuduktan sonra; "Doğum gününde mi intihar etmiş, neden diye sordu?" Şule ne demişti: "O yaşta kızlar birdenbire değişmez, çocuk kalanlar hiç değişmez." Biz barışmadık mı, intikam almak için mi geldi yanıma?</p>

  <p class="heading">Uğursuz pazarın sözleri yakasını bırakmıyordu: "Alp'in cebine hapları sen koydun! Hayatımı mahvettin, hayatımızı mahvettin." Cezaevinde ziyaretine gitmiş. Hayır, gardiyan uyduruyor, hepsi saçmalık.</p>

  <p class="heading">"Sen bana ne verdin ki ne bekliyorsun. Sana ne! Sen kimsin!"</p>

  <p class="heading">Çat!</p>

  <p class="heading">Berna yüzünü tuttu.</p>

  <p class="heading">"Sana bunun hesabını soracağım. Her şeyin hesabını soracağım."</p>

  <p class="heading">"Sor!"</p>

  <p class="heading">"Soracağım. Göreceksin o zaman. Hiç beklemediğin bir tokat atacağım sana, beni ciddiye almamayı göreceksin!"</p>

  <p class="heading">Elim kırılsaydı da... Çok mu ileri gittim. "Kim ben mi," dedi kendi kendine. "Ben mi ileri gittim. O mu? İstediğim haltı yerim ne demek, hem de babaya karşı. Taş olursun taş!"</p>

  <p class="heading">Akbaba kordonun içinden çıkıp geldi, sıkı sıkı koluna girip "Gel," dedi. "Şöyle arabaya geçelim." Kolunu kurtardı ama kendisini kurtaramadı. Akbaba omuzlarına asılmış bırakmıyordu. Onu savurduktan sonra karşısına çıkan Harun'u da yıktı. Yerde yatan şahsın yanına gitti. Üstündeki gazeteyi kaldırıp, yüzünü çevirdi. O... Eli beline gitti, boşluk... Taş oldu. Olay yerinin çevresinde, yağan kan değdiği yerde çamura çeviren meraklı bir kalabalık birikmişti.</p>

  <p class="heading">"Ben görmedim, şu binadan atlamış," dedi bir ses.</p>

  <p class="heading">"Neden atlamış?"</p>

  <p class="heading">"Bunalımdan herhalde tam bilmiyorum."</p>

  <p class="heading">"İnsan doğum gününde intihar eder mi ya?"</p>

  <p class="heading">"Gençleri anlamak zor. Nereden atlamış?"</p>

  <p class="heading">"Ben gördüm, birdenbire çakıldı."</p>

  <p class="heading">"Evet, küt diye! Kemik seslerini duydum." Kırmızı Vosvos az ötede duruyordu. Gökyüzünde tek yıldız yoktu.</p>
</body>
</html>
