<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iskender</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:aea55ad2-8741-4321-855b-82df1c30052e" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak3" id="calibre_toc_38"><br class="chapter" />
  Tarık<br class="chapter" />
  <br class="chapter" />
  <br class="chapter" />
  <br class="chapter" /></h2>

  <p class="sagnormal">30 Eylül 1978<br class="chapter" />
  Londra</p>

  <p class="normal1">Cumartesi günü yakası kalkık siyah deri ceketiyle İskender dükkâna geldi. Tarık yüzünde mağrur bir tebessümle ayağa kalktı onu karşılamak için. Bir yıl içinde çok değişmişti oğlan; boyu şimdiden babasını geçmişti. Üstdudağı boyunca incecik bir bıyık belirmiş, gözleri gençlik ateşiyle parlar olmuştu.</p>

  <p class="normal1">"Vay vay, kimler gelmiş! En sevdiğim yeğenim!"</p>

  <p class="normal1">İskender hafifçe gülümsedi. "N'aber amca?"</p>

  <p class="normal1">"Hamdolsun" dedi Tarık. "Söyle bakalım, hangi rüzgâr attı seni buralara?"</p>

  <p class="normal1">"Bu civarda arkadaşlarla buluşacağım, bir uğrayayım dedim."</p>

  <p class="normal1">Cockney<sup class="calibre3"><a href="../Text/iskender_split_083.html#footnote-100-13" id="footnote-100-13-backlink">[13]</a></sup> argosuyla karışık bir Türkçe konuşuyordu. Aslında aksanı fena değildi ama kelime dağarcığı öyle sınırlıydı ki dönüp dönüp aynı sözcükleri kullanıyordu. Konuşmasını dinlerken onu bir süreliğine –hatta belki de temelli– İstanbul'a göndermeyi geçirdi aklından Tarık. Ya da daha iyisi, Pembe'yle konuşup Anadolu'dan namuslu bir köylü kızla nişanlamaktı oğlanı.</p>

  <p class="normal1">"Okul nasıl gidiyor? Dersler iyi mi? Hocalar ne âlemde?"</p>

  <p class="normal1">"Okul iyi be amca" diye yanıtladı İskender düşünmeden.</p>

  <p class="normal1">"Ya bokstan ne haber?"</p>

  <p class="normal1">"Maçım var yakında" dedi İskender. "Ama annem korkuyor."</p>

  <p class="normal1">"Haksız sayılmaz. Bir yerini sakatlarsın diye endişe ediyor, ne yapsın."</p>

  <p class="normal1">İskender bir süre tespih tanelerinin şakırtısını dinledi. "Amca, şey... bir arkadaşımın başı dertte."</p>

  <p class="normal1">"Akıl danışmak için sana geldi bu arkadaşın, ha?"</p>

  <p class="normal1">"Evet. Ağabeyleri gibiyim çünkü bizim çocukların. Bana saygı duyuyorlar, anlatabildim mi? O yüzden başı sıkışınca bana geldi."</p>

  <p class="normal1">"Neymiş peki bu arkadaşının derdi?"</p>

  <p class="normal1">"Paraya ihtiyacı var."</p>

  <p class="normal1">İşkillendi Tarık. "Ne kadar?"</p>

  <p class="normal1">İskender miktarı söyleyince Tarık sakalını sıvazladı: "Gencecik delikanlının ne işi var bu kadar parayla?"</p>

  <p class="normal1">Bir gölge geçti İskender'in yüzünden ama konuşurken serinkanlıydı. "Kız arkadaşı hamile kalmış anlaşılan. Para doktora lazım."</p>

  <p class="normal1">Tarık suratını buruşturdu. "Peki, kız İngiliz miymiş?"</p>

  <p class="normal1">"Tabii, tabii" dedi İskender.</p>

  <p class="normal1">Tarık derin bir soluk aldı. Kızın mahalleden ya da göçmen cemaatinden olmaması iyiydi. İşe aileler karışmayacak demekti: Babalar veya ağabeyler kapılara dayanmayacaktı intikam için. Ayağa kalktı ve dükkânın arka tarafındaki kasaya yöneldi. Geri geldiğinde elinde bir tomar para vardı.</p>

  <p class="normal1">"Arkadaşına bu seferlik ona yardım edeceğini söyle" dedi Tarık.</p>

  <p class="normal1">"Sağ ol amca."</p>

  <p class="normal1">"Ama bir daha onun pisliğini temizlemeye niyetin olmadığını da anlat. Kendine mukayyet olması gerekiyor. Yoksa başı daha büyük belaya girer. Benden de selam söyle kerataya."</p>

  <p class="normal1">"Hiç merak etme sen. Mesajını ileteceğim" dedi İskender paraları cebine koyup kapıya yönelirken. Bir an durakladı. "Amca?"</p>

  <p class="normal1">"Hmm? Bir şey daha mı var?"</p>

  <p class="normal1">"Yok. Yalnızca, benim için bir babadan farkın yok diyecektim."</p>

  <p class="normal1">Tarık'ın yüzü yumuşadı. "Ne zaman nasihate ihtiyacın olsa buradayım, evlat."</p>

  <p class="normal1">İskender belli belirsiz eğdi başını. "Göreceksin. Bir gün sana borcumu öderim elbet."</p>

  <div class="calibre1" id="calibre_pb_47"></div>
</body>
</html>
