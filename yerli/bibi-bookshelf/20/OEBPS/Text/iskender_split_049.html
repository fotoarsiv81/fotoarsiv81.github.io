<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iskender</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:aea55ad2-8741-4321-855b-82df1c30052e" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak3" id="calibre_toc_40"><br class="chapter" />
  İskender<br class="chapter" />
  <br class="chapter" />
  <br class="chapter" />
  <br class="chapter" /></h2>

  <p class="sagnormal">7 Ekim 1978<br class="chapter" />
  Londra</p>

  <p class="normal1">Cumartesi sabahı Kate ile buluşacakları mekâna gelen İskender, kafenin önünde, sakalını çekiştirerek volta atan Tarık'ı görünce şaşırdı.</p>

  <p class="normal1">"Amca, burada ne işin var?"</p>

  <p class="normal1">"Seni bekliyordum. <span class="ideitalik">Alâeddin'in Mağarası</span>'na uğradım, arkadaşların burada olabileceğini söylediler."</p>

  <p class="normal1"><span class="ideitalik">Tarık Amca iş saatinde dükkânı bırakıp onu aramaya mı çıkmıştı?</span> Midesinin düğümlendiğini hissetti. "Hayırdır? Bir şey mi oldu?"</p>

  <p class="normal1">Dilinin altındaki baklayı çıkarmaya hem gönülsüz hem kararlıydı Tarık. "Konuşmamız lazım yeğenim. Erkek erkeğe."</p>

  <p class="normal1">"Ama bir randevum vardı."</p>

  <p class="normal1">"Bırak şimdi randevuyu filan" diye tersledi Tarık.</p>

  <p class="normal1">İskender ancak o zaman fark etti amcasının ne kadar gergin olduğunu, hava sıcakmış gibi kazağının içinde ter döktüğünü. Sıkıntılı bir suskunluk içinde bir bahçe duvarının üzerine oturdular.</p>

  <p class="normal1">"Oğlum" dedi Tarık. "Sana kötü haberlerim var."</p>

  <p class="normal1">"Tahmin ettim."</p>

  <p class="normal1">Tarık sigarasından titrek bir nefes çekti önce, duman kıvrılarak süzüldü burun deliklerinden. Sonra da alçak bir sesle konuştu: "Annenle ilgili. Hiç hoşuna gitmeyecek duydukların."</p>

  <p class="ortayazi">* * *</p>

  <p class="normal1">On dakika sonra kafeye girdiğinde İskender'in dudakları büzülmüş, gözlerinin feri kaçmıştı. Önünde bitmeye yüz tutmuş bir çörek ve yarılanmış bir bardak muzlu-çilekli sütle oturan Kate'e doğru yürüdü.</p>

  <p class="normal1">"Yine geç kaldın" dedi Kate iç geçirerek.</p>

  <p class="normal1">"Affedersin."</p>

  <p class="normal1">"Alıştım artık. Ama bugün farklı olacağını ummuştum. Bir kerecik olsun kendinden başkalarını düşünürsün sanmıştım."</p>

  <p class="normal1">İskender elini tutup parmak uçlarını öptü. "Neden bu kadar aksisin?"</p>

  <p class="normal1">"Neden mi? Bilmiyorsun sanki neden olduğunu." Bir şey daha söylemek üzereymiş gibi durakladı Kate ama ağlamaya başladı.</p>

  <p class="normal1">İskender cebinden bir tomar para çıkarıp kızın avucuna koydu. "Bak, bu yüzünü güldürür."</p>

  <p class="normal1">Kate yanıt vermeyince ekledi: "Bir hafta önce aldım bunu amcamdan. Ama bir türlü veremedim sana, çünkü benimle görüşmek istemedin."</p>

  <p class="normal1">"Bu konuyu düşünmem gerekiyordu. Kendi başıma."</p>

  <p class="normal1">"Ee?"</p>

  <p class="normal1">"Ee'si, koy o parayı cebine" diye tersledi Kate, hızla geri çekti elini.</p>

  <p class="normal1">"Ne demek oluyor bu?"</p>

  <p class="normal1">"Fikrimi değiştirdim, Alex."</p>

  <p class="normal1">"Ne yaptın?"</p>

  <p class="normal1">"Öyle bakma. O pislik yuvasına gelmiyorum senle. Doğuracağım bu bebeği."</p>

  <p class="normal1">"Kafayı mı yedin yahu?" diye çıkıştı İskender. Sonra sesini bir parça kıstı. "On beş yaşındasın. On beş yaşındayım. Annen kalpten gidecek."</p>

  <p class="normal1">"Bir şey olmaz. Biliyor zaten."</p>

  <p class="normal1">İskender'in suratı döndü. "Ha, şimdi anlıyorum. O yıkadı değil mi beynini?"</p>

  <p class="normal1">"Hiç de bile! Hem neden annemden her söz edişimde bu kadar öfkeleniyorsun?"</p>

  <p class="normal1">"Bu konuyu konuştuk. Karar verdik! Amcama gittim, para aldım. Doktor buldum. Randevu aldım. İki kere! Erteleyip durdun. Tam karar verdik bu işi halletmeye, şimdi de prenses fikrini değiştirdiğini söylüyor."</p>

  <p class="normal1">Kate yine ağlamaya başladı. Bir damla gözyaşı yuvarlanıp meyveli sütün içine düştü; tuzlu bir damlacık oldu pembemsi yüzeyde.</p>

  <p class="normal1">"Bu bir aşk çocuğu. Doğmaya hakkı var."</p>

  <p class="normal1">"Zırvalıyorsun."</p>

  <p class="normal1">"Hayır, zırvalamıyorum" diye itiraz etti Kate. "Zaten çok geç artık kürtaj için. Üç ayı geçti bile."</p>

  <p class="normal1">"Ne? Neden söylemedin bana?"</p>

  <p class="normal1">"Ben de bilmiyordum" dedi hiddetle. "Ama fark etmez. Bebeğimiz doğduğu zaman gelip annemle ve benimle yaşamanı istiyorum."</p>

  <p class="normal1">Kaşlarını kaldırdı İskender. "Keçileri kaçırmışsın."</p>

  <p class="normal1">Kate sandalyesini gürültüyle geriye itip kalktı ve tiz, kırgın, neredeyse tanınmaz bir sesle konuştu: "Burada durup benimle bu şekilde konuşmana izin verecek değilim. Gidiyorum!"</p>

  <p class="normal1">"Nereye?"</p>

  <p class="normal1">"Eve. Gidip yatacağım. Annem kendimi yormamam gerektiğini söylüyor."</p>

  <p class="normal1">İskender masaya vurdu; çıkan ses öyle ani ve yüksekti ki birkaç müşteri onlara doğru baktı. Ama Kate etkilenmişe benzemiyordu. Çekip gitmeden önce diklendi: "Bak ne diyeceğim. En iyisi sen biraz sakinleş ve isim düşün tamam mı? Birkaç kız ismi, birkaç da oğlan ismi hazır olsun kenarda."</p>

  <p class="normal1">Derin bir soluk aldı İskender, başı ellerinin arasında, midesi düğüm düğümdü. Kaldırmadı kafasını. Şu anda canı ne arkadaşlarını görmek istiyordu ne de eve gitmek. Kate'in çöreğinden kalan parçayı ısırdı, dökülen kırıntıları silkeledi. Tarık Amca'nın ima ettiği o korkunç şeyi de aynen böyle silkelemenin bir yolu olsaydı keşke. Sıkıntıyla etrafa bakındı. Derken Hatip'in bir zaman önce vermiş olduğu ve o gün bugündür ceketinin iç cebinde taşıdığı ama hiç okumadığı kitapçıklardan birini çıkardı. Garsonu çağırıp yiyemeyeceği kadar çok yemek ısmarladı. Ne de olsa parası vardı.</p>

  <p class="normal1">Okumaya başladı.</p>
</body>
</html>
