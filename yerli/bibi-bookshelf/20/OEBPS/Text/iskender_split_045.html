<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iskender</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:aea55ad2-8741-4321-855b-82df1c30052e" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak3" id="calibre_toc_37"><br class="chapter" />
  İskender<br class="chapter" />
  <br class="chapter" />
  <br class="chapter" />
  <br class="chapter" /></h2>

  <p class="sagnormal">16 Eylül 1978<br class="chapter" />
  Londra</p>

  <p class="normal1">İskender'in Hatip'le dördüncü karşılaşması öncekilerden farklıydı. Bu kez onu yalnız başına görmek istemişti adam. Victoria Park'ta buluşmaya karar verdiler.</p>

  <p class="normal1">İskender kararlı adımlarla randevu yerine yöneldi. Sırtını bir atkestanesi ağacına yaslamış, elleri cebinde, yüzünden ne düşündüğü anlaşılmayan Hatip'i görünce yavaşladı. İnce çerçeveli bir gözlük vardı bugün adamın gözünde. Giyinişi zevksizdi: hardal rengi sivri burunlu pabuçlar, solmuş bol ceket, ancak bir annenin oğluna alacağı türden bir kot pantolon.</p>

  <p class="normal1">"N'aber?" dedi İskender selam niyetine bir elini kaldırarak.</p>

  <p class="normal1">Hatip hafifçe gülümser gibi olduysa da karşılık vermedi. Bir yerde bir hata yaptığı hissine kapıldı İskender. Sürekli noksanları görüp not alır gibi bir hali vardı adamın. Sanki iki dil birden konuşuyordu – biri sarih, diğeri imalı. Ve her ne kadar dile hâkimiyetiyle tanınsa da ona o farklı havayı veren, söylediklerinden ziyade sessizce ilettikleriydi.</p>

  <p class="normal1">"Gel, yürüyelim biraz."</p>

  <p class="normal1">Yürüyüş havasında olmamasına rağmen itiraz etmedi İskender. "Elbette."</p>

  <p class="normal1">Sabahki hava tahmininin aksine gökyüzü berraktı. Az ötede göl, karşı kıyıda asılı solgun sis tabakasının altında tirşe bir halı gibi uzanıyordu. Ördeklere ekmek atan çocuklar, keyif yapan ana babalar vardı etrafta. Çimenlere uzanmış bir çift etrafa aldırış etmeden tutkuyla öpüşmekteydi. Hatip'in bakışlarını kaçırdığını ve kaşlarını belli belirsiz çattığını fark etti İskender. Nihayet yürümekten yoruldular; rahatsız edilmeden konuşabilecekleri bir bank buldular.</p>

  <p class="normal1">"Sağlam dostlukları olan birisin" dedi Hatip.</p>

  <p class="normal1">"Öyle. İyidir bizim oğlanlar" dedi İskender.</p>

  <p class="normal1">"Sen de liderlerisin, değil mi?"</p>

  <p class="normal1">İskender tereddüt etti. Kendinden o şekilde söz etmezdi hiç.</p>

  <p class="normal1">"Anlıyorum" dedi Hatip aklından geçenleri okumuş gibi. "İdare sende ama göstermiyorsun. Soyluca."</p>

  <p class="normal1">"Sağ ol" dedi İskender. Daha önce kimse soylu dememişti ona; gururlandı.</p>

  <p class="normal1">"Arkadaşların düzgün tipler ama hâlâ çocuklar. Daha kırk fırın ekmek yemeleri lazım. Halbuki sen farklısın. Olgunsun."</p>

  <p class="normal1">"Babamın yokluğundan olsa gerek" dedi İskender. "O olmayınca benim hızlı büyümem gerekti."</p>

  <p class="normal1">Başını salladı Hatip. "Hmm. Şimdi anlaşıldı."</p>

  <p class="normal1">Takdir görmek sıcacık bir minnet duygusu yarattı İskender'de. Daha evvel bunu düşünmemişti ama hakikaten çabucak büyümüştü. Onun yaşındaki oğlanlar hâlâ çocukluğun patikalarında dolanırken o kestirmeden erkek oluvermişti.</p>

  <p class="normal1">"Benden küçük bir kız, bir de erkek kardeşim var."</p>

  <p class="normal1">"Kız kardeşini hatırlıyorum" dedi Hatip. Sesi gergindi.</p>

  <p class="normal1">"Ya, kusura bakma, kabalığı üstündeydi o karşılaşmanızda."</p>

  <p class="normal1">"Ziyanı yok. Kızmamak lazım. Daha çok genç. Kafası karmakarışıktır. Öbür kızlardan, okuduğu dergilerden bin tane şey kapıyordur. Televizyon var bir de. Propaganda bombardımanı."</p>

  <p class="normal1">İskender dudaklarını kemirerek dinliyordu.</p>

  <p class="normal1">"Kadınlar için daha zor doğru yolu bulmak. Akıllarını çelen, gözlerini boyayan o kadar çok tuzak var ki. Moda dünyası, güzellik yarışmaları, zengin koca hayali, pahalı mobilya hevesi... Bunların sonu yok."</p>

  <p class="normal1">"Öyle" dedi İskender.</p>

  <p class="normal1">"Ayıptır sorması, baban neden yok ortada?"</p>

  <p class="normal1">Aklına ilk gelen yanıtı yutmaya çalışır gibi çenesi sessizce oynadı İskender'in. Kendini büyüteç altında hissetmiş, huzursuz olmuştu. "Kendine başka yaşam kurdu, hepsi bu" dedi lafı uzatmadan.</p>

  <p class="normal1">"Anlıyorum."</p>

  <p class="normal1">"Nasıl oluyor da kendin hakkında zerre bir şey anlatmazken herkesin sana içini dökmesini bekliyorsun?"</p>

  <p class="normal1">Gülümsedi Hatip, müstehzi bir pırıltı geçti gözlerinden. "Senin bu yanını beğeniyorum işte. Gözü peksin. Karşındakinin tavrını sevmezsen anında ağzının payını veriyorsun. Risk almaktan çekinmiyorsun. Kimse sana dayılanamaz."</p>

  <p class="normal1">"Doğru" dedi İskender. "Zırvaya tahammülüm yok."</p>

  <p class="normal1">"Saygım sonsuz. Sanırım ben de senin gibi kendimden bahsetmekten pek hoşlanmıyorum. Ama madem sordun, anlatayım."</p>

  <p class="normal1">İskender'in yüzü yumuşadı. Anlık çıkışından ötürü biraz mahcup oldu.</p>

  <p class="normal1">"Babam Badşah 1951'de Bangladeş'ten gelmiş. Gece vardiyalarında kendi kendine İngilizce öğrenmiş. <span class="ideitalik">Çalışmazsan bir hiç olursun.</span> En büyük korkusu bu, biliyor musun? Bir hiç olmak! Zamanla giyimini, yediklerini, alışkanlıklarını değiştirmiş ama aksanı hep aynı kalmış. İngiliz bir kadınla evlenmiş, ben dünyaya gelmişim. Kendi halinde insanlar. Yanlış anlama. Ama bu dünyaya fazla kapıldıkları için öbür dünyayı unutmuşlar. İnançları yok. Üzülüyorum onlar için."</p>

  <p class="normal1">Mor bir şort giymiş genç bir kadın paten kayarak geçti yanlarından. İskender bacaklarına baktı. "Evet, ama sonuçta onlar senin anan baban."</p>

  <p class="normal1">"Ben de seviyorum onları ama bu onlara saygı duyduğum anlamına gelmez. Farklı şeyler ikisi: sevgi başka, hürmet başka. İnsanın ana babası hata yaparsa onlara karşı durması gerekir."</p>

  <p class="normal1">"Babam..." diye söze başladı ama lafı nereye götüreceğinden pek de emin değildi İskender. "Biz büyürken yoktu ortalıkta. Hep başka yerlerdeydi. Sonunda evi terk etti. Pat diye!" Konuyu önemsemiyor gibi görünmek istese de sesinin titremesine mâni olamadı.</p>

  <p class="normal1">Gözlüğünü geriye itip İskender'in yüzüne dikkatle baktı Hatip. "Demek ailenin reisi sensin. Zor iş. Güçlü olmak zorundasın. Boks yapman iyi. Ama aynı zamanda manen de kuvvetli olman gerek."</p>

  <p class="normal1">"Anlıyorum" dedi İskender, anladığından pek de emin olmaksızın.</p>

  <p class="normal1">Hatip yanında getirdiği çantayı açıp iki kitapçık çıkardı. "Al bunları. Okuduğunda gene konuşalım. Beğendiğin yerleri söyle bana. Tabii beğenmediklerini de."</p>

  <p class="normal1">"Esma kitaplara bayılır. Ben pek iyi bir okur sayılmam."</p>

  <p class="normal1">"Hata! Bir otomobilin benzine nasıl ihtiyacı varsa insan zihni de fikirlere gerek duyar. Fikirler de kitaplarda bulunur" dedi Hatip. Derken aklına bir şey daha gelmiş olacak ki ekledi: "Ha, yalnız bu kitapçıkları kimseye gösterme, tamam mı?"</p>

  <p class="normal1">"Bana güvenebilirsin" dedi İskender. Gözü saatine takıldı. "Gitmem lazım."</p>

  <p class="normal1">Hatip'in suratı asıldı. "Kız meselesi mi?"</p>

  <p class="normal1">"Hımm."</p>

  <p class="normal1">"İngiliz mi?"</p>

  <p class="normal1">"Hımm."</p>

  <p class="normal1">"Neden bizimkilerden değil?"</p>

  <p class="normal1">Böyle bir soru beklemiyordu İskender. Kate ile aralarındaki farkları hep kişilik ayrılıklarından ibaret görmüştü. Hem Hatip'in kendisi de İngiliz değil miydi yahu? Tekrar konuşmaya başladığında rahatsızlığı sesinden akıyordu. "Ne bileyim. Öyle oldu işte."</p>

  <p class="normal1">"Düzgün bir kız mı bari?"</p>

  <p class="normal1">"Düzgün" dedi İskender bununla ne demek istediğini pek bilmeden.</p>

  <p class="normal1">"Git o zaman, bekletme. Ben biraz daha kalıp Allah'ın sana doğru yolu göstermesi için dua edeceğim."</p>
</body>
</html>
