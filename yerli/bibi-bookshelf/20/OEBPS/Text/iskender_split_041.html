<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iskender</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:aea55ad2-8741-4321-855b-82df1c30052e" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak3" id="calibre_toc_33"><br class="chapter" />
  Esma<br class="chapter" />
  <br class="chapter" />
  <br class="chapter" />
  <br class="chapter" /></h2>

  <p class="sagnormal">12 Mayıs 1978<br class="chapter" />
  Londra</p>

  <p class="normal1">Akşam Tarık Amca ve Meral Yenge çocuklarıyla misafirliğe geldiler. Yemekten sonra birlikte dizi seyredip, meyve yediler. Meral Yenge'nin ekrandaki karakterler hakkında uluorta yorumları sayılmazsa kimse pek konuşmadı. Babalarının yokluğu böyle zamanlarda çöküyordu üstlerine. Ondan bahsetmek de tuhaf geliyordu, bahsetmemek de.</p>

  <p class="normal1">Geç vakit, misafirler gittikten, evdekiler yattıktan sonra yine banyoda aldı Esma soluğu. Tam aynanın önünde durmuş, kendini incelerken kapı çalındı.</p>

  <p class="normal1">"Dolu!" diye seslendi.</p>

  <p class="normal1">Çekingen ama ısrarlı bir tıklama daha geldi. Açtı, baktı, Yunus duruyordu karşısında, çizgili pijamasıyla.</p>

  <p class="normal1">"N'apıyosun bu saatte ayakta?"</p>

  <p class="normal1">"Çişim geldi."</p>

  <p class="normal1">Kolunun altındaki çarşafı fark etti Esma. "Yoksa gene altına mı yaptın?"</p>

  <p class="normal1">Gözlerini kaçırdı çocuk. Kısa bir sessizlik oldu.</p>

  <p class="normal1">"Peki. En iyisi sen o çarşafı bırak. Ben bakarım çaresine."</p>

  <p class="normal1">Anlık bir tereddütten sonra mahcup, müteşekkir uzattı Yunus suçunu. Esma onun odasına döneceğini sandı, oysa o yarı açık kapıdan bakarak beklemeyi tercih etti.</p>

  <p class="normal1">"Ne diye yatağına işeyip duruyorsun ki?" dedi Esma bezgince. O kocaman, masum gözlerine, kepçe kulaklarına bakıp gülümsedi hemen ardından. "Kızmadın di mi ufaklık? Kalbini kırmak istemedim."</p>

  <p class="normal1">"Iıh, kızmadım. Canım sıkkın biraz."</p>

  <p class="normal1">"Hadi ya, neden?"</p>

  <p class="normal1">"Söyleyemem" dedi Yunus tedirgince. "Sır."</p>

  <p class="normal1">"Bana bak, sır tutmak zor iştir ha! Kral Midas'ı biliyorsun."</p>

  <p class="normal1">"Yok, kim o?"</p>

  <p class="normal1">Devasa kulaklarını gizlemek için sürekli şapka takan kralın hikâyesini anlattı Esma. Durumu bilen tek kişi berberiymiş, kimseye söylemeyeceğine söz vermiş. Ama gidip su kenarındaki kamışlara anlatmış. Derken biri gelip kamışlardan kaval yapmış. Aynı kavalla konser verilince, kralın kulaklarının eşek kulakları olduğunu duymayan kalmamış.</p>

  <p class="normal1">"Yani sırrı kimseye anlatmayayım, öyle mi?" dedi Yunus hikâye bitince.</p>

  <p class="normal1">"Eğer önemli bir meseleyse, en iyisi kendine sakla. Kimseye güvenme."</p>

  <p class="normal1">Hüzünle baktı çocuk ablasına. Dönüp koridorda gözden kayboldu. Ardından bakarken içine bir kurt düşüverdi Esma'nın. O, ayna önlerinde kendi kendisiyle uğraşırken burnunun dibinde bir şeyler olmaktaydı galiba, haberi bile yoktu.</p>

  <p class="normal1">Seneler sonra tekrar tekrar düşünecekti o anı. Keşke zamanı geri almanın bir yolu olsaydı. Hiç olmazsa dönüm noktalarını. Şayet o gece başka türlü davranmış olsaydı, Yunus'u susturmak yerine dikkatle dinleseydi, belki uyanır, her şey hızla felakete sürüklenmeden evvel annesini ikaz edebilir, aileyi koruyabilirdi. O zaman ne kimse ölür, ne İskender hapse düşerdi.</p>
</body>
</html>
