<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iskender</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:aea55ad2-8741-4321-855b-82df1c30052e" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak3" id="calibre_toc_35"><br class="chapter" />
  İskender<br class="chapter" />
  <br class="chapter" />
  <br class="chapter" />
  <br class="chapter" /></h2>

  <p class="sagnormal">17 Haziran 1978<br class="chapter" />
  Londra</p>

  <p class="normal1">O cumartesi boksa gitmedi İskender. Kate ile buluşmadı. Başka planları vardı. Sabah dokuzu on geçe çıktı evden. Ilık bir rüzgâr yüzünü okşuyordu. Ceketinin yakasını kaldırıp tempolu bir yürüyüş tutturdu. Bir erkeğin yürüyüşünün onun hakkında çok şey söylediğine inanırdı – kusurları, zekâsı, cesareti adımlarından okunurdu. İleri doğru hamle eder gibi yürürdü o hep, gelip geçenleri tartarcasına omuzları dik ve çenesi havada.</p>

  <p class="normal1">Oğlanlar <span class="ideitalik">Alâeddin'in Mağarası</span>'nda bekliyorlardı. Arkalarda plastik bir masanın etrafına toplaşmışlardı. Yaklaşırken bir selam çaktı İskender başıyla. Onlar da aynı şekilde karşılık verdiler. Gözlerindeki saygıyı fark etti – babasının kimseden, hatta kafa dengi kumar arkadaşlarından bile görmediği bir hürmetti bu.</p>

  <p class="normal1">"Selam" dedi İskender ortaya. "Arşad nerede?"</p>

  <p class="normal1">"Daha gelmedi" dedi Ferit – kısa boylu, güler yüzlü Faslı bir oğlan.</p>

  <p class="normal1">"Belki tırsmıştır" diye ekledi Aziz, aralık dişlerini ortaya çıkaran bir sırıtışla. "Geçen hafta olanlardan sonra haksız sayılmaz hani."</p>

  <p class="normal1">Gergin geçiyordu yaz. Her gün tatsız haberler geliyordu. Göçmen erkekler sokakta tehdit ediliyor, kadınlara laf atılıyor, çocukların üstüne tükürülüyordu. Geceleri karanlık eller evlerine taş atıyor, ipte kuruyan çamaşırlarını pisletiyor, posta kutularına çamur bırakıyordu. Ama en beteri altı gün önceki hadiseydi.</p>

  <p class="normal1">Haziranın on birinde, sabah erken saatlerde, üzerlerinde Ulusal Cephe<sup class="calibre3"><a href="../Text/iskender_split_080.html#footnote-100-10" id="footnote-100-10-backlink">[10]</a></sup> tişörtleri ve rozetleri olan Dazlaklar, Brick Lane'in<sup class="calibre3"><a href="../Text/iskender_split_081.html#footnote-100-11" id="footnote-100-11-backlink">[11]</a></sup> başında toplanmaya başladı. Öğlene doğru sayıları epeyce arttı. Kâh yürüyerek, kâh bisikletleriyle, kâh araba, kâh minibüslerle geldiler; kimi civardan, kimi uzaktan. Sonra gövde gösterisi başladı. İşin garip yanı etrafta tek bir polis bile yoktu. Göstericiler bağıra çağıra göçmenlerin dükkânlarına saldırıp camı çerçeveyi kırmaya, özel mülke zarar vermeye başladıklarında bile gelmedi polis.</p>

  <p class="normal1">Bunları düşünerek kafasını salladı İskender. "Gidişat iyi değil" dedi.</p>

  <p class="normal1">Kafenin sahibi Alâeddin'in yaklaşmasıyla bölündü sohbet. Ellilerinde, tıknaz bir adamdı. Gülümseyerek yaklaştı oğlanlara ama yalnızca İskender'le tokalaştı. Ona okulunu, annesinin nasıl olduğunu, bu zor günlerde amcasının işlerini sordu. İskender kısa kısa yanıtlar verdi tüm bu suallere.</p>

  <p class="normal1">"E, ne yiyeceksin?" dedi Alâeddin. "Arkadaşların seni bekledi sipariş için."</p>

  <p class="normal1">İskender'in hoşuna gitti bunu duymak. "Bir misafir bekliyoruz. O da gelsin."</p>

  <p class="normal1">Alâeddin'in topallayarak uzaklaşmasını izlediler. Âlicenap, diğerkâm adamdı, ağzından daima tatlı kelam çıkardı. Hep şükrederdi haline. Sağ bacağı soldan kısaydı. <span class="ideitalik">Çocukken hastalanmışım,</span> derdi açıklama yapmak zorundaymış gibi. <span class="ideitalik">Anam çok uğraşmış ama ilaç yokmuş, ne yapsın. Buna da şükür. Daha fena olabilirdi.</span></p>

  <p class="normal1">İskender Aziz'e dönüp sordu: "Dazlakların yediği başka haltlar var mı?"</p>

  <p class="normal1">"Dün Bangladeşli bir çocuğu dövmüşler. Arşad'ın evinden biraz ötede kanlar içinde bulmuşlar. Son bir ay içinde dördüncü vaka!"</p>

  <p class="normal1">İskender dudaklarını kemirdi.</p>

  <p class="normal1">"En çok neye deli oluyorum biliyor musunuz" diye ekledi Aziz. "Bu ırkçıların tutup ırkçı olmadıklarını iddia etmelerine. Biz realistiz, diyorlar. Yalana bak!"</p>

  <p class="normal1">"Bütün ırkçılar yalancı olmak durumunda zaten..." dedi Sonny.</p>

  <p class="normal1">"Nasıl yani?"</p>

  <p class="normal1">"Ya başka nasıl inanır ki insan herkesten üstün olduğuna?" dedi Sonny. Adı Salvatore'ydi ama babası dahil herkes Sonny derdi ona. Ailesi Sicilya'da bir köyden göçmüştü. İngilizceyi öyle hızlı ve aksanlı konuşurdu ki ekseriya söylediklerinin yarısı anlaşılmazdı.</p>

  <p class="normal1">"E, ne zaman geliyor bu herif? Meşhur Çençen?" Çiko'ydu bu soruyu soran. Babası Faslı, annesi İspanyol'du.</p>

  <p class="normal1">"Öyle deme be" diye çıkıştı Aziz. "Sen de herkes gibi Hatip desene herife."</p>

  <p class="normal1">"Ha Hatip ha Çençen! Ne derler, bilirsin. Aptallar konuşur, akıllılar susar! Bu adam da ha bire konuşuyor."</p>

  <p class="normal1">Bu lafları dinleyen İskender yüzünü asıp arkasına yaslandı ve bu hareketiyle masadaki keyifli gevezeliğe son verdi bir anda. Ortam ciddileşti. Dedi ki, "Yarım saate Hatip burada olur. Biz erkenden toplanıp konuşsak iyi olur diye düşündüm. Sululuğun sırası değil."</p>

  <p class="normal1">Çiko gözlerini indirdi. Diğerleri de susup havaya girdiler.</p>

  <p class="normal1">"Dazlakların niyeti bizi bu ülkeden atmak" dedi İskender. "Araplar, Türkler, İtalyanlar, Jamaikalılar, Lübnanlılar, Pakistanlılar... Onların gözünde hepimiz düşmanız. Peki, oturup bekleyecek miyiz? Kurbanlık koyunlar gibi. Babalarımızın yaptığı bu. Ama biz koyun değiliz."</p>

  <p class="normal1">"Tabii ki değiliz" dedi Çiko.</p>

  <p class="normal1">"Şu Hatip denen adam bakalım ne diyor. Gelsin bir anlatsın. Beğenmezsek beğenmeyiz. Ama bilin ki herkes onu methediyor. En azından bu adama kimse koyun diyemez, orası kesin."</p>

  <p class="normal1">Tam o sırada kapı açıldı, Arşad içeri girdi, elleri ceplerinde. Onun ardından geleni görünce yüzü değişiverdi İskender'in. "Ne işi var bunun burda?"</p>

  <p class="normal1">"Bana kızma. Valla ben gelme dedim ama dinletemedim" dedi Arşad.</p>

  <p class="normal1">İskender delici bir bakış fırlattı kız kardeşine. "Derhal eve gidiyorsun."</p>

  <p class="normal1">"Hayır, gitmiyorum, ben de dinlemek istiyorum" dedi Esma.</p>

  <p class="normal1">Oğlanlar ihtiyatlı gülümsemelerle izliyorlardı atışmayı.</p>

  <p class="normal1">"Bıktım bu keçi inadından" dedi İskender. "Tartışmaya niyetim yok."</p>

  <p class="normal1">"Tamam peki, tartışma o zaman."</p>

  <p class="normal1">"Bana bak sinir etme beni. Burada işin yok. Kızlara göre değil bu."</p>

  <p class="normal1">Esma ayak diredi. "Nedenmiş o? Sokaklarda Dazlakların sadece erkeklere mi musallat olduğunu sanıyorsun? Yanılıyorsun. Kadınlara da saldırıyorlar. Benim yaşımda kızlara da. Madem hedef olabiliyoruz, neden mücadele edemeyelim?"</p>

  <p class="normal1">"Vay, haklı kız" dedi Aziz.</p>

  <p class="normal1">Destekten yüz bulup yalvarmaya başladı Esma: "Hadi be abi, ne olur."</p>

  <p class="normal1">İskender durakladı. "Peki, ama çıt çıkarmayacaksın. Tek kelime duymak istemiyorum."</p>

  <p class="normal1">"Tamam. Şuracıkta otururum mumya gibi" dedi sevincini yansıtmamaya çalışarak. "Tek soru: İskender hariç bu adamın neye benzediğini bilen var mı?"</p>

  <p class="normal1">"Yok" diye itiraf etti Arşad, "ama görür görmez tanırız, eminim."</p>

  <p class="normal1">Halbuki bu varsayım yanlış çıkacaktı. Hatip kafeye girdiğinde tanımadılar onu. Ne de olsa üzerinde yarı geleneksel, yarı egzotik giysiler olan heybetli, alımlı, yaşı belirsiz bir adam olarak canlandırmışlardı; saçlar dağınık, gözler ferasetli. O sebepten, kapıdan giren sıradan görünüşlü, solmuş kot pantolonlu, sıska genç adamın yüzüne bile bakmadılar, ta ki adam masaya yaklaşıp onları selamlayana kadar.</p>

  <p class="normal1">"Buyurun, oturun" dedi İskender. Kız kardeşi hariç herkesi kısaca tanıttı.</p>

  <p class="normal1">Yemekler ısmarlandı. Humus, babaganuş, kebaplar, felafel... İskender konuğun tabağını tepeleme doldurdu ama adam kuş kadar yiyordu. Onun iştahsızlığı herkesin hızını kesti – boğazına düşkün Sonny'nin bile.</p>

  <p class="normal1">Sıra çaylara geldiğinde anlatmaya başladı Hatip. Sesi tok değildi ama bir broşürden okur gibi dalgalar halinde yükseliyordu. Aralarda es verip yeniden başlıyordu. Burun kemeri boyunca uzanan yara izi onu çirkinleştirmekten ziyade ilginçleştiriyor, hikâyesi olan biri haline getiriyordu.</p>

  <p class="normal1">Geç kapitalizmin evrelerinden bahsetti Hatip, insanlığın Kıyamet Günü'ne yaklaştığını anlattı. <span class="ideitalik">Hep beraber uçurumdan aşağı bakıyoruz. Bu bozuk düzenin düşüşüne tanıklık edeceğiz.</span> Sistemi sorgulamasınlar diye uyuşturuluyordu gençler. Uyuşturucu trafiğinin tamamı karanlık odakların elindeydi. Bütün ideolojiler –sosyalizm, nihilizm, feminizm, anarşizm, çevrecilik– gençleri sersemletmek ve edilgenleştirmek için uydurulmuş nafile icatlardı. Sahte "izm"ler kitlelerin uyku ilaçlarıydı.</p>

  <p class="normal1">"Benim teyzem de feminist" dedi Sonny istediği kadar yemek yiyememiş olmanın gerginliğiyle. "Saçları benden kısa. Sürekli pantolon giyiyor."</p>

  <p class="normal1">Hatip sordu: "Bize göre feminizm lüzumsuz bir uğraş. Neden dersin?"</p>

  <p class="normal1">"Kadınları çirkinleştiriyor, ondan. Kıllı bacaklarla dolaşmasınlar."</p>

  <p class="normal1">Oğlanlar gülerken Esma somurttu. Bu arada Hatip'e sabit gözlerle bakan tek kişi İskender'di. Bu çocukça tepkileri aşmış iki yetişkin havasında, ortak bir duyguyla bakıştılar.</p>

  <p class="normal1">"Arkadaşınız haksız sayılmaz, feminizm kadınları doğallıktan çıkarıyor" dedi Hatip. "Ama bu bir sonuç, sebep değil. Oysa ben bu kof ideolojinin bizim gibileri neden ilgilendirmediğini soruyorum."</p>

  <p class="normal1">"Çünkü bu <span class="ideitalik">onların</span> sorunu" diye yanıtladı İskender.</p>

  <p class="normal1">Gözlerinde takdir pırıltısıyla başını salladı Hatip. "Açıklar mısın?"</p>

  <p class="normal1">"Batılıların meselesi bu" dedi İskender. "Onları ilgilendirir."</p>

  <p class="normal1">Çay bardaklarıyla yaklaşmakta olan Alâeddin, kulak misafiri olduğu bu sözler karşısında şüpheyle kaldırdı kaşlarını. Hatip denen adamı duymuştu. <span class="ideitalik">Bunun gibilerinin tek yaptığı nifak tohumları serpmek. Ne diye gelmiş, çocukların kafalarını karıştırıyor ki?</span> Hatip ise Alâeddin'in memnuniyetsizliğini hissetmiş gibi sustu ve çaylar dağıtılıp yeniden kendi başlarına kalana dek tek kelime konuşmadı.</p>

  <p class="normal1">"Feminizm <span class="ideitalik">kendi</span> dertlerine <span class="ideitalik">kendi</span> buldukları cevap" diye devam etti Hatip. "Üstelik sahte bir çözüm. Koskoca bir göl süngerle kurutulur mu? İşte feministlerin etkisi o kadar. Batılıların aile değerleri yoksa, kadınlara saygısı yoksa sokaklarda avaz avaz bağrışan bir avuç feminist ne yapabilir?"</p>

  <p class="normal1">Bu açıklamadan hoşnut olmayan Esma kıkırdamaya benzer bir ses çıkardı. İskender yan gözle soğuk ve tehditkâr bir bakış fırlattı kız kardeşine, o da hemen sustu. Bu arada Hatip, gerilimi anlamazdan geldi.</p>

  <p class="normal1">"Batı'da insanların kafası karışmış. Mutluluğu özgürlükle, özgürlüğü ahlaksızlıkla karıştırıyorlar. Oysa biz analarımıza, karılarımıza, kız kardeşlerimize saygı gösteririz. Barbi bebekler gibi giyinmeye zorlamayız onları. <span class="ideitalik">Metalaştırmayız.</span> Heyula gibi bir sektör bu. Kozmetik, moda, ayakkabı tasarımı. <span class="ideitalik">Anorexia nervosa</span> diye bir şey duydunuz mu?"</p>

  <p class="normal1">Oğlanlar kafalarını salladılar, Esma kıpırdamadı.</p>

  <p class="normal1">"Kafayı kilolara takmak demek. Bu tür kadınlar durmadan diyet yaparlar. Her yediklerini zorla çıkarırlar. Avrupa ve Amerika'da her yıl düzinelerce kadın bu yüzden hastanelik oluyor. Bir kısmı ölüyor. Kalplerinin dayanacak hali kalmıyor. Yine de kendilerini şişman zannediyorlar.</p>

  <p class="normal1">Bu arada Asya, Afrika ve Ortadoğu'da el kadar bebelerin açlıktan ölmekte olduklarını unutmayın. Kemirecek bir parça ekmek bulamıyorlar. Şekerleme nedir bilmiyorlar. Batı'daki kadınlar şık restoranlarda yedikleri likörlü pastaları kusarken Üçüncü Dünya'da çocuklar açlıktan ölüyor.</p>

  <p class="normal1">Batı'nın en önemli iki sanayi kolu savaş makinesi ile güzellik makinesi. Savaş makinesiyle saldırır, hapseder, etkisiz hale getirir, öldürürler. Güzellik makinesinin de ondan aşağı kalır yanı yok. Bütün o pırıltılı elbiseler, moda dergileri, kırıtan erkekler, erkekleşen kadınlar. Beynimizi sulandırıyorlar."</p>

  <p class="normal1">Bir gerginlik çöktü masaya. İskender'in havayı dağıtacak bir şeyler yapmasını diledi Esma. <span class="ideitalik">Vur şu adamın sırtına, bir espri patlat, bu kadar kafasına takmamasını söyle, güldür herkesi.</span> İstese yapardı. O tür bir deli cesareti vardı onda. Ama Esma kafasını kaldırdığında ağabeyinin yüzünde gördüğü ifade bambaşkaydı.</p>

  <p class="normal1">"Biraz çay söylesek Alex?" diye sordu Esma. "Bu kadar kuru laf susattı."</p>

  <p class="normal1">Hatip saatine göz attı. "Oo, gitme vakti gelmiş. Sizlerle tanıştığıma memnun oldum." Kalkarken İskender'e döndü. "Neden sana Alex diyor?"</p>

  <p class="normal1">"Aldırış etme, kardeşim o. Arkadaşlarım öyle der bana. İskender'in kısaltılmışı."</p>

  <p class="normal1">"Hayır, Alex İskender'in kısaltılmışı değil" diye tersledi Hatip. "Bir düşün. İngilizler rahat söylesin diye adlarımızı mı değiştireceğiz? Daha nelerden vazgeçeceksin? Aksi olmalı oysa. Herkes ismini öğrenmeli, saygı ile kullanmalı."</p>

  <p class="normal1">Sonra çıkıp gitti, ardında sıkıntılı bir sessizlik bırakarak. İskender sinirle ayağa fırladı. "Esma'yı eve bırakıp geliyorum."</p>

  <p class="normal1">"Hey, ben daha gitmek istemiyorum."</p>

  <p class="normal1">Ama İskender kapıya varmıştı bile. "Esma, hadi çabuk. Derhal!"</p>

  <p class="normal1">Homurdanarak boyun eğdi Esma. Sokağa çıktıkları anda başladı söylenmeye: "Bu hımbıl herifi hiç gözüm tutmadı. Ha bire ahkâm kesiyor, Bay Kibir."</p>

  <p class="normal1">"Sen sevsen de, sevmesen de o tam bir savaşçı."</p>

  <p class="normal1">"Fazla haşin."</p>

  <p class="normal1">"Dünya haşin ise sen de öyle olmak zorundasın" diye kestirip attı İskender.</p>

  <p class="normal1">"Yapma be, herif maçonun teki. Yüzüme bile bakmadı."</p>

  <p class="normal1">"Sana saygısından bakmadı, dangalak! Oranı buranı seyretsin, bacaklarını dikizlesin mi istiyorsun?"</p>

  <p class="normal1">"Neyin var be senin?" dedi Esma ellerini havaya kaldırarak. "Sakin olsana! Bütün bu saçmalıklar başına vurdu herhalde."</p>

  <p class="normal1">"Ağzını topla Esma."</p>

  <p class="normal1">Diklendi Esma. "Ay çok korktum. Altıma yapacağım korkudan!"</p>

  <p class="normal1">Ağabeyinin sesinin değiştiğini, yumruklarının sıkıldığını fark edemedi. "Bir daha gelmiyorsun toplantılarımıza. Seninle ilgilenemem ben."</p>

  <p class="normal1">"Ben kendi başımın çaresine bakarım, merak etme. Bütün suç annemde. <span class="ideitalik">Mala min, berha min.</span> Sen de kendini sultan sanır oldun sonunda."</p>

  <p class="normal1">"Kes sesini!"</p>

  <p class="normal1">"Biz seninle bir ekiptik. Eğlenirdik. Şu haline bak, gülmez oldun. Amma ciddiye alıyorsun kendini."</p>

  <p class="normal1">İskender omuzlarından tuttuğu gibi duvara itti Esma'yı. "Bana bak, sokakta insanları dövüyorlar. Daha geçen hafta yaşlı bir adamı taşlarla bayılttılar. Ne eğlencesinden söz ediyorsun sen?"</p>

  <p class="normal1">"N'apacaksın, kahraman mı olacaksın başımıza?"</p>

  <p class="normal1">Tokat. O kadar beklenmedik bir şeydi ki ağabeyinin ona el kaldırması, neye uğradığını anlayamadı Esma. Yanağını tuttu, hareket edemeyecek kadar şaşkındı.</p>

  <p class="normal1">"Bir daha benim işlerime karışma" dedi İskender. "Bak, uyarıyorum."</p>

  <p class="normal1">Hışımla dönüp hızlı adımlarla kafeye yürüdü. Arkasından bakakaldı Esma. Bir zamanlar onu avucunun içi gibi bildiğini sanırdı ama artık değil. Eskiden ağabeyi onu korur kollardı, oysa şimdi ilk defa kendini ondan koruması gerektiğini hissediyordu.</p>
</body>
</html>
