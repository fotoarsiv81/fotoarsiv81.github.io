<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iskender</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:aea55ad2-8741-4321-855b-82df1c30052e" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak3" id="calibre_toc_18"><br class="chapter" />
  Kate<br class="chapter" />
  <br class="chapter" />
  <br class="chapter" />
  <br class="chapter" /></h2>

  <p class="sagnormal">21 Kasım 1977<br class="chapter" />
  Londra</p>

  <p class="normal1">Kate, İskender'in sınıf arkadaşıydı ve zamanla kız arkadaşı oldu. 1978 sonbaharında ailecek yaşadıkları felakete o da dahil olacaktı ister istemez.</p>

  <p class="normal1">Çıkmaya başlamaları beklenmedik bir hadiseyle oldu. O gün yemekhanede her zamanki gibi kızlarla oturup dedikodu yapmaktaydı Kate. Bir yandan da gözleriyle diğer masalardaki oğlanları tarıyordu. Tesadüfen tam karşısında oturuyordu İskender, bir kez olsun ona bakmadan. <span class="ideitalik">Alex. Alexander. İskender. Her neyse. Tam bir hıyar. Kendini beğenmişin teki. Sürekli avanesiyle birlikte, gören de çete reisi sanır,</span> diye geçirdi içinden Kate. Gene de merak ediyordu. Boks yaptığını duymuştu; mizacına en uygun spordu muhtemelen. <span class="ideitalik">Ama hoş çocuktu doğrusu, hakkını vermek gerekiyordu.</span> Bazı kızların niye ona deli olduğunu anlayabiliyordu Kate. Düzgün vücut, koyu renk saçlar, buğday ten ve o yakıcı mühür gözler.</p>

  <p class="normal1">Tam o esnada bir yaygara koptu. Şamatanın nedeni yemekhanenin orta yerinde, her iki omzunda birer temiz hijyenik ped ile dikilen Jason adında bir çocuktu. Belli ki bir kızın çantasını aşırmış, utanmadan açmıştı. Kalçalarını kıvırarak bağırdı: "Hey millet. Bakın ne buldum."</p>

  <p class="normal1">Devam etti Jason: "Bugün pek asabiyim. Galiba regl oluyorum."</p>

  <p class="normal1">Oğlanlar kıs kıs güldüler. Kızlar utanç ve dehşet içinde bakıyor ama ses çıkarmıyorlardı. Kate ise acı acı gülümsedi. <span class="ideitalik">O çantanın sahibi hangi kızsa rezil oldu,</span> diye düşündü. Artık her türlü terbiyesiz lafa ve şakaya malzeme olacaktı zavallı. Buluğ çağındaki oğlanlar neden böyleydi? Bu kadar kaba, centilmenlikten uzak. Hep kızları utandırmaya çalışıyorlardı.</p>

  <p class="normal1">"Ay, çok regl oldum, bir ped yetişmiyor valla" dedi Jason ve yanındaki sırt çantasını havaya savurdu. Oğlanlar kahkahayı bastılar.</p>

  <p class="normal1">Birden Kate'in yüzü kül gibi oldu. Telaşla sandalyesinin altına baktı. Sırt çantasını her zamanki gibi oraya koyduğuna emindi ama yoktu işte. Kahrolası şey Jason'ın eline nasıl düşmüş olabilirdi? Eli ayağı boşaldı.</p>

  <p class="normal1">"Çantanın kime ait olduğunu bilmek isteyen var mı?" diye sordu Jason. Zalimlikten çok muzırlık hâkimdi sesine.</p>

  <p class="normal1">Oğlanların bir kısmı tezahürata başladı: "Söyle, söyle!"</p>

  <p class="normal1">Jason çantayı kurcalamaya başlayınca Kate'in yüreği ağzına geldi. Adının yazılı olduğu fen projesinin orada olduğunu hatırlamıştı. Şimdi herkese rezil rüsva olacaktı. Bir panik ifadesi gezindi yüzünde. Ağlamamak için başını çevirdi. İşte o anda İskender'le göz göze geldiler. Bütün herkes Jason'ın soytarılıklarını seyrederken, İskender olan bitenle ilgilenmiyordu. Kate'in korkusunu nasıl olduysa fark etmiş, dikkatle ona bakıyordu.</p>

  <p class="normal1">Tam Jason çantanın sahibini ilan etmek üzereydi ki tuhaf bir şey oldu. Sandalyesini gürültüyle geriye iterek ayağa kalktı İskender, gözleri ışıl ışıl.</p>

  <p class="normal1">"Hey palyaço, kes artık şu saçmalığı!" diye bağırdı.</p>

  <p class="normal1">Bu çıkışı beklemeyen Jason şöyle bir afalladı ama bozuntuya vermedi. "Hayrola Alex? Sen niye üstüne alındın ki? Yoksa senin mi pedler?"</p>

  <p class="normal1">Bir kahkaha daha koptu. İskender oralı olmadı. "Aslına bakarsan kız kardeşimin."</p>

  <p class="normal1">Sessizlik. Bunu kimse beklemiyordu.</p>

  <p class="normal1">"Okuldan sonra buluşacağız, çantasını bana verdi. Tamam mı?"</p>

  <p class="normal1">"Öyleyse kız kardeşine söyle, iğrenç pedlerini ortada bırakmasın" diye dayılandı Jason.</p>

  <p class="normal1">"Yok, böyle söylemeyeceğim" dedi İskender alaycı bir ifadeyle. "Onun yerine diycem ki bizim okulda salak mı salak, soytarı kılıklı bir oğlan var. Bu geri zekâlı sana terbiyesizlik etti. Kendine gelmezse, ağzını burnunu kıracağım dangalağın."</p>

  <p class="normal1">Sözler kaya gibi düştü yemekhaneye.</p>

  <p class="normal1">"Tamam abi ya, amma büyüttün" diye mırıldandı Jason, tedirgin. "Şaka yapıyorduk."</p>

  <p class="normal1">"Eşek şakası yani" dedi İskender. "Bir daha böyle şeyler yaparsan beni bulursun karşında, haberin olsun."</p>

  <p class="normal1">Jason, süngüsü düşmüş vaziyette omuzlarındaki pedleri çıkardı ve çantayı İskender'e uzattı. Oğlanın, yaptığından pişman olduğu ve bu şoku pek kolay atlatamayacağı aşikârdı. Günün geri kalanında ağzını bıçak açmadı.</p>

  <p class="normal1">O gün okul çıkışı Kate her zamanki gibi kız arkadaşlarıyla yürümek yerine İskender'i bekledi. Bir süre sonra İskender sırtında kocaman çanta, yanında her zamanki ahbaplarıyla –bir grup Faslı, Cezayirli, İranlı oğlan– belirdi.</p>

  <p class="normal1">"Alex, bir dakika seninle konuşabilir miyim?"</p>

  <p class="normal1">"Siz gidin" dedi İskender yanındakilere. "Ben size yetişirim."</p>

  <p class="normal1">Oğlanlar manalı manalı bakıştılar, sırıtarak uzaklaştılar.</p>

  <p class="normal1">"Şey... Ben... Bugün için teşekkür etmek istedim" dedi Kate.</p>

  <p class="normal1">"Boş ver. Lafını bile etmeye değmez."</p>

  <p class="normal1">"Ama sen olmasan okula madara olacaktım."</p>

  <p class="normal1">"Takma kafana. Ne zaman derdin olursa gel bana söyle" dedi İskender.</p>

  <p class="normal1">Başka zaman olsa Kate bu ukalalığa gülerdi. Ama bugün değil. Bugün İskender onun kahramanıydı. "Boksa mı gidiyordun?" diye sordu çantayı işaret ederek.</p>

  <p class="normal1">"Hımm, haftada dört gün gidiyorum. Sol yumruğumu çalıştırıyorum."</p>

  <p class="normal1">İskender çantasını açınca spor eşyaları, mavi havlusu ve bir deodorant çarptı Kate'in gözüne. Kendi sırt çantası da oradaydı işte. Sıcacık, güven içinde saklamıştı demek. Kalbi duracak gibi oldu. Sırt çantanı bir oğlanın çantasının içinde gördün diye bu kadar sevinmek salakçaydı. Ama işte öyle hissediyordu, ne yapsın?</p>

  <p class="normal1">"Ben de seninle gelebilir miyim?" deyiverdi.</p>

  <p class="normal1">"Boks mu yapmak istiyorsun?"</p>

  <p class="normal1">"Öğretirsen neden olmasın? Yumruklamak istediğim birkaç kişi var."</p>

  <p class="normal1">O gün beraber yürüdüler. İskender, kızı evine kadar geçirdi. Kapıya yaklaştıklarında kısa bir tereddüt yaşadı Kate. Camdan bakıp da onları beraber görse annesinin yüreğine ineceğini biliyordu. İskender göçmen bir ailenin oğluydu. Müslüman'dı üstelik. Annesi böyle tiplerle takılmasını hayatta istemezdi. Ama Kate'in umrunda değildi. O, İskender Toprak ile baş başa vakit geçirmekten memnundu.</p>
</body>
</html>
