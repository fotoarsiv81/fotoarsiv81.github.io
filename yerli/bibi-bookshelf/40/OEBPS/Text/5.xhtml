<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="bas1">
    <p>Seçenek</p>
  </div>

  <p>Son on beş günü nasıl geçirdiğini bilemiyordu. Oradan oraya kaçmalar, yakalanma korkuları, tedirgin uykular kalmıştı aklında. Şimdi de şehirlerarası otobüste, önlerde bir koltuğa oturmuş, yarı uyuklayarak Anadolu’ya gidiyordu.</p>

  <p>Öğrenciydi. Bu olaylar gelmeseydi başına bir yıl sonra bitirecekti üniversiteyi. İyi bir eğitim görmüştü. İki yabancı dili, anadili gibi konuşuyordu. En arkada, muavinin yattığı yerde cılız, renkli ışıklar vardı ama yetmiyordu aydınlatmaya. Dışarının karanlığı her geçen dakika koyulaşıyor, kalınlaşıyordu. Bütün düşünceleri kovup uyumaya çalıştı.</p>

  <p>Gideceği kenti daha önce görmemişti. Anadolu’da gördüğü yer sayılıydı zaten. Pek dolaşmamıştı.</p>

  <p>Arkadan birisinin omuzuna dokunduğunu duydu. Dönüp baktı, yaşlı bir adamdı. Yüzü o denli kırışıktı ki bu karanlıkta bile belli oluyordu kırışıklıklar.</p>

  <p>“Yak bakalım delikanlı!” dedi, sigara paketini uzatarak.</p>

  <p>Sigarayı alıp, yaşlı adamınkini de, kendininkini de yaktı.</p>

  <p>“Dalmışsın derinlere evlat, düşünüp duruyorsun. Neresi memleket?”</p>

  <p>“Ankara.”</p>

  <p>“Nereye bu gidiş böyle?”</p>

  <p>“Bir tiyatro var da, onu bulmaya gidiyorum.”</p>

  <p>“Tiyatroculuk mu yaparsın?”</p>

  <p>“Hayır, marangoz atölyem var. İş yapmıştım o tiyatroya. Alacak sorunu...”</p>

  <p>“Ben de öğrenci sandıydım seni. Bu tiyatrocu takımına hiç güven olmaz. Parana sahip ol.”</p>

  <p>Yaşlı adamla konuşma bitince, ayın altında iyice ıssız görünen tarlalara daldı. Tarlalar parlak bir kumaş gibi göz alabildiğine uzanıyordu. Arada bir eski, ilkel bir tulumba çarpıyordu gözüne. Bir yerde, bu tulumbaların Hitit döneminden kalma olduğunu okumuştu.</p>

  <p>Yaşlı adamın “Öğrenci sandıydım” sözü takıldı aklına.</p>

  <p>Kente girmeden önce durdurdular otobüsü. Arkadan ve önden iki polis girdi. Acele ediyorlardı. Üstünkörü bir denetim yaptılar.</p>

  <p>Çantasına göz attı hemen. Ama çantalara, valizlere bakmıyorlardı polisler. Rahatladı.</p>

  <p>Sıra kendisine geldiğinde sahte kimliği hazırlamıştı elinde.</p>

  <p>Polisler kısa zamanda bitirdiler işlerini, indiler. Otobüs yeniden yola koyuldu.</p>

  <p>Büyük bir yerdi geldikleri yer; bölgesinin merkezi durumundaydı. Gece olduğundan pek fazla bir şey seçemedi.</p>

  <p>Garajda meyveciler, çerez, gazoz satanlar, köfteciler bağırıp duruyorlardı. Fenerler sallanıyordu beyaz tenteli arabalarının üstünde.</p>

  <p>Erdem, yaşlı adamı genç birinin karşıladığını, valizini aldığını gördü.</p>

  <p>Yanına geldi adam.</p>

  <p>“Haydi kal sağlıcakla,” dedi. Sonra yanındakine, “Delikanlı öğrenci,” dedi. “Otobüste tanıştık.”</p>

  <p>El sallayıp uzaklaştı. Biraz gittikten sonra geri döndü.</p>

  <p>“Meraklanma geçer!” dedi.</p>

  <p>“Efendim?”</p>

  <p>“İyi olur, iyi olur!” dedi yaşlı adam, yeniden elini sallayıp yürüdü.</p>

  <p>Adamın sözlerinden bir anlam çıkaramamıştı. Çok mu üzgün görünüyordu. Yüzünden belli oluyor muydu o kadar?</p>

  <p>“Öğrenci değilim,” demişti ama yaşlı adam inanmamıştı demek ya da unutmuştu. Bunun önemli bir şey olduğunu düşündü.</p>

  <p>“Gözlük...” diye söylendi.</p>

  <p>Çıkardı gözlüğü, cebine koydu. Güvenilir bir çevreye girene dek takmamayı uygun buldu.</p>

  <p>Çantasındaki seçeneğe başvurmak istemiyorsa daha dikkatli olmalıydı bundan böyle. Başlamıştı işte.</p>

  <p>Lacivert yol çantasını yüklendi, köfte arabasının önündeki beyaz gömlekli bir çocuğa tiyatroyu sordu. Eliyle, parkın arkasından geçen geniş yolu gösterdi çocuk. Oradan, sağlı sollu birkaç yola daha sapılacağını anlattı.</p>

  <p>Çocuğun gösterdiği parkın içinden geçerken, akşamları Anadolu kentlerine çöken hüznü, insanları birbirine sokulmaya iten gizemli havayı duydu. Ayrı bir şeydi bu, yeni bir duyguydu. Gecenin serinliğine karışan değişik ve başdöndürücü kokular duyduğunu sanıyordu. Eski kokular... İkili üçlü gezinenler göze çarpıyordu. Uzaklardan yanık, inlemeli şarkılar çalındı kulağına. Yazlık sinemadan geliyor olmalıydı. Evleri, ağaçları, insanları saran karanlık bile daha başkaydı burada. Yumuşak mıydı? ‘Kadife siyahlığı...’ diye düşündü. Köşede kestanecinin önüne birikenler vardı.</p>

  <p>‘Tarihsel bir tortu gibi...’ diye düşündü. ‘Ne kadar değişik her şey...’</p>

  <p>Köşeyi döner dönmez gördü tiyatro yazısını. Hiçbir yerinde ışık yoktu, duvarları kararmıştı, camlı kapısı, girişi, gişesi karanlıktı. Kilitliydi her yer.</p>

  <p>Yol yorgunluğunu o anda duymaya başladı. Her şeyi değiştiriyordu bu durum.</p>

  <p>Gözleri ağrımaya başlamıştı.</p>

  <p>‘Gözlüğü taksam mı?’ diye düşündü.</p>

  <p>Tiyatronun karşısına düşen yerde, ışıkları yanan bir eczane ilişti gözüne. Sokağın karanlığına sığınarak birkaç kez gitti geldi önünden, gözledi. Çok genç bir çocuk oturuyordu içerde, tezgâha kollarını dayamıştı, bir kitap tutuyordu elinde.</p>

  <p>Eczaneye girdi.</p>

  <p>“Buyurun!” dedi çocuk, kıpkırmızı bir sivilce vardı çenesinin üstünde.</p>

  <p>Tiyatroyu aradığını söyledi.</p>

  <p>“Niçin aramıştınız?”</p>

  <p>“Bir iş yapmıştım onlara. Alacağım vardı.”</p>

  <p>“Haa!” dedi çocuk. “Bu gece burada değiller onlar.”</p>

  <p>Yakın bir kasabada oynadıklarını söyledi.</p>

  <p>“Çok az vaktim vardı,” diye mırıldandı Erdem. “Yarın Ankara’ya dönecektim.”</p>

  <p>“O zaman atlayıp gidin,” dedi çocuk. “Yakın yer.</p>

  <p>Nasıl gidileceğini sordu.</p>

  <p>“Taksi tutarsınız,” dedi çocuk. “Ben telefonla çağırırım isterseniz.”</p>

  <p>Taksiyi beklerken, bu Anadolu kentlerinde insanların daha yardımsever, daha yakın olduklarını düşündü.</p>

  <p>Çocuğun, “Taksi tutarsınız,” deme nedeni görünüşünden miydi, yoksa, “İş yaptım, alacağım vardı,” demesine mi dayanıyordu? Sakin kafayla düşünecekti bunu.</p>

  <p>Bu geceyi, tiyatrodaki arkadaşlarını bularak bitirmek için güçlü bir istek vardı içinde.</p>

  <br/>

  <p>Büyükçe bir kasaba olmalıydı. İki tane sinema görünüyordu alanda. Önlerinde kalabalık vardı.</p>

  <p>Yaklaştı, bekleyenlerden birine tiyatronun nerede oynadığını sordu. Birkaç kişi ilgilendi. Konuşmalarını kesmişlerdi.</p>

  <p>“Ben duymadım,” dedi biri.</p>

  <p>“Olsa duyardık!”</p>

  <p>“Tiyatro miyatro yok burada bu akşam.”</p>

  <p>“Başka bir sinemada olamaz mı?”</p>

  <p>“Olsa bilirdik, biz bilmezsek.</p>

  <p>O sırada arkalarda duran biri ilgilendi.</p>

  <p>“Ne var? Ne oluyor?”</p>

  <p>İnce bıyıklı oğlan, “İstanbullu bir arkadaş gelmiş, tiyatro geldi mi diye soruyor,” dedi.</p>

  <p>“Nereden çıkardın İstanbullu olduğumu?” diye sordu Erdem.</p>

  <p>“Hiiç,” dedi çocuk. “Ne bileyim, öyle geldi.”</p>

  <p>Ayrıldı oradan. Ne yapacağını düşünüyordu şimdi. Kasabada bir otele mi gitmeliydi; kente mi dönmeliydi yoksa? Küçük yerde daha çok göze batardı. En iyisi kente dönmekti.</p>

  <p>Büyük bir yorgunluk çökmüştü üstüne. İçinden, bir yere kıvrılıp uyumak geliyordu.</p>

  <p>Kıyıdaki anayola çıktı. Karanlıkta, deniz kıyısından asfaltın kenarındaki daracık şeritte yürüyordu. Arkadan otomobiller geldikçe toprak şeridin iyice sağına kayıyor, farlar büyüyüp gürültü yaklaşırken ürküyordu. Yol üstünde beyaz bir yapı çıktı karşısına. Yaklaşınca “Otel” yazısını okudu. Altı, sabahçı kahvesiydi.</p>

  <p>‘Geceyi burada geçirsem...’ diye düşündü, kahvenin önünden geçti birkaç kez. Dumanlı camların arkasında beş-altı kişinin kâğıt oynadığını görüyordu. Tam içeri girecekken durdu. Bu saatte göze batacaktı burada. Genç, öğrenci kılıklı, İstanbullu... Her şey radyodaki arama listelerini çağrıştırıyordu. Gözlüğü çıkarmanın da işe yaramadığını düşündü.</p>

  <p>Karar veremiyordu. Yürüdü geçti oteli. Yorgunluktan her yanı ilik ilik çözülüyordu.</p>

  <p>‘Turistik yerdir. Kampçıyım desem inanmazlar mı?’ dedi kendi kendine, otele doğru geri döndüğü sırada.</p>

  <p>Tam yaklaştığında kahvenin kapısı açıldı. Birkaç kişi çıktı dışarı öksürerek. Kasabanın yerlileriydi. Onları görünce geri döndü hemen, oradan uzaklaştı.</p>

  <p>Gelip geçen otomobillere el kaldırmaya başladı. Arkasında farlar parlayınca gelenin otobüs mü, kamyon mu, taksi mi olduğunu seçmeye çalışıyordu. Yanlışlıkla polis arabasına da el kaldırabilirdi insan.</p>

  <p>Bir otobüs durdu, yolun sağına çekti. Yarı beline kadar sarkan muavin aldı içeriye onu, en arkaya oturttu.</p>

  <p>İçi dışı sigaradan zifir gibiydi. Açlık, yollarda geçen günler, toz, yorgunluk, bindiriyordu. Tiyatronun nerede olduğunu düşünmeye çalıştı. Ya başlarına bir şey geldiyse? İşte gene yeni bir durum. Eğer tiyatroya bir şey olduysa o da tehlikede demekti. Tiyatroyu sormuş, aramış, önünde dolaşmıştı.</p>

  <p>Eczanedeki çocuktan da kuşkulandı. ‘Anadolu kentlerindeki insanların yakınlığı, dostluğu’ düşüncesini anımsadı. Oyun mu oynanıyordu yoksa? Kapana mı girmişti? ‘Biraz abartmaya başladım,’ diye yatıştırdı kendini. ‘Bir şey olduğu yok. Gidip bir daha bakayım tiyatroya.’</p>

  <p>Kente gelince, garajlara varmadan ineceğini söyledi muavine. Bir köşebaşında bıraktılar. Bütün yolculuk boyunca hiç elinden bırakmadığı lacivert yol çantasını alıp tiyatroya doğru yürüdü. Sokaklarda kimse kalmamıştı; karanlıktı evlerin camları.</p>

  <p>Bir bahçe duvarının üstünden sessizce, beyaz bir kedi geçti. Ayak seslerini hafifletti, yere yumuşak basmaya başladı.</p>

  <p>Üç-beş dakika sonra parkı tanıdı, bir başka köşesindeydi şimdi.</p>

  <p>Uzaktan baktı tiyatroya, köşebaşına gelmeden bir apartmanın kuytusuna sindi. Bir ara camlarda ışık görür gibi oldu. Sonra kaydı gitti ışık. Kilitli ve karanlıktı yapı.</p>

  <p>Eczanede bir hareket görülmüyordu. Çocuk, masanın başında, kollarını yastık yapmış, uyur gibiydi. Bir süre daha bekleyip çevreyi dinledi. Hiç ses yoktu.</p>

  <p>Kapıyı açıp eczaneye girdi. Uyanan çocuk, ışıktan kamaşan gözleriyle baktı Erdem’e.</p>

  <p>“Ne oldu?” dedi, “bulamadınız mı?”</p>

  <p>Hâlâ ‘siz’ diyordu çocuk. Bu tatsız ayrıntı dikkatini çekti o karışık anda.</p>

  <p>Anlattı.</p>

  <p>“Keşke öteki kasabaya da baksaydınız gitmişken,” dedi çocuk. “Oradan on dakika bile sürmez. Keşke baksaydınız. Tüh, tüh!”</p>

  <p>“Nereden biliyorsun orada olduklarını?”</p>

  <p>“Aynı kasaba sayılır, çok yakın. Birinde yoksa, ötekindedirler. Yaparlar böyle değişiklikler...”</p>

  <p>“Bir taksi daha çağırır mısın?” dedi çocuğa.</p>

  <p>O ikinci kasabada da sinemanın önünde indi. Girişte yeri süpüren çocuğa sordu tiyatroyu.</p>

  <p>“Geleceklerdi ama program değişmiş,” yanıtını aldı. Başka bir şey bilmiyordu tiyatro hakkında.</p>

  <p>‘Çok uzattık bu işi!’ dedi kendi kendine. ‘Saçmalık.’</p>

  <p>Kıyıdaki anayola çıkmak için çakıllı toprak bir alandan geçti. İkidir aynı yanlışı yapıp taksiyi bekletmediğini düşünüyordu. Yapılmaması gereken yanlışlardı bunlar. Bir kasabalının geldiğini gördü, karanlığın içinden çıktı önüne adam. Neden olduğunu bilmeden ona da sordu tiyatroyu.</p>

  <p>“Valla geçen bir konser olduydu. İstanbul’dan şarkıcı karılar falan geldiydi,” dedi adam.</p>

  <p>Yola indi, asfaltın yanındaki şeritten yürümeye koyuldu gene. Bu kez sürüklenir gibi bir garip gidiyordu. Açık yakasından rüzgâr doluyordu içine. Ellerini ceplerine soktu.</p>

  <p>Yanından kamyonlar, tankerler geçiyordu.</p>

  <p>Deniz kıyısında sazlar bitmişti. Yanı kumluktu. Yoldan aşağı vurdu, kumlara gömüldü her adımda. Sazlığın yanına oturdu.</p>

  <p>Kalabalıktan, polislerden uzak bir yerdi işte. Kimse bulamazdı kendisini orada. Sık ve büyüktü sazlık, oracıkta kumlara gömülüp uyusaydı.</p>

  <p>‘Gülünç olma!’ diye söylendi. Yatamayacaktı. Hiç dışarda yatmamıştı daha önce. Hem sazlığa her baktığında, kaygan hayvanlar, sürüngenler dolaşıyormuş gibi oluyordu yanında yöresinde. Kalkıp hemen yola çıktı.</p>

  <p>Bu kez bindiği bir minibüstü. Tıklım tıklımdı. Arka koltukta sıkışıp yer verdiler.</p>

  <p>Yanındaki cam kapanmıyordu bir türlü. Yel çırptı yüzünü, gözlerini sulandırdı. Minibüstekilerin yüzleri koyulaşmıştı kör ışıkta. Avurtları çökük, esmer yüzler. Yanında, iriyarı bir adam ile başı torlu bir kadın oturuyordu; bir çocuk vardı kucağında. Sepetlerinden biri Erdem’in ayağının altındaydı.</p>

  <p>Kente geldiler. Geceyarısıydı. El ayak çekilmiş ortalıktan. Bir otel bulup yıkanmak, sonra sabaha dek rahat bir uyku çekmek niyetindeydi.</p>

  <p>Bir fayton tuttu, çuval gibi yığılıp kaldı içinde. Atların nalları şakırdıyor, karşı yapılarda yankılanıp dağılıyordu.</p>

  <p>Bir otelin önünde durdu fayton. İndi, tezgâhın arkasındaki uykulu kâtipten yer sordu. Daracık bir merdiven gidiyordu yukarı doğru. Salonda kimse yoktu.</p>

  <p>“Tek kişilik odamız yok,” dedi kâtip. “Üç kişilikte bir yatak boş.”</p>

  <p>Çıktı oradan. Başka otel aramaya koyuldu.</p>

  <p>Girdiği ikinci otelde önce kimseyi göremedi. Sonra arkalardan, uykulu, gözleri çipil çipil, uzun, soluk bir çocuk çıkageldi. Yerde, bordo renkli, kirli bir yolluk vardı. Oturma salonu cam bir bölmeyle ayrılıyordu. Tek kişilik oda buldu orada.</p>

  <p>Dar merdivenlerde kâtibin arkasından çıkarken içine bir erinç dolmuştu.</p>

  <p>Bir sehpa ile birkaç kırmızı koltuk duran holden, loş bir koridora giriliyordu. Nemli, ağır bir koku vardı otelde.</p>

  <p>Kâtibe banyo yapacağını söyledi. Banyo her koridorda bir taneydi. Gecenin sessizliğinde bol sıcak suyla yıkandı. Gözleri kapalı duşun altında dururken tam tepesine çarpıp dağılan sular, tedirginliğini, kuşkularını alıp götürüyordu.</p>

  <p>Odada çantasından gömleklerini, pantolonlarını, çamaşırlarını çıkarıp yerleştirdi. Sonra çantayı özenle kilitleyip göze çarpmayacak bir yere kaldırdı. Çok çaresiz kalırsa gerekli olacaktı kendisine çanta.</p>

  <p>Çok kısa bir süre içi geçer gibi oldu. Sivrilen bir düşünceyle uyandı. Odaya sokak lambalarının ışığı düşüyordu. Fayton şakırtıları, ayak sesleri geldi kulağına.</p>

  <p>Gövdesinde, uyutmayacak kadar ağır bir yorgunluk vardı.</p>

  <p>Kalkıp balkon kapısını açtı, serindi balkon taşları, ayaklarını donduruyordu. Rüzgâr başlamıştı dışarda. Kâğıtları, teneke parçalarını sürüklüyordu. Sallanan tabelaların gıcırtılarını duydu.</p>

  <p>Sokağın başında iki gölge yaklaştı. Konuşarak geçtiler.</p>

  <p>‘Yarın babama iki satır yazayım,’ dedi. ‘Merak içindedirler.’</p>

  <p>Bir arkadaşı gibi yazacaktı babasına: ‘Aziz kardeşim Fahrettin...’</p>

  <p>İçeri girip balkon kapısını kapattığında gözkapakları düşüyordu.</p>

  <p>Uçsuz bucaksız alabildiğine bir beyazlık içinde gördü kendini. Yere basmadan, kayar gibi çok hoş bir duyguyla yürüyordu karlar arasında. Gökyüzünden çok büyük parçalar düşüyor, yavaşça konuyorlardı. İri, beyaz tüy parçaları gibiydiler. Ayakta kıpırdamadan durmuş, gözlerini kocaman açmış kendisine bakanların başına konup birikiyorlar, beyazlaştırıyorlardı. Üniversitedeki arkadaşları –şimdi öldürülmüş olanlar bile– örgütteki nişanlısı, babası Prof. Fahrettin Bey... ‘Düş görüyorum,’ diye düşünüyordu.</p>

  <p>Uyandı.</p>

  <p>Yavaşça ağarıyordu hava. Kentte sesler başlamıştı. Uzaktan bir ezan sesi geldi. Sonra başka ezanlar karıştı ona. Arka arkaya her yerden ezan sesleri yükselmeye başladı.</p>

  <p>Öğlene doğru rüzgâr artmıştı. Sıcak, insanın yüzüne çarpan, toz kum getiren bir rüzgârdı.</p>

  <p>Her şeyden önce saçını kestirmeyi düşünüyordu. Açık sarıya çalan saçları dalgalı ve uzundu. Yumuşak kıvrımlarla dökülüyordu kulaklarının üstünden. Gözlük gibi bir engel diye düşünüyordu saçlarını.</p>

  <p>Birkaç berber dükkânının önünden geçti. Beş-altı koltuklu, büyük dükkânlardı. İstediği tıraşı yapamayacaklarından korktu. Daha yeni saç kesimleri denerlerdi. Bir yokuştan çıkarken gördü dükkânı. Genç bir çırak vardı içerde. Beyaz gömleği büyük geliyordu, bacaklarına dolanmıştı.</p>

  <p>Ustasını çağırmak istedi önce, kahvede kâğıt oynuyormuş.</p>

  <p>“İstemez, sen yap!” dedi.</p>

  <p>Çocuk acemice tutuyordu makası. Ürkekti. Çok yavaş çalışıyordu.</p>

  <p>Bir yandan uzun saçları kesilirken, bir yandan da aynada kendini süzüyordu Erdem. İnce yüzüne, düzgün burnuna, gözlerine bakıyordu. Gözlüksüz de olsa bakış çok önemliydi. Şöyle içerden, derin, serinkanlı bakışın da değiştirilmesi gerekiyordu. Her şeye, eleştirerek, irdeleyerek bakıyor gibiydi. Ayna karşısında bir oyuna girdi. Yumuşattı bakışlarını, tatlılaştırdı. Yok! Bu kez de iyimser bir aydın kişiliği...</p>

  <p>Çocuk bitirdi tıraşı. İstediğinden de kötü olmuştu, çok kısaydı. Ensesi bembeyaz çıkmıştı ortaya.</p>

  <p>Berberden sonra tiyatroya bakmaya gitti. Bir gün önceki gibiydi, hiçbir hareket göze çarpmıyordu.</p>

  <p>Öğleden sonra oyalanmak için bir sinemaya girdi. Salonda, karanlıkta oturmuş, filmle ilgilenmeden ne yapacağını düşünüyordu. Akşam bir kez daha arayacaktı tiyatroyu. Ama umudu yoktu artık.</p>

  <p>Sinemadan çıktığında akşam serinliği çöküyordu.</p>

  <br/>

  <p>O gece de gelmedi tiyatro, ertesi gün de.</p>

  <p>Akşamı otelde geçirdi Erdem, kitap okudu. Bir ara aynada iyice inceledi kendini. Güneş yanığıydı yüzü şimdi. Sağlıklı, diri, açık havada yaşayanlara özgü bir anlatım kazanmıştı. Gözlüksüz ve kısa saçlı oluşu da yardım ediyordu buna.</p>

  <p>Ertesi gün kentte canı sıkılarak dolaşırken farkına varmadan garajın yakınına geldi. Gene o soru takıldı aklına: Gitmesi daha mı doğruydu? Daha mı akıllıcaydı İstanbul’a dönmek?</p>

  <p>Kulakları sağır edecek bir gürültü vardı garajda. Her otobüsün önünde üç kişi avazı çıktığı kadar bağırıp müşteri çağırıyordu.</p>

  <p>Büfeden bir sandviç aldığı sırada bir polisin kendisine doğru geldiğini gördü. Şapkasını yana yıkmış, bıyıklı, genç bir polisti.</p>

  <p>“Adın ne?”</p>

  <p>“Kadri!” dedi.</p>

  <p>“Kimliğini göster!”</p>

  <p>Çıkarıp verdi.</p>

  <p>Uzun uzun kimliği inceledi polis.</p>

  <p>“Öğrenci misin?”</p>

  <p>“Hayır, marangoz atölyem var.”</p>

  <p>“Nerede?”</p>

  <p>“Ankara’da.”</p>

  <p>“Niye geldin buraya?”</p>

  <p>“İş yaptım. Alacaklarım var.”</p>

  <p>Kararsız durdu polis, bir kimliğe bir Erdem’e bakıyordu. Uzattı kimliği, sonra dönüp gitti.</p>

  <p>Erdem bir kez daha atlattığını düşündü.</p>

  <p>Korktuğu başına geliyordu, daha da kaç kez gelecekti kimbilir! Gözlüğü çıkarması, saçını kestirmesi, yanması, kaşını çatması yetmiyordu demek ki!</p>

  <p>‘Belki de giysiler!’ dedi. Spor bir ceket vardı üstünde, bir de desenli kısa kollu gömlek, sıradan bir pantolon...</p>

  <p>Sokağa girer girmez haykırmaya başladı satıcılar.</p>

  <p>“Bir şey mi gerekli kardeş?”</p>

  <p>“Buyur beyefendi, içerde mallar var!”</p>

  <p>“Amerikan takımlar var abi!”</p>

  <p>İkinci el mal satan dükkânlardan birine daldı, adam durmadan konuşuyor, takım elbiseler çıkarıyordu.</p>

  <p>“Bana bir takım ver usta,” dedi Erdem. “Pek züppe işi olmasın.”</p>

  <p>“Hay hay! Hay hay!” dedi adam.</p>

  <p>Ucu çengelli bir sopayla, tepelerden askıya asılmış üç-dört takım indirdi. Az kullanılmışa benziyorlardı. Serdi tezgâhın üstüne. Erdem ilgiyle gözden geçirdi elbiseleri. Kahverengi bir takım en sıradanı, en kötü dikilmiş gibi geldi. En çok kullanılmış olanı da oydu. Dirsekleri, yakası parlıyordu.</p>

  <p>“Şunu bir giyeyim usta,” dedi. “Bakalım olacak mı?”</p>

  <p>Dükkânın arkasında giydi takımı. Boru gibi iniyordu pantolon. Kendi giydiklerine göre çok boldu.</p>

  <p>“Bir de beyaz gömlek ver usta,” dedi.</p>

  <p>Gömleklerin arasından seçip getirdi adam. Yakası yıpranmış bir gömlekti.</p>

  <p>Giyindikten sonra kendini aynada süzünce ilk aklına gelen, ‘Bundan fazlası olmaz artık!’ oldu. Bedeni bile değişmiş, hiçbir inceliği, çevikliği kalmamıştı. On kilo daha almış gibiydi.</p>

  <p>Dışarı çıktığında bir garip duymaya başladı kendini. Sanki yürümeyi yeni öğrenmiş gibiydi, kolu bir yana gidiyordu, bacağı bir yana... Ceketin yakası boynunu kesiyor, iki adımda bir boynunu uzatıp başını sağdan sola çevirmesine neden oluyordu.</p>

  <p>Şimdi çevrenin ilgisini daha çok çekiyormuş gibiydi ya da öyle geliyordu ona. O güne dek edindiği yürüme, hareket etme alışkanlıklarının tümünü yitirmişti âdeta.</p>

  <p>‘Aptallık ediyorum! Aptallık ediyorum!’ diye söylendi. Çocukça denemelerdi bunlar. Sonunda dönülmeyecek, tehlikeli bir noktaya götürecekti kendisini. Otele gitti. Yeni aldığı elbiseyi çıkardı hemen.</p>

  <p>Lacivertli mavili yol çantasının içinden birkaç parça giysiyi aldı. Astarını söktü, sonra pasaportla yabancı paraların durduğu yeri...</p>

  <p>Dolaptaki eşyalarını topladı. Hesabı kesecekti otelle...</p>

  <p>Kentin sokaklarındaydı şimdi. Kalabalığın arasında kuşkusuz ve güvenli dolaşıyordu. Kısa şortu, sırtındaki tişörtü (yabancı üniversitenin adı yazıyordu üstünde), yuvarlak tel gözlüğü bir damga gibi taşıdığını düşünüyordu; herkesin bakar bakmaz anlayacağı, hiç kuşkulanmayacağı, kendisinin de onca başarısızlıktan sonra yadırgamadığı bir damga... Lacivert çantasının astarına pasaportu ve paraları yerleştirirken babasıyla tartışmışlardı. Adam, baştan, o kılığı ve pasaportu kullanmasını istiyordu. “Daha gerçekçi olduğumu kabul et lütfen!” Ama, kabul etmeme eğilimi öyle ağır basıyordu ki, uzun bir denemeyi göze alabileceğini duymuştu içinde, tehlikelerini de hesaba katarak.</p>

  <p>Yoldan gelip geçenler baktıkça tedirginliğe kapılmıyor, yadırgamıyordu. Ne olduğu belli, hiç kuşku çekmeyen bir kılıktaydı. Yazın, kentin günlük yaşamına karışan olağan bir görüntüydü artık. Yalnız çocuğun biri yol ortasında:</p>

  <p>“Anne bak!” diye bağırmıştı, “turist benim gibi kısa pantolon giymiş.”</p>
</body>
</html>