<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="bas1">
    <p>Dokuma İşçisi ile Şair</p>
  </div>

  <p>Çatı katındaki evinde büyük yazı masasının başına oturmuş düşünüyordu şair.</p>

  <p>“Bu koşullarda ne kadar kaçabilir?” diye mırıldanıyordu bir yandan da. “Olanaklar tükenince zorlamalı. Ama yakalanması?... O hiç olmaz! Yanlış bir son!”</p>

  <p>Kalktı. Mutfaktan, yarısı içilmiş bir şişe şarap ile bir bardak getirdi. Masanın başına oturdu gene.</p>

  <p>Yazılı sayfaları toparlayıp önüne koymuştu. Kâğıt tomarının üstünde tutuyordu elini, ayırmıyordu.</p>

  <p>Arkasındaki kitaplığın alt gözünden bir tomar gazete aldı. Masanın üstüne yaydı. Son bir yılın önemli günlerine ait gazetelerdi bunlar. Ağır ve zalim bir baskının bütün izleri görülebiliyordu gazetelerde: Öldürülenler, polisler, ordu birlikleri, silahlar... Gazeteleri her okuyuşunda bir suçluluk duygusu uyanıyordu içinde. Kenarda seyirci kalmayı yakıştıramıyordu kendisine.</p>

  <p>Mutfaktan bir şişe şarap daha getirdi.</p>

  <p>Salondaki eşyalar, daktilo, divan, akvaryum, masanın üstündeki bardak, nereden geldiği belli olmayan garip cisimler gibi görünmeye başlamışlardı. Resimler ile kopmuş kolları bacakları karıştırıyordu.</p>

  <p>Gazeteleri kenara itip bir kâğıt çekti önüne şair. Şunları yazdı:</p>

  <br/>

  <div class="gir1">
    <p>Çiçek kokularını duymak istemiyorum</p>

    <p>kardeşim/aygın baygın leylaklar/</p>

    <p>Sümbüller, akasyalar doluşmasın odama/</p>

    <p>Biranın köpüğü dudaklarımı gıdıklamasın/</p>

    <p>arkasından parlak serinliğini tatmayayım/</p>

    <p>Yumuşak yataklara gömülmesin gövdem/</p>

    <p>Bir dizeyle kanırmasın yüreğim/</p>

    <p>Hışırtılı, yeni giysiler görmesin bedenim/</p>

    <p>Bir kadının üstünde sarsılmayayım/</p>

    <p>Yüreğim dolmasın sevecenlikle, bir dostun</p>

    <p>karşısında/</p>

    <p>Kuluncuna giren kurşunu duymak istiyorum</p>

    <p>kardeşim/</p>

    <p>Ve boynuna geçirilen halkayı boğazımda/</p>

    <p>boyun kemiğini kıran ipi ve gövdenin</p>

    <p>çelik soğukluğunu senin...</p>
  </div>

  <br/>

  <p>Yazdığı şeyi bir kez daha okuyacak gücü olmadığını düşündü.</p>

  <p>Soluk yüzünü, titreyen dudaklarını gördü aynada. Gözleri kanlanmıştı.</p>

  <p>Terasa çıktı. Yaz gecesiydi ama serindi gene de. Parmaklığın kıyısına gelip alnını yapıştırdı soğuk demire.</p>

  <p>Biraz sonra kendini yatağa attığında, ‘Yakalanmamak, pis bir şey bu,’ diye bir düşünce dolaşıyordu kafasında. Bir işçi destanı, işçinin yakalanmasıyla bitemezdi, bitmemeliydi. Yakışık almazdı bu.</p>

  <p>Sabah sürekli çalınan zille uyandı. Kapı uzun süredir çalınıyormuş da kendisi duymamış sanısına kapıldı. Gece, üstündekilerle olduğu gibi yattığını fark etti.</p>

  <p>Zile sürekli basıyordu dışardaki.</p>

  <p>“Geliyorum, geliyorum!” diye bağırdı.</p>

  <p>Abdullah diye bir arkadaşıydı gelen. Yanında, tanımadığı genç birisi vardı.</p>

  <p>“Uyuyor muydun?”</p>

  <p>“Gece geç vakte kadar çalıştım da,” dedi.</p>

  <p>Abdullah’la gelen, ancak yirmi yaşlarında gösteriyordu. Bir koltuğa ilişmiş, başını önüne eğmişti. Daha çok gecekondu çocuklarına benziyordu. Şair, tanıyamadığı gibi, bir anlam da verememişti bu gelişe.</p>

  <p>“Siz biraz oturun,” dedi.</p>

  <p>Mutfakta elini yüzünü yıkadı.</p>

  <p>Çay suyunu ocağın üstüne koyarken Abdullah girdi mutfağa.</p>

  <p>“İş önemli arkadaş,” dedi, yanında getirdiği çocuğu anlattı. “İki aydır arıyorlar. Gerçek adını bilmene gerek yok, neden aradıklarını da!”</p>

  <p>Çocuğun, bir dokuma fabrikasında işçi olduğunu, iki aydır kaçak yaşadığını anlattı.</p>

  <p>Şair, birden elindeki demlikle kalakaldı.</p>

  <p>“İnanılmaz bir benzerlik, gerçekten inanılmaz...” diye söylendi.</p>

  <p>Odaya geri döndüğünde genç çocuk hâlâ aynı durumda oturuyordu koltukta. Yitiverecek gibiydi.</p>

  <p>Bilim dışı eğilimleri olan birine, ‘gizemli bir işaret’ gibi görünebilirdi bu geliş. Şair, ‘Salt ilginç bir rastlantı,’ diye düşündü. Ama çok ilginçti.</p>

  <br/>

  <p>O ilk günün akşamı, işçiyle –Zeynel’di adı– şair yalnızdı evde. Şair, yerinde duramıyor, mutfağa girip çıkıyor, salonu arşınlıyordu.</p>

  <p>“Anlat bakalım arkadaş!” dedi birden.</p>

  <p>Zeynel, kim olduğunu, işini, ana-babasını anlattı. Tutuk konuşuyordu.</p>

  <p>“Bir Levent vardı, sendikacı. Tanıyor musun?”</p>

  <p>“Hayır,” dedi şair.</p>

  <p>“Onunla birlikte hazırladık grevi.”</p>

  <p>Şair, anlatılanları dinlerken oturduğu koltuktan kalkıyor, dolaşıyor, ikide birde gözlüğünü düzeltiyordu.</p>

  <p>Konuk, şairin böyle kendinden geçip heyecanlandığını gördükçe daha ayrıntılı, ballandıra ballandıra anlatmaya başlamıştı.</p>

  <p>“Bir süre burada kalırız,” dedi şair. “Sen pek ortalarda görünme. Ben bakkaldan aldıklarımı artırmam, kuşkulanmasınlar diye... Başka yerlerden de alışveriş yaparım. Dikkatli olmak gerekiyor.”</p>

  <p>“Benim için sıkıntıya girme,” dedi Zeynel.</p>

  <p>“Yok canım,” dedi. Sonra ekledi. “Ben yokken kapıyı açma kimseye.”</p>

  <p>Yemekte konuğun onuruna kadeh kaldırdı şair.</p>

  <p>“Geldiğine çok sevindim işçi arkadaş, haydi onuruna!” gibi bir şeyler söyledi.</p>

  <p>Sonra sürekli konuşmaya başladı. Son günlerde nasıl büyük bir tedirginliğe kapıldığını anlatıyordu. Zeynel’in davranışları ağırlaşıyordu içtikçe.</p>

  <p>“Bu işkenceler, öldürmeler, insan beyni üzerinde dayanılmaz bir sancı yaratıyor,” diyordu şair. “Geceleri sabahlara kadar işkence altındaki genç insanların çığlıklarını duyuyorum. Çalışamıyorum kaç gündür. Beynimi ökçeler eziyor sanki.”</p>

  <p>Başı dönüyordu Zeynel’in. Şairi bir görüyor bir yitiriyordu. Hiç yoktu içki alışkanlığı.</p>

  <p>Şair de bir ara başını kolunun üstüne yasladı, öylece kaldı masada. Düşünüyor mu, uyuyor mu bilemedi konuk.</p>

  <p>Ertesi gün Zeynel evde yalnız kaldı. Şair işe gitmişti.</p>

  <p>Salondaki kitaplıkta çok kitap vardı. Onlara baktı. Altları çizilmiş, kenarlarına notlar düşülmüştü çoğunun. Dergiler yığılıydı. Bir dergide şairin şiirlerini gördü. ‘Adana’da şiirlerini okusaydım, birisi de çıkıp şairin evinde saklanacağımı söyleseydi ne çok şaşırırdım,’ diye düşündü. Yeniden okudu şiirleri.</p>

  <p>Balkon perdeleri açık olduğu için camlara pek yaklaşamıyordu. Sokağın karşısındaki apartmanlar pek yüksek değildi ama bitişik daireden biri terasa çıksa görürdü onu.</p>

  <p>Alt kattakiler ile yandakileri kuşkulandırmamak için elden geldiğinde az gürültü yapmaya çalışıyordu.</p>

  <p>Öğlene doğru telefon beş-altı kez çaldı. Açmadı.</p>

  <p>Öğleden sonra elinde kitapla uzanırken bir ara uyudu. Uyandığında kendi kendine, ‘Bu böyle günlerce sürerse ne olur benim durumum?’ diye soruyordu.</p>

  <p>Şair, soluk soluğa girdi kapıdan. Elindeki kesekâğıdını mutfağa bıraktı. Bir yandan da, “Durum kötü! Çok kötü!” diye söyleniyordu. “Bizim arkadaşları almışlar bugün. Bu sabah... Kimseyi bırakmıyorlar ortalıkta.”</p>

  <p>Salonu baştanbaşa arşınlıyordu.</p>

  <p>“Bizim daireye gelmişler. Müdürden bilgi almışlar hakkımda. Çok kötü, çok! Her an gelebilirler.”</p>

  <p>Neden sonra Zeynel’e baktı.</p>

  <p>“Sen ne yaptın bugün?”</p>

  <p>“Kitaplara baktım. Biraz okudum. Öyle işte.</p>

  <p>“Canın sıkılmadı mı?”</p>

  <p>“Sıkıldı ama...”</p>

  <p>“Doğru, haklısın,” dedi şair.</p>

  <p>Zeynel sofrayı hazırlamak istedi. Şair durdurdu onu.</p>

  <p>“Her an gelebilirler,” dedi. “Bu kadar yakınımıza geldiklerini bilmiyordum. Bir şey yapmamız gerekiyor şimdi.”</p>

  <p>Zeynel bekledi.</p>

  <p>“Eğer gelirlerse, kitapların çoğunu alırlar. Saklamamız gerekiyor. Kaptırmayalım. Saklayacağız şimdi.”</p>

  <p>“Nereye?”</p>

  <p>“Paket yapıp filelerle apartman aydınlığına sarkıtalım.”</p>

  <p>“O kadar çok file var mı?”</p>

  <p>“Hepsini saklamayacağız ki. Elli kitap kadar.”</p>

  <p>Kitapları seçmeye başladı. Salonda, kitaplığın yanına çökmüş aceleyle kitap ayırıyordu. Zeynel de başında beklemekteydi. Kimi kitaplarda çok düşündü şair.</p>

  <p>Sakıncalı diye ayrılan kitapları gazete kâğıtlarına sarıp paket yaptılar. Hela penceresinin hemen altına çaktıkları çivilere astılar fileleri.</p>

  <p>Salona döndüklerinde şair bir kez daha gözden geçirdi kitapları. Masasının çekmecelerini açtı. Kendi yazılarını toparlamaya koyuldu. Konuşmadan, ses çıkarmadan çalışıyordu.</p>

  <p>Topladığı kâğıtları gri bir dosyanın içine koydu. Çok çabuktu elleri. İkide bir kayıp düşen gözlüğünü düzeltiyor, apartman merdivenlerindeki ayak seslerini dinliyordu.</p>

  <p>O, kâğıtları toplarken Zeynel mutfakta çay yaptı.</p>

  <p>Çayı götürdüğünde, “Ha? Çay mı?” dedi şair. “Sağ ol! Sağ ol! Ben unutuyorum bu işleri.”</p>

  <p>Öyle telaşlı bir görünümü vardı ki, Zeynel şairin kendini de unutmuş olduğunu kavradı.</p>

  <p>Masanın başında oturdular. Gri dosyayı açtı şair.</p>

  <p>“Bütün çalışmalarımı saklamak zorundayım,” dedi.</p>

  <p>Bir kâğıt çekti dosyadan, uzun uzun baktı. Kendi kendine okur gibi mırıldandı:</p>

  <br/>

  <div class="gir1">
    <p>Açtım yüreğimi,</p>

    <p>Çakmaktaşı yalazlarından</p>

    <p>Kanırtan bir hicran</p>

    <p>Ve çeliklenen isyanla...</p>
  </div>

  <br/>

  <p>“Son günlerde başladığım bir şiirdi,” diye açıkladı.</p>

  <p>“Çok güzel,” dedi Zeynel. Ama şair onu duymamış gibi dalgın dalgın kâğıda bakıyordu.</p>

  <p>Tam o sırada ikisi de zil sesiyle sıçradılar. Hiç beklemiyorlardı. Merdivenlerde ayak sesi duymamışlardı.</p>

  <p>Zeynel fısıltıyla, “Kâğıtlar!” dedi.</p>

  <p>Şair aceleyle dosyayı toparlamaya çalıştı. Masanın kenarına çarptı. Bütün kâğıtlar dağıldı yere. Eğilip topladılar.</p>

  <p>Zil iki kez daha çaldı.</p>

  <p>Zeynel dosyayı alıp hela penceresinin dışına astıkları filenin içine koydu. Döndüğünde, şair yandaki odaya girmesini işaret ediyordu.</p>

  <p>“Odaya, şu odaya... çabuk!” diye fısıldadı.</p>

  <p>Odaya gitti Zeynel. Şairin kapıyı açtığını duydu.</p>

  <p>Konuşmalar geldi kulağına.</p>

  <p>Bir-iki dakika geçmeden şair geldi odaya.</p>

  <p>“Bir arkadaş geldi,” dedi.</p>

  <p>Gelen arkadaş çalışma masasının yanındaki koltukta oturuyordu. Fırça gibi bıyıkları olduğunu gördü Zeynel. Kırk yaşlarında gösteriyordu. Şair, “bir arkadaş,” diye tanıttı Zeynel’i. Pek bir şey söylemedi. Gelen de sormadı.</p>

  <p>“Nasıl olmuş bu iş?” diye sordu şair.</p>

  <p>Seslerini alçaltmışlar, fısıl fısıl konuşuyorlardı. “Kapıyı kırıp dalmışlar içeriye. Bir düşün. Uyku sersemi, o kadar adamı yatak odanda görünce... Evi aramışlar. Üçünü de götürmüşler bir yere. Neresi olduğu belli değil.”</p>

  <p>“Çocuğu da mı?”</p>

  <p>“Çocuğu da.”</p>

  <p>Şair üzüntüyle başını salladı.</p>

  <p>“Nerede olduklarını bulamadınız mı?”</p>

  <p>“Avukat Cemil, Emniyet’e gitti. Hiçbir şey söylememişler.”</p>

  <p>“İşkenceye mi aldılar çocukları dersin?”</p>

  <p>“Öyle gibi.”</p>

  <p>Sustular. İkisinin de başı öne eğikti. Dokunsan ağlayacak gibiydiler.</p>

  <p>“Ortalıkta adam bırakmayacaklar bu gidişle,” dedi şair.</p>

  <p>“Öyle görünüyor.”</p>

  <p>“Kitapları falan ne yaptın sen?”</p>

  <p>“Bizim halanın evine götürdüm. Emekli albay evi... Kimin aklına gelecek?”</p>

  <p>Arkadaşı, gece yasağı başlamadan dönmek istiyordu. Giderken, “Bir haber alırsam, ya telefon ederim ya uğrarım,” dedi.</p>

  <p>“Ama dikkatli konuş telefonda,” diye uyardı şair.</p>

  <p>Yalnız kaldıklarında büyük bir sıkıntı içine düştüler. İkisi de söyleyecek söz bulamıyordu. Her an kapının çalınıp, silahlı adamların içeri dolabileceğini düşünüyordu şair. Bunun dışında hiçbir şey ilgisini çekmiyor, oyalamıyordu. Masanın başına oturdu. Bir şeyler çiziktirmeye başladı. Kalın gözlüğünün gölgesi düşüyordu yanaklarına. Zeynel de eline bir kitap aldı. Koltuğa oturup okumaya çalıştı ama tek sözcük anlamadı okuduklarından.</p>

  <p>“Sürekli evde kapalı kalamazsın,” dedi şair.</p>

  <p>“Öyle,” dedi.</p>

  <p>“Bak ne diyeceğim. Senin saçlarını boyasak!”</p>

  <p>“Niye?”</p>

  <p>“Bakarsın biri tanır. Dışarı çıkarsan falan...”</p>

  <p>Zeynel’e saçının boyanması çok ters geliyordu.</p>

  <p>“Boyalı saç belli olur,” dedi. “Sonra beni tanıyan da yok burada.” ‘Ne kadar saçma şeyler geliyor aklına,’ diye düşündü. ‘Çocuk gibi.’</p>

  <br/>

  <p>Ertesi akşam Zeynel evde oturuyordu gene. Perdeler kapalı olmadığı için ışık yakmamıştı. Balkon kapısından, kararan gökyüzüne bakıyordu.</p>

  <p>Anahtarın kilitte döndüğünü duydu. Şair fırtına gibi koşarak daldı içeriye. Merdivenleri çok hızlı çıkmış olacaktı. Soluk soluğaydı.</p>

  <p>“Durum çok kötü! Çok kötü! Çok, çok kötü! Allah kahretsin!” Hiç durmadan konuşuyor, ellerini kollarını sallıyor, gözlüğünü çıkarıp takıyor, salonu arşınlıyordu.</p>

  <p>“Nereye gitsen bir baskı, bir korku, bir yıldırma! Allah kahretsin. Elektrik parasını yatırmaya gittim bugün. Kuyrukta bekledim. Makbuzu kıza verdiğimde yüzüme tuhaf tuhaf baktı. Sonra, kâğıdı alıp arkadaşlarının yanına gitti. Konuştular. Kız beni gösterdi onlara. Sonra, başka servise gideceksin dediler. O servise gittim. Kuyruk vardı. Beklerken, burada bir gariplik var, çıkayım diye düşündüm. Çıktım kuyruktan. Tam kapıya giderken birisi dokundu omuzuma. ‘Beyefendi! Beyefendi!’ diye seslendi. Polisler geldi sandım. Karşıdaki camlı kapıya atılsam kurtulabilir miyim, diye düşündüm. Odacı bir tomar kâğıt uzattı bana. ‘Bunları düşürdünüz,’ dedi. Kâğıtları alıp hızla uzaklaştım oradan. Bir gariplik vardı. Polise telefon ettiler. Odacı oyalamak istedi beni.”</p>

  <p>Yüzü kızarmıştı şairin. Ya da aşırı heyecanlı olduğu için öyle görünüyordu karşısındakine. Soluk soluğaydı ama fısıltıyla anlatmaya çalışıyordu.</p>

  <p>“Seni kimse görmedi ya arkadaş?”</p>

  <p>“Yok... Bir-iki kez telefon çaldı, açmadım.”</p>

  <p>“Kimdi acaba?” Kuşkuyla baktı Zeynel’in yüzüne.</p>

  <p>O gece şair, uykuyla uyanıklık arasında, yarım bıraktığı işçi destanını anımsadı. Zeynel geldi geleli düşünmemişti, olaylar alıp götürüyordu onu. Ters bir iş aklına gelmiş gibi bir tedirginlik kapladı içini. Bu tedirginliğe anlam veremedi. Destanı unuttuğu için miydi, yoksa günlük korkuların ağır basmasından mıydı, neydi? Ama içindeki duygu bir terslik olduğunu gösteriyordu.</p>

  <p>Yataktan kalktı. Salona geçti sessizce. Camlardan vuran ışıkta Zeynel’i gördü. Yorganı savurmuştu. İki büklüm kıvrılmış, dizlerini karnına çekmiş uyuyordu. Şairi kaç gecedir tedirgin eden horultusu bütün evi dolduruyordu. ‘Nasıl çıkarabiliyor bu gürültüyü?’ diye düşündü. Kaç gecedir, adam boğazlanıyormuş gibi sesler duyarak uyanıyordu.</p>

  <p>Zeynel, ortaokul çocuğu gibi göründü şairin gözüne. Öyle küçük ve savunmasız...</p>

  <p>‘Acaba bana yalan mı söylediler?’ sorusu ilk kez takıldı aklına. ‘Yoksa bu çocuk o işlere karışmadı mı? Başka birisi mi?’</p>

  <p>İçini saran hoşnutsuzluk yarım bıraktığı destandan mı ileri geliyordu, yoksa divanda kıvrılmış yatan şu çocuk muydu nedeni? Bir yanlışlık olduğunu düşündü. Ya destanda ya Zeynel’de...</p>

  <p>O sırada uyandı konuk. Odanın ortasındaki gölgeyi gördü.</p>

  <p>“Uyuyamadın mı abi?” dedi.</p>

  <p>Zeynel’den ilk kez duyduğu “abi” sözcüğü sevindirdi şairi. Ve o anda yanlışlığın Zeynel’de olduğuna karar verdi.</p>

  <br/>

  <p>Şairin evine geleli bir haftayı buluyordu. Gündüzleri yalnız başına evde oturuyordu Zeynel. Yapacak hiçbir işi yoktu. Akşama dek şairin kitaplığında kalan kitapları karıştırıyordu. Kimi zaman, kitapları açarken birinin içinden daktiloyla ya da elle yazılmış birkaç sayfa düşüveriyordu. Şiir çalışmaları, yazı denemeleriydi bunlar.</p>

  <p>Her akşam yiyecek paketiyle eve geliyordu şair. Zeynel sofrayı hazırlıyordu. Radyoyu açıp haberleri dinliyorlardı. Her gün daha korkutucu oluyordu durum. Zeynel radyoyu açmaktan korkar olmuştu. Şair de dinledikten sonra çırpınıyor, dolaşıyordu, suyun altında kalmış da soluk alamıyormuş gibiydi.</p>

  <p>Bir akşam geldiğinde her günküne benzemeyen bir hava vardı üstünde. Rengi sarıydı. Titriyor ya da sayıklıyor gibi göründü Zeynel’e, ama hiçbirini yapmıyordu bunların. Elindeki peynir paketiyle ekmeği masanın üstüne bıraktı yavaşça. Hareketleri ağırdı, ama birden fırlayıp bir şeyler yapacakmış gibiydi.</p>

  <p>“Bir şey mi oldu?” Çekinerek sordu Zeynel.</p>

  <p>“Evet, evet! Biraz önce geldim. Bakkala girerken uzun, siyah bir arabanın geçtiğini gördüm. Üstünde telsiz vardı. İki adam duruyordu bakkalın orada. Geçerken işaretleştiler. Olduğu gibi gördüm. Sonra bakkala girdiğimde o iki adam da girdi. Bozuntuya vermemeye çalıştım. O iki adam bakkalla konuşmaya başladı. Ben çıktıktan sonra, oldu bu. Ama gördüm. Beni gösteriyorlardı. Sonra bakkalın eliyle bizim evi işaret ettiğini gördüm.”</p>

  <p>“Tam bizim evi mi? Burayı mı?”</p>

  <p>“Evet. Sen bugün çıktın mı? Kimse gördü mü seni?”</p>

  <p>“Hayır. Her günkü gibi.”</p>

  <p>“Peki, kapıcı?”</p>

  <p>“Kapıcı da. Çıkmadım ki!”</p>

  <p>“Herkes ödül almak için... para için... ihbar ihbar üstüne. Bizim bu apartmanda da bir emekli yarbay var. Apartman yöneticisi... Yani...”</p>

  <p>Kuşkuyla gözlerini Zeynel’in yüzüne dikmişti.</p>

  <p>“Kimse görmedi, inan ki görmedi!”</p>

  <p>Bu ara merdivende gürültüler duyuldu. Birkaç kişi yukarı çıkıyordu. Koşup kapının arkasına gitti şair, kulağını dayadı. Zeynel de yanındaydı. Ses çıkarmadan dinlediler. Ayak sesleri onlara doğru yaklaştı. Gözden baktı Zeynel. Bir adam ile iki kadının girdiğini gördü karşı daireye.</p>

  <p>Eliyle, korkma anlamında işaret etti şaire.</p>

  <p>Yemekten sonra Zeynel kitap karıştırıyordu salonda. Şair de masanın başına oturmuş, kâğıtlara desenler çiziyordu. Sinirli, gergin bir hava vardı. Zeynel şairin her an patlamak üzere olduğunu seziyor; sesini çıkarmıyordu. Kuşkularını yatıştırmak için de bir şey söylemeyecekti. ‘Koca adam yahu! Ayıp artık!’ diye geçiyordu kafasından.</p>

  <p>Bir ara şairin bir şey söylemek üzere olduğunu sezdi. Kitaptan başını kaldırıp baktı yüzüne. Şair duraklayarak:</p>

  <p>“Şu bizim kitaplar, sakladığımız kitaplar...” dedi.</p>

  <p>“Ne olmuş onlara?”</p>

  <p>“Sağlam bir yer değil orası. Çocukluk ettik. Orada bulamazlar mı kitapları. İlk bakacakları yer orası.”</p>

  <p>“Nereye kaldıralım öyleyse?”</p>

  <p>Birden tıslar gibi, “Yakalım!” dedi şair. “Gelince nasıl olsa almayacaklar mı? O zaman onlar yakacak. Herkes yakıyor, bütün arkadaşlar, herkes! Ne yapayım? Ne yapayım yahu? Ben ister miyim kitaplarımı yakmayı? Şair adam kitap yakar mı? Ne yapayım?”</p>

  <p>İkisi birden hırsız gibi sessizce helaya gidip fileleri çıkardılar. Banyo sobasını yaktı şair.</p>

  <p>Banyo çok dardı, kurnanın yanına betona çömelmişlerdi. Sobadaki alevin kızıllığı vuruyordu yüzlerine.</p>

  <p>Che Guevera’nın bir kitabından başladılar yakmaya. Kitap olduğu gibi atılsa yanmazdı. Önce kitabın kapağını yırtıyorlar, sonra beşer onar sayfa tutup, dikiş yerlerinden ayırıyorlardı. İpli olanları zor ayırdılar.</p>

  <p>Ağır yanıyordu kitaplar, işleri uzundu. Şair bir ara mutfaktan büyükçe bir tencere getirdi. Onun içinde de yakmaya çalıştılar ama çok is oldu. Dumandan boğulacak hale geldiler.</p>

  <p>Kitap sayfaları, kenarlardan başlıyordu yanmaya. Kenarlar kıvrılıp kararırken Zeynel ortada kalan kızıllaşmış yazıları okuyordu farkında olmadan. Alev alttan sarıyordu sayfayı, yalayıp yutuyordu. Sucuk gibi terlemişti ikisi de. Birbirlerine hiç bakmadan kitapları yırtıyorlardı.</p>

  <p>Kitaplar bitmek üzereyken telefon çaldı. Salona gitti şair. Zeynel, kalan kitapları tek başına yırttı, attı sobaya. Ortada, naylonlardan başka bir şey kalmadı. Toplayıp içeri götürdü onları da.</p>

  <p>Şair gene masanın başındaydı. Geçerken, şairin önündeki kâğıtlara baktı Zeynel. Kâğıtlar, anlamsız biçimlerle, çizgilerle dolmuştu.</p>

  <p>Perdeleri sımsıkı örtülüydü salonun. Şair, gözlerini dikip uzun uzun Zeynel’e baktı.</p>

  <p>“Çok mu ayıp buluyorsun yaptığımızı?” dedi. Saldırgan bir ton vardı sesinde.</p>

  <p>“Ayıp değil! Niye ayıp olsun! Bana mı ait sorumluluğu? İnsanım ben yahu! İnsanım, şairim. Devrimci makineler mi var her acıya dayanacak! İnsanım ben!”</p>

  <p>Sayıklar gibi konuşmaya başlamıştı gene. Karşısında büyük bir kalabalık var da onlarla tartışıyor gibiydi.</p>

  <p>“Bak! Kaç gündür tek satır yazabiliyor muyum? Böyle bir ortamda! Şiir iç denge ister. Tek tek kişilerle değil, kitleyle uğraşmaktır şiirin işi.”</p>

  <p>Konuştukça sesi yükseliyor, söylev havasına giriyordu. Yüzü kıpkırmızı olmuştu.</p>

  <p>‘Koca adam! Koca adam!’ diye geçiriyordu Zeynel içinden yine. ‘Bu ne korku, ne gevezelik böyle?’</p>

  <p>Artık her gün, her saniye kalın gözlüklerin arkasında kuşkuyla kımıldayan gözlere, durmadan söylenip her davranışını eleştiren şaire katlanamayacağını düşünüyordu.</p>

  <p>“Hayattan ve kalbimden bütün izlenimleri süzüp bir damla gibi dökmeliyim, anlıyor musun? Kitleleri aydınlatacak, harekete geçirecek kavga şiiri... gerçek şiir! Yazamıyorum. Bugün, bu yaşadığımız gün fazla etki yapıyor. Bugünü fazla yaşadın mı yazamazsın. Olaylara ve kendime uzaktan bakabilmeliyim. Hatta sana da, sana da... Bir kavganın, bir mücadelenin, çiçek açan hayatın dilidir şiir. Kavganın içinde bir nabız gibi atar ve yüceltir onu. Yevtuşenko’yu biliyor musun, alanlarda okuduğu şiirleri?”</p>

  <p>Zeynel, başıyla bilmiyorum işareti yaptı. Şairin davranışları karşısında gittikçe şaşkınlığı artıyor, sesini çıkarmadan izlemekle yetiniyordu.</p>

  <p>“Günlük heyecanlarla uğraşamam ki ben,” dedi şair. “Bin kişinin dili olarak bin kişiyle, on bin kişiyle uğraşmalıyım. Hareket, şairine bu özgürlüğü vermeli... Silah elde dolaşan çocuklar... Tamam, sözüm yok ama... tek tek kavga ediyorlar. Onlarla benim görevim bir değil ki. Benim şiirim halklar çapında kavgaya girişiyor.”</p>

  <br/>

  <p>Şairin evine gelişinin onuncu gününde radyo, arananlar listesinde Zeynel’in de adını okudu. Yirmi beş kişilik bir listenin içindeydi.</p>

  <p>Akşam haberlerini dinlerken oldu bu. Tek tek ad okunmaya başlayınca dikkat kesilmişlerdi. Birden Zeynel’in adı okununca irkildiler. Zeynel, arananın kendisiyle aynı kişi olduğuna inanamamış gibiydi. Daha önce de radyoda okunmuştu adı, biliyordu ama kendisi ilk kez duyuyordu.</p>

  <p>Şair kıpırtısızdı. Bir süre ikisi de ses çıkaramadı. Sonra şair, “Ne yapacağız?” diye sordu.</p>

  <p>Zeynel yanıtlamadı soruyu. Şair kalktı gene, sonu gelmez voltalarına başladı. Büyük bir yük altında ezilmiş gibi omuzları çökmüştü. Son günlerde bu voltalara bakamıyordu Zeynel, başı dönüyordu. ‘Adam dediğin ya oturur, ya kalkar, böyle evin içinde dolaş da dolaş ne oluyor?’ diyordu ama söyleyemiyordu şaire. ‘Onun istediğini söyleme hakkı var, benim yok,’ diye geçiyordu aklından.</p>

  <p>Bir akşam önce yemek yerlerken şair birkaç kez yüzüne bakmış sonra çatalı masanın üstüne atarak, “Yahu arkadaş Allah aşkına şapırdatma şu ağzını,” demişti. Kıpkırmızı olmuştu Zeynel.</p>

  <p>Şair balkon kapısını açıp çıktı. Bir serinlik yayıldı içeriye. Zeynel günlerdir içerde kapalı kalmaktan bunalmıştı. Serin havayı içine çekti. Akasya kokuları geldi.</p>

  <p>Fazla duramadı içerde, terasa çıktı o da. Gece havası birden çarptı. Ömründe bu kadar tatlı bir hava görmemişti; ılık, tül gibi sarıyordu her yanını.</p>

  <p>Şair, demir korkuluğa yaslanmış bakıyordu. Yanına gitti Zeynel.</p>

  <p>“Sen... sen niye çıktın?”</p>

  <p>“Gece. Kim görecek? Karanlık.” Çocuk gibi yalvaracaktı az daha. “Duramadım içerde.”</p>

  <p>Ev, tenha bir sokaktaydı. Yanda ışıklı, geniş bir caddeye bağlanıyordu sokak. İkisi birden bir süre caddeye baktılar. Bir asker arabası geçti. Şair alçak sesle:</p>

  <p>“Hep araba, hep asker, hep silah, öldürme, kan!” dedi. “Sokakta yürüyorsun, karşıdan karşıya geçiyorsun, dükkâna giriyorsun. Her taraf polis dolu, asker dolu; kol geziyorlar. Soluk alamaz oldum bugün. Bir oraya vurdum bir buraya. Bütün solcuların evlerini arayacaklarmış. Herkes bunu konuşuyor. Geçenki arama gibi. Ne biçim mücadeledir, ne biçim kavgadır bu! Örgütsüz, darmadağın. Sen benim evime geliyorsun, ben senin evine. Çocuk oyuncağı gibi. Bütün solcular birbirlerinin evinde yakalanıyor.”</p>

  <p>Zeynel, o anda yalnızca şairin susmasını istiyordu. Hava sarhoş etmişti onu. Her şey öyle güzel, öyle rahat, öyle köklü bir uyum içindeydi ki... Şairin sözlerine artık önem vermediğini fark etti. Dinlemiyordu. Nasıl olmuştu bu değişiklik? Bilmiyordu ama her gün aynı sözleri dinlemekten bıkmıştı.</p>

  <p>“Baştan düşünmek gerekirdi bu işi. Uzun süreli mücadele, halkların mücadelesi kolay değil. Geçen yıl yazmıştım ben, faşizmi azgınlaştırmamak gerek diye. Ama bize sormadı kimse.”</p>

  <p>İçerden sigara getirdi Zeynel. Bir tane yaktı, havaya savurdu dumanını. Aldırmıyordu o anda, hiçbir şeye aldırmıyordu. Hava, serinlik, kokular, doyulamayacak kadar güzel geliyordu.</p>

  <p>Yandaki terastan bir kapı gıcırtısı duydular birden. Şair irkildi. Kapıdan genç bir kızın çıktığını gördü Zeynel. Onları hiç görmemiş gibi korkuluğa yürüdü, kollarını dayadı.</p>

  <p>Zeynel istemeye istemeye gitti içeri. Salonun duvarları üstüne geliyordu. Bin kez baktığı kitaplara bir kez daha bakamayacaktı.</p>

  <p>Kapıya doğru atıldı. Apartman merdivenlerini üçer beşer atlayarak indi. Ağırlaştı sokağa çıkınca. Koşmadı. Cadde boyunca yürümeye kaptırdı kendini. Bir de sigara yaktı.</p>

  <p>Yürüye yürüye park gibi bir yere geldiğini fark etti. Karanlıktı. Gidip oturdu bir bankın üzerine. Bank nemliydi. Çam ağaçları vardı arkada.</p>

  <p>Gece yasağı başlamadan önce döndü eve. Merdivenleri sessizce çıktı. Kimse görmedi kendisini.</p>

  <p>Kapının önünde bir süre bekledi. Zili çaldı sonra. Şair açtı kapıyı.</p>

  <p>“Ooo merhaba!” dedi. Sesi boğuklaşmıştı.</p>

  <p>“Kusura bakma, çok bunaldım da...”</p>

  <p>“Zarar yok!”</p>

  <p>“Sana haber veremedim.”</p>

  <p>“Olsun.”</p>

  <p>“Birden böyle nasıl olduysa.</p>

  <p>Davranışlarından, şairin bu konuyu pek deşmek niyetinde olmadığını anladı. Işığı söndürüp yattılar.</p>

  <p>Zeynel’i yattığı yerde bir üzüntü kapladı. Çok yanlış şeyler yapmış gibi bir duygu uyandı içinde.</p>

  <p>Uzun süre uyku tutmadı. İçerden şairin düzensiz soluklarını, yatakta kendini oradan oraya savurmalarını duyuyordu.</p>

  <p>Köşedeki akvaryuma takıldı gözleri. Zayıf, yeşil bir ışık yanıyordu içinde. Uykuyla uyanıklık arasının karışık görüntülerine daldı. Annesini gördü. Evin önüne bulaşık suyu döküyordu. Levent’in portakal sandığına oturuşu... Seslerini duyar gibi oldu. Dağıldı uykulu hali.</p>

  <p>‘Belki de birazdan gelip burayı basarlar’ diye düşündü. ‘Radyoda adım okundu, çok önemli. Belki de şimdi geliyorlardır, kapıdalardır... Şair de hep bunu düşünüyor, biliyorum. Yakalanırsam döverler biliyorum, işkence, çok işkence... elektrik...’</p>

  <p>Gene dalar gibi oldu. Bu kez iki tekerlekli bisiklete binmişti. Derenin kenarındaki şeritten sürüyordu bisikleti. Derenin içine doğru uçtu.</p>

  <p>Uykusundan zil sesleriyle fırladı. Evin her yanında ziller çalıyor gibiydi. Ne olduğunu anlayamadı. Şairin odasına koştu. Yatağında oturuyordu şair. Elinde bir çalar saat vardı. Zeynel içeri girdiğinde hâlâ çalıyordu saat. Zeynel saati aldı, basıp susturdu. Şair korkulu bir düşte gibi baktı Zeynel’e. Yavaş yavaş tanıdı. Saate baktı, odaya göz gezdirdi. Tam olarak kendine geldiğini gördü Zeynel. Bir şey demeden çıktı, yatağına gitti.</p>

  <p>Artık eski günler gelmiyordu aklına. Şairi düşünüyordu. Aradan çok geçmeden odada şairin gölgesini gördü. Akvaryuma doğru uzanıyordu.</p>

  <p>Gözlerini kapatıp bekledi.</p>

  <p>“Arkadaş!”</p>

  <p>Fısıltı gibi geliyordu ses. Gözlerini açtı.</p>

  <p>Şair akvaryumun yanında oturuyordu. Gözlükleri yoktu. Yandan vuran yeşil akvaryum ışığında, uzamış, ölü yüzü gibi sarkmıştı yüzü...</p>

  <p>“Yarın sabah olmayacak, şimdi söylemem gerek...”</p>

  <p>Biraz durdu. Tıkanır gibi konuşmaya başladı gene.</p>

  <p>“Şimdi... şu anda söylemezsem olmayacak. Nasıl anlatacağım bilmiyorum ama... ama... sen buradan git arkadaş. Buradan git! İstersen ben gideyim. Evi, cebimdeki bütün parayı sana bırakayım. Ya da sen git!”</p>

  <p>Ayağa kalktı. Gövdesi daha da uzadı salonda. Çıkmak üzereyken dönüp Zeynel’in yanına geldi. Elini tuttu.</p>

  <p>“Benim için alçak diye düşüneceksin biliyorum, daha korkağı, daha alçağı olmaz diyeceksin. Ama ben istemedim, ben başlamadım. Alçak diye düşün, hain diye düşün, tek buradan git arkadaş!”</p>

  <p>“Peki,” dedi Zeynel. “Sabah giderim. Merak etme.”</p>
</body>
</html>