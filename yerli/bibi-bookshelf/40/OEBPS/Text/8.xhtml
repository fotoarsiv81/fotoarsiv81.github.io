<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="bas1">
    <p>Sıkıntılı Günler</p>
  </div>

  <p>Sabah erkenden çıkması gerekiyordu yola. Çünkü aşağı yukarı bütün firma temsilcileri kendisi gibi ayın ilk pazartesi günü çıkarlardı geziye. Kim doktorlara, eczanelere daha önce giderse, onun sipariş alma olasılığı artardı. Ayrıca en az beş-on kasabaya uğrayıp, akşam Hopa’yı tutacaktı. Orada yatarlardı genellikle. Ertesi sabah Cankurtaran dağlarını aşıp Murgul Etibank Hastanesi’ne, Artvin’e giderlerdi.</p>

  <p>Uyandığında saat beşe geliyordu. Hemen geceden kalma başağrısının sürdüğünü anladı.</p>

  <p>Karısı salonda valizini hazırlıyor, çoraplarını katlıyordu.</p>

  <p>Banyoda elini yüzünü yıkarken dışardan karısının seslendiğini duydu:</p>

  <p>“Yumurtayı iki mi yersin, bir mi?”</p>

  <p>Gene o mırıltı, tekdüze ürkek sesti.</p>

  <p>“Hiç!” diye bağırdı. Ama o sırada yüzüne su çarptığı için boğuldu sözleri.</p>

  <p>“Hıı?” diye bağırdı karısı.</p>

  <p>“Yumurta istemiyorum, diyorum. Sağır mısın?”</p>

  <p>Sonra söylendi kendi kendine.</p>

  <p>Banyodan çıkarken karısı yanına geldi.</p>

  <p>“Ama yola gideceksin, yeseydin,” dedi. Kocasını düşünüyor, ona bir hizmette bulunmak istediğini söylüyordu. Kızılacak değil, sevinilecek bir şeydi bu aslında.</p>

  <p>“Yemeyeceğim dedim Allah’ın cezası!” diye bağırdı Mehmet Özver.</p>

  <p>Kadın, korkuyla sindi.</p>

  <p>“Şşşt, yavaş n’olur, çocuklar uyanacak,” dedi.</p>

  <p>“Oğlanı kaldır!”</p>

  <p>“Günah, daha çok erken.”</p>

  <p>“Kaldır piçkurusunu!” dedi Mehmet Özver. “Görsün bakalım nasıl oluyormuş.”</p>

  <p>“Bırak, kıyma!”</p>

  <p>“Kaldır dedim sana, tutturmasaydı dün gece öyle...”</p>

  <p>Bir akşam önce oğlu Bayraktar, “Sabah kalkıp otomobili birlikte yerleştirelim,” diye yalvarmıştı. “Kalkamazsın, çok erken gideceğim,” demişti çocuğa. Ama tutturmuştu Bayraktar, “İlle de kalkacağım,” diye. “Görürsün gününü o zaman,” demişti oğluna.</p>

  <p>Karısı loş salonda hâlâ karşısında dikiliyordu. Dayak yemiş köpek gibi omuzları düşmüştü. Böyle ürktüğü zamanlar, ağzı hafifçe bir kenara çekiliyor, başı bir tokattan sakınmak istermiş gibi iki omuzunun arasına giriyordu. Bu da çileden çıkarıyordu kocasını. Bir kez karşısında dikilip, açık ve ciddi bakabilseydi gözlerinin içine...</p>

  <p>Mehmet Özver, salona, yıpranmış eşyalara, yapma çiçeklere, oraya buraya atılmış oyuncaklara baktı. Karısı, uykudan gözleri şiş, saçları kırık ve dağınık, dizlerinin üstünde biten sarı güllü kapitone sabahlıkla karşısındaydı. Bir yere doğru hızla kayar gibi oldu. Ömrünün boşa gittiğini ve artık değişmeyeceğini en yoğun ve kesin duyduğu, kendine acıdığı anlardı bunlar. Arada bir gelirdi bu duygu.</p>

  <p>Koşarak çocuklarının odasına gitti. Kız, başını yastığın altına sokmuştu her zamanki gibi. Bayraktar da bir bacağını yorganın üstünden aşırmış, ağzı açık, en derin uykusundaydı.</p>

  <p>Kolundan tuttuğu gibi çekti çocuğu.</p>

  <p>“Kalk bakalım beyefendi!” diye bağırıyordu. “Kalk bakalım beyefendi!”</p>

  <p>Bayraktar şaşkınlıkla gözlerini açtı. Babasının yüzüne baktı.</p>

  <p>Mehmet Özver sertçe çekti çocuğu.</p>

  <p>“Kalk bakalım beyefendi! Nasıl oluyormuş gör bakalım!”</p>

  <p>Oğlanı ayağa kaldırmıştı çekerek.</p>

  <p>“Hadi yerleştir eşyaları arabaya,” dedi.</p>

  <p>Arkasını döndü. Tam odadan çıkacaktı ki çocuğun yeniden yatağa yığıldığını duydu. Yanına gelip omuzundan tuttu. Bu kez oldukça sert tartakladı.</p>

  <p>Karısı kolundan tutmuş, “Bırak çocuğu, sakatlayacaksın bir yanını,” diyordu.</p>

  <p>“Zırlama ulan, dolaşma ayağımın altında!” diye elinin tersiyle itti kadını.</p>

  <p>Birden yatıştı ortalık.</p>

  <p>Çocukların ikisi de uyanmış, kalkmışlardı. Sinirli babalarına, kapının yanında yere yığılmış ağlayan annelerine bakıyorlardı. Kadının hafif hıçkırıkları duyuluyordu.</p>

  <p>Mehmet Özver sessizliği bozmak için,</p>

  <p>“Niye o kadar ısrar ettin akşam ulan?” dedi Bayraktar’a. “Kalkabildin mi? Gördün mü?”</p>

  <p>Bayraktar, “Kalktım ya baba!” dedi.</p>

  <p>Alelacele giyindi Mehmet Özver. Kimseye, eyvallah demeden fırladı gitti.</p>

  <br/>

  <p>Küçük valizini, dağıtacağı ilaçları yerleştirmişti otomobiline.</p>

  <p>Sağlık Eczanesi’nin önünden geçerken bir an durup içeri girmeyi düşündü. Ama daha çok erkendi. Açılmamıştı eczane.</p>

  <p>Dar sokakları hızla geçip kentin dışına çıktı.</p>

  <p>Bulanık bir hava vardı o gün. Göğün rengi ile denizin rengi aynıydı. Külrengi bir grilik, kapanıklık vardı ikisinde de.</p>

  <p>Şoseden, taşları fırlatarak, sarsıla sarsıla ilerlerken solundaki denizin çamur gibi bulanık dalgalar kabarttığını, gelip kıyıda gümlediğini görüyordu.</p>

  <p>Yağacak gibiydi.</p>

  <p>Mehmet Özver, sigaranın birini yakıp birini söndürüyor, tek dirseği pencerede hızla sürüyordu otomobili.</p>

  <p>Günde iki paket Yeni Harman içerdi. Parmakları ile dişlerindeki sarılık, sanki doğuşundan beri varmış gibi yerleşmişlerdi artık. Arada bir sigaranın zararı, erken öleceği gibi düşüncelere kapılırdı. Ama o gün bunlar yoktu kafasında. Belki bininci, bin beş yüzüncü kez boşanma, alıp başını gitme düşleri kuruyordu. En çok böyle sıkıştığı anlar, zengin olmadığına yanardı. Yeterli parası olsa bir gün bile beklemez, bir ev alırdı Firdevs’e. Çocuklarla birlikte oturabileceği, kendi malı bir ev. Sonra bir yıllık geçim parasını da yatırırdı bankaya. ‘Haydi!’ derdi. ‘Şimdi siz halleşin artık. Gelecek yıla kadar arayıp sormayın beni.’ Kendisi de yaşamını derler toplar, sigarayı bırakır, iyi giyinir, tek başına yaşayacağı bir ev döşerdi. Bu ev hep gözünün önündeydi Mehmet Özver’in. Yıllardan beri görürdü. Modern eşyalar vardı salonda. Kitaplar, ses cihazları, bir divan, minderler... Nedense hep dağınık ama ölçülü biçili bir dağınıklık. Bir Amerikan bar. Kapağını çekince ışık yanıyor, arkası aynalı... Kendisi de gözünün önüne, hep bir içki şişesini açarken geliyordu. Bir sabahlık vardı sırtında. Yakası hafif açılmıştı. Bir madalyon sallanıyordu göğsünde. Ağzının kenarında bir sigara. Sigarayı bırakma kararına uymazdı bu ama, gene de kaçırmazdı keyfini. Yatakta da bir kadın olurdu hep. Yarı çıplak. Kimi zaman sarışın, kimi zaman esmer. Ama hiçbir zaman uçları kırık, açık kumral saçlı değil. Kiminde de Ayten’i düşünürdü yatakta. Nedense üstünde gene, göğüs cebinde adının baş harfleri işli beyaz eczacı gömleği ve gözlüğüyle. Bunların hiçbiri açık seçik canlanmazdı gözünde. Çocukluğunda görüp unuttuğu bir filmin parçaları gibi uçuşup dururlardı.</p>

  <p>Bir Yeni Harman daha yaktı.</p>

  <p>Hiçbir zaman gerçekleşemeyecekti bu düşleri. Tutuklu gibi yaşayacaktı o loş evde, kapitone sabahlıklı, kılcal damarları görünen kadınla; her gün o plastik çiçekleri, yer yer kelleşmiş, kirli sarı kadife koltukları, formika masayı, sarımtırak iç bulandırıcı bir hüznü, beceriksiz bir hadım erkekliği taşıyarak.</p>

  <p>Elini hızla kaldırıp çarptı direksiyona.</p>

  <p>“Ah ulan ah!” dedi.</p>

  <p>Arabada yalnız olduğu için şöyle doya doya bağırmak istemişti ama kendinden utanır gibi kısık çıkmıştı sesi.</p>

  <p>Ona göre dünyanın en kolay şeyi bekâr olmaktı. Ne çocuk derdi, ne kadın. Gönlünün istediği yere git, istediğin gibi yaşa. Aç kal istersen.</p>

  <p>Bu düşüncelerle yolunun üstündeki ilk kasabaya geldi.</p>

  <p>Yağmur serpiştirmeye başlamıştı. Kasaba girişinde, üşümüşler gibi büzülmüş duran tavuklar kaçıştı önünden.</p>

  <p>Kurşuni bir koyuluk asılıp kalmıştı kasabanın üzerine. Evlerin beyazlığı bile solmuş, kremle gri arası hastalıklı bir renk almış gibiydi.</p>

  <p>Yağmur hızlanıyordu.</p>

  <p>Parke taşlı bir alana geldi. Deniz tarafında kasketli bir adam ile iki adım gerisinde torlu, peştamallı üç kadın yürüyordu. Birinin yürüyüşünden genç olduğunu kestirdi.</p>

  <p>Otomobil, eczanenin önünde yavaşlarken dönüp baktılar.</p>

  <p>Eczane kapalıydı.</p>

  <p>Bir an beklemeyi düşündü. Sonra iyice bastıran, parke taşlarını yıkayan yağmura baktı, vazgeçti.</p>

  <p>‘Dönüşte uğrarım olmazsa,’ dedi.</p>

  <p>Hızla döndü boş alanda.</p>

  <p>Tatsız bir yolculuktan sonra Hopa’ya ulaştığında akşam oluyordu. Sipariş işleri iyi gitmemiş, doktorlarla dostluğu ilerletecek yerde, içindeki sıkıntıyı durmadan açığa vurmuş, konuşmaları kısa kesmişti.</p>

  <p>Böyle kapalı havalarda iki kaşının arasına yerleşen ağrı, burnunda, gözlerinde zonklayan bir doluluğa ve başında sürekli bir sersemliğe dönüşürdü. Bir de canı sıkkındı üstelik.</p>

  <p>Siparişe de aldırmadı, doktorların ne düşüneceğine de.</p>

  <p>Engebeli yollarda, tek başına, sert hareketlerle araba kullanmak, durmadan sigara içip düşünmek daha iyi geliyordu.</p>

  <p>Hopa’da da bir-iki sıkıcı doktor ziyareti yaptı. Eczaneye uğradı. İşini bitirince deniz kenarındaki lokantanın önüne çekti mavi otomobili. Yağmur dinmişti. Akşam sessizliğine gömülüyordu kasaba. Evlerde ışıklar yandı. Kadınlar çocukları çağırdılar.</p>

  <p>Deniz hâlâ coşkundu. Karanlık, koyu sular gümbürtüyle dövüyordu kıyıyı. İriyarı, fötr şapkalı, yaşlıca bir adam geçti yanından. Bastonla yürüyordu. Babasına benzetti adamı Mehmet Özver. Öyle babacan ve oturaklı bir görünümü vardı. Bütün ağırlığıyla basıyordu yere.</p>

  <p>‘Şimdi evde bekliyorlardır onu,’ diye düşündü. ‘Dava vekili olsa gerek. Yazıhaneyi kapattı, gidiyor. Külbastı yapmışlardır. Hazırdır sofra. Radyoda haberleri dinlerken söylenir kendi kendine. Sonra rakısını içer, Kulüp sigarası durur yanında.’</p>

  <p>Durup dururken, bir yaşlı adamla bu kadar şeyi anımsamasına şaştı. Her şey olduğu gibi belleğindeydi, tazeydi. Arapsabunuyla ovulup tellenmiş tahtaların ıslak ve temiz kokusunu bile duyduğunu sandı.</p>

  <p>Sonra lokantaya girdi.</p>

  <p>Bütün ‘ilaççılar’ı tanırdı garsonlar. Her ay gelirlerdi çünkü.</p>

  <p>“Ost Vini Restaurant” yazılıydı tabelasında.</p>

  <p>Mehmet Özver kenar bir masaya geçti.</p>

  <p>“Külbastı var mı?” dedi garsona.</p>

  <p>“Taze kalkan vereyim abi,” dedi garson. Bir yandan da omuzundan aldığı bezle masayı siliyordu.</p>

  <p>Anılarıyla gelen yemek üzerinde diretmedi. Biraz sonra rakı, beyaz peynir, kavun gelmişti önüne.</p>

  <p>Nedense bütün bunlar daha da hüzünlendirdi onu.</p>

  <p>Lokanta boştu ama biraz sonra teker teker sökün edecekti temsilcileri. Yemekten sonra otele gidilecek, girişteki koğuş gibi odada kumar oynanacaktı. Her gelişlerinde aynı şeyler yineleniyordu.</p>

  <p>Mehmet Özver’in canı hiçbir şey istemiyordu o akşam. İki kadeh içip otele gidecek, odasına çıkacak, kitap okuyup uyuyacaktı.</p>

  <p>Kapıdan Selami ile Murat’ın girdiğini gördü. Selami bir Amerikan firmasının temsilcisiydi; Murat da yerli küçük bir şirketin. Yerli şirket araba vermediği için Selami’yle birlikte dolaşıyordu. Yasaktı ama idare ediyorlardı. Mehmet Özver’in hiçbir firma temsilcisiyle dostluğu yoktu. Yollarda zorunlu olarak karşılaşıyorlar, aynı lokantayı, aynı oteli paylaşıyorlardı. Aralarındaki o yapmacık neşeye, yapmacık içtenliğe katlanamıyordu. Bir de fazla ilgisini çekmiyordu işi. Yaşamını çevreleyen her şeyden olduğu gibi işinden de nefret ediyordu. Geçici bir süre katlanır gibiydi buna da. Öbürleri ise bütün benlikleriyle işlerine sarılıyorlar, durmadan işten söz ediyorlardı. İçini sıkıntılar basıyordu Mehmet Özver’in.</p>

  <p>Hele bu Amerikan firmasının temsilcisi, firmanın ortağı gibiydi. Aldığı siparişlerle övünür, eşine dostuna rastladığında da ilaçlarını övmeye başlardı. Taşıdığı çakmak, kolye, kol düğmesi, anahtarlık, deri sigaralık hep en iyi cinstendi ve silahları gibiydi bunlar. Güneş gözlüğünü, kemerine bağlı kılıfa takardı. Çakmağından saatine, kalemine kadar arma işletmişti.</p>

  <p>Bütün bunların farkındaydı Mehmet Özver. Ayrıca çok kısa kesilmiş saçlarıyla, düzgün yakışıklı yüzünü de sevmiyordu. Çok parlaktı ona göre. Her an sağlam, beyaz dişlerini parıldatıp, “İşte yepyeni bir müstahzar!” diyecek diye bekliyordu.</p>

  <p>Gösterişli selamlarla gelip Mehmet özver’in masasına oturdular.</p>

  <p>Selami ellerini ovuşturarak, “Eee, mönüde neler var bakalım!” dedi. Bileğindeki kalın gümüş künye şıkırdıyordu.</p>

  <p>Onlar daha yemeklerini söylemeden başkaları da sökün etti. Üç firma temsilcisi daha gelmişti.</p>

  <p>“Selam selam!” diye bağırdı Selami. “Nasıl, çok tozumu yediniz mi?”</p>

  <p>“Yağmur vardı, ıslaktı yerler,” dedi yeni gelenler.</p>

  <p>Gülüştüler.</p>

  <p>“Garson beylerden rica edelim, şu masaları birleştirsinler lütfen!” dedi Selami yüksek sesle. Ayağa kalkmış, o topluluğu yönettiğini belirtmek ister gibi, sözcüklerin üstüne basa basa konuşuyordu.</p>

  <p>Mehmet Özver hiç anlayamazdı bu tip insanları. Şimdi de onca gösterişi kendisi yapıyormuş gibi Selami’nin davranışlarından utanıyordu.</p>

  <p>Böylece kalabalık bir masanın çevresinde birleşmiş oldular.</p>

  <p>Rakıyı içtikçe biraz içinin ısındığını duyuyordu. Sabahtan beri iki kaşının arasına yerleşmiş duran ağrı da dağılıyordu. Neredeyse neşelenmeye başlamıştı. Biten yarım şişenin yerine yenisini ısmarladı. Oysa böyle kalabalık masalarda bir tedirginliğe kapılırdı. Hesap ödeneceği zaman bir karışıklık çıkardı hep ve bu karışıklık hiç de iyi sonuç vermezdi onun için. Ama o akşam böyle bir tedirginlik de duymuyordu. Masadakilerin, yeni gelen biri dışında hepsini tanıyordu. O da pek çekingen, silik biriydi. Sesini sedasını çıkarmadan oturuyordu köşesinde. Masanın ilgisini çekmiyordu.</p>

  <p>Herkes bir parça yükünü almış olduğu için dağılmıştı konular, ikili üçlü konuşmalar başlamıştı.</p>

  <p>Mehmet Özver’in sağında oturan Muzaffer yerli bir firmada çalışıyordu. İncecik, üflesen uçacak gibi, çok genç biriydi.</p>

  <p>“Bıraktım geldim ama bir de bana sor,” diyordu. “Bizimki doğurdu doğuracak. Gün sayıyor. Birkaç gün bekledim ama ne yaparsın. İstanbul’dakiler dinlemez ki. Belki de şu anda doğumevindedir. Düşünebiliyor musun? Belki de şu anda baba oldum da haberim yok!”</p>

  <p>Her tümce bitişinde bir dirsek atıyordu Mehmet Özver’in böğrüne.</p>

  <p>“Düşün, belki de şu anda, tam şu anda baba oluyorum!”</p>

  <p>Çok parlak gelmişti bu düşünce.</p>

  <p>Mehmet Özver, ‘İyi bok yiyorsun!’ diye geçirdi içinden.</p>

  <p>“İzin alsaydın birader!” dedi.</p>

  <p>“Almasına alırdım ya, tam işleri toparlamışken, istemedim. Şurada kaç ay kaldı. Kotayı doldurunca büyük prim var.”</p>

  <p>Çocuktan sıkılmıştı. Başı dönüyordu hafif hafif.</p>

  <p>Yanındakilerle konuşan Selami’nin, “Evliliğe gelince orası kesik...” dediğini duydu. Gergin alnı, yanakları daha da parlıyordu.</p>

  <p>Yanındakinden kurtulmak için atıldı hemen, söze karıştı: “Aman evlenme arkadaş,” dedi. “Aklın varsa evlenme!”</p>

  <p>Bir an durakladı Selami. Konuşma kesildi. Sonra eğildi ona doğru.</p>

  <p>“Hiç enayi suratı görüyor musun bende?” dedi.</p>

  <p>Afalladı Mehmet Özver.</p>

  <p>“Dostça bir söz etmiştim,” diye mırıldandı.</p>

  <p>Haklıydı evlilere enayi demekle, ama yüzüne karşı, herkesin içinde biraz kaba kaçmamış mıydı bu?</p>

  <p>Selami’nin gene eski toplulukla konuşmaya başladığını gördü.</p>

  <p>Bir öfke sıcaklığı yayıldı içine. Kendisini küçük düşürmek için bile bile böyle yapmıştı. Hem de salt çevredekilere gösteriş olsun diye. Bencillik! Selami’nin balıktan, iri bir parçayı çiğneyip kılçıklarını tüküren ağzında, dudaklarında sonsuz bir bencillik okuyordu şimdi. Kıvrık, kendini beğenmiş, kıskanç ve bencil. İğrenç bir ağızdı işte, yağlanmıştı da.</p>

  <p>“Kendini çok zeki sanıyorsun, değil mi?” dedi Selami’ye.</p>

  <p>Sesi istediğinden yüksek, ince ve hırçın bir tonda çıkmıştı. Masadakilerin çoğu, genel uğultunun içinden sivrilen böyle bir sesi beklemiyordu. Bir sessizlik oldu.</p>

  <p>Selami ağır ağır döndü ona doğru. Yüzünde yapmacık bir kibarlık ve şaşkınlık anlatımı vardı. Hafifçe gülerek, kaşlarını yukarı kaldırarak baktı.</p>

  <p>“Bir şey mi dediniz Mehmet Bey?”</p>

  <p>Mehmet Özver içinden,</p>

  <p>‘Nasıl da iyi tanıyorum bu tavrı, nasıl... Utanmıyor mu?’ diye geçirdi.</p>

  <p>Birden çok yorgun olduğunu duydu. Bezginlik sardı içini.</p>

  <p>“Şey... Az önceki evlilik konusunda,” diye mırıldandı. “Onun için demiştim.”</p>

  <p>“Hayır, anlamadım da gerçekten!” dedi Selami.</p>

  <p>Böylece kapandı olay.</p>

  <br/>

  <p>Yemek erken bitti.</p>

  <p>Lokantadan çıktıklarında hepsi çakırkeyifti. Otomobillere binip otele gittiler.</p>

  <p>Otel deniz kıyısında, dört katlı uydurma bir yapıydı. Bir duvarı sıvasızdı, açıkta duruyordu tuğlalar.</p>

  <p>Oyuna başlamak için sabırsızlanıyordu çoğu. Girişte, tezgâhın arkasındaki odaya gittiler.</p>

  <p>Mehmet Özver odasına çıkıp yatacaktı ama bu erken saatte yalnız kalmak istemedi canı. ‘Biraz oyunu izler, sonra gider yatarım,’ diye düşündü.</p>

  <p>Oda bomboştu. Sadece yeşil örtülü bir masa ve tahta sandalyeler duruyordu ortasında. Tepeden, çıplak bir ampulle çiğ çiğ aydınlatılmıştı.</p>

  <p>Mehmet Özver kendisine gösterilen yere nasıl oturduğunu anlayamadı. Yarı gönüllü yapılmış bir işti bu. Bir dalganın üzerine kendini bırakıvermek gibi. Sonra dalga alır atar seni.</p>

  <p>Kâğıtlar dağıtılırken herkes durmadan sigara içiyordu. Duman içinde kalmıştı oda.</p>

  <p>‘Ne çok sigara içiyorlar,’ diye düşündü. Sonra bir de baktı ki kendi elinde de yarıya kadar inmiş bir Yeni Harman var.</p>

  <p>Karşısında Şehsuvar adlı biri oturuyordu. İriyarı, pos bıyıklıydı. Bir çıban izi vardı sol yanağında. Güneyden bir yerdendi. Sağ yanında Selami, solunda Alman Lisesi’ni bitirmiş Zeki oturuyordu.</p>

  <p>Öbürleri çevrelerinde halka olmuşlar oyunu izliyorlardı.</p>

  <p>Pek kötü başlamadı Mehmet Özver. Dikkatli oynuyor, bir de her oyunda gerekli olan, ‘Her şey iyi gidecek!’ sezgisi vardı içinde. Bu sezgi olunca bütün masayı yönetebilirdi insan.</p>

  <p>Önünde biriken para çok değildi ama daha rahat oynamasına yetiyordu. Sonra oyunun çok hızlı ve sinirli geçen bir on dakikası geldi. Bu süre içinde durmadan yitirdi. Önündeki para ateş görmüş kar gibi erimiş, cüzdandan da gitmişti.</p>

  <p>O sevimsiz baş ağrısının gelip iki kaşı arasına konduğunu duydu. ‘Her şey iyi gidecek!’ sezgisi yoktu artık içinde.</p>

  <p>Tam oyunu bırakmayı düşünüyordu ki çok iyi bir kâğıt geldi eline. Kendini tuttu. Sevincini belli etmedi. İyi kullanacaktı bu fırsatı. Yeniden kart almadı.</p>

  <p>Yükseltilmeye başlandı oyun. Bu kez Selami yükseltiyordu. Mehmet Özver, Selami’nin yüzüne baktı. Güç durumundan kurtulmak için atak yaptığı belliydi. Üstüne gitti. Zekiyle Şehsuvar çekildiler.</p>

  <p>“İstersen açıktan okuyalım,” dedi Selami.</p>

  <p>“Olur,” dedi. “Yalnız benim üstümde para yok!”</p>

  <p>Küçücük kâğıt parçalarına 1000 TL. yazdı Selami. Sürdü önüne. Gülümsedi.</p>

  <p>Mehmet Özver, gerçekten çok mu güveniyor kendine gibilerden baktı Selami’nin yüzüne. Kızarmış gözlerini, geniş parlayan alnını, bencil ağzını süzdü. ‘Blöftür!’ dedi. ‘Gözümü korkutmak için atak yapıyor. Lokantadaki gibi. Çekilme! Yaşamı, her şeyi blöf değil mi?’</p>

  <p>Karşılıklı, 1000 TL. yazılı küçük kâğıtları sürüyorlardı. Ortadaki para çok yükselmişti. O zaman yeniden kuşkulandı. Acaba? Ama şimdi de bırakılamayacak kadar çok para sürülmüştü ortaya.</p>

  <p>Gözünü Selami’den hiç ayırmıyor. ‘Her şeyi blöf!’ diye tekrarlıyordu içinden.</p>

  <p>Eller açılınca, çevredekilerin şaşkınlık sesleri yükseldi.</p>

  <p>Yeşil örtü üzerinde dört on gördü Mehmet Özver. Öksürdü.</p>

  <p>“Ne kadar?” dedi.</p>

  <p>“Sekiz bin.”</p>

  <p>“Dönüşte veririm,” diye mırıldandı.</p>

  <p>Kalkıp kapıya doğru yürüdü. Tam çıkacakken Selami’nin “Kusura bakma. Oyun bu!” dediğini duydu.</p>

  <p>Dönüp baktığında yüzünde nasıl bir anlatım olacağını çok iyi biliyordu. Beklediği gibi de oldu: Kibar, yapmacık bir şaşkınlık, yukarı kalkmış kaşlar...</p>

  <p>‘Nasıl da bildiğim gibi,’ diye geçti içinden.</p>

  <p>Açık havaya çıktı.</p>

  <p>Karanlık bir geceydi. Hiçbir ışık yoktu deniz kıyısında. İliklerine dek üşüdü. Serin bir yel esiyordu denizden.</p>

  <p>Çocuklarını düşünmeye koyuldu. Bir özlem sarmıştı içini. Sabah çıkarken Bayraktar’ın canını yakmıştı. Oysa ne suçu vardı çocuğun. Kaba, hayvanca bir işti yaptığı. Kızını ise görmemişti bile. Baba diye, evde bağırıp çağıran, iğrenç, beceriksiz bir adam kalacaktı akıllarında. Belki de nefret ediyorlardı kendisinden. Analarına sokulmuş konuşuyorlar mıydı, uyuyorlar mıydı yoksa? Kendisi yokken evde ne yaptıklarını hiç düşünmemişti. Bir erinç, bir sessizlik vardı mutlak. Evi zehirleyen kendi varlığıydı.</p>

  <p>Karısı da bir garip kadıncağızdı işte. Bunca yıldır gık demeden evin yükünü çekiyor, her türlü aşağılanmayı yutuyordu. Fukara, ağzı var dili yok bir kadındı. Kocasının da üstüne titriyordu ama o başka bir yaşamın düşüne kaptırmıştı kendini, evdekileri eziyordu. Olacak iş değildi yaptığı. O öteki yaşam, Selami gibilerin harcıydı. Düşmanlık dolu bir dünyaydı bu. Niye bu kadar anlayışsızdı insanlar birbirlerine karşı? Niye sırtlan gibi dişlerini gösteriyorlardı?</p>

  <p>Dostu yoktu hiç. Salt karısıyla çocukları vardı. Şu dünyada, ona hiçbir zaman kötülük etmeyecek, kötülüğünü istemeyecek insanlardı onlar. Sabah evden çıkarken yaptıkları aklına geliyor, pişmanlık dolu bir burkulma duyuyordu göğsünde.</p>

  <p>Çocuklarının, karısının sıcaklığını aradı. Onlara sarılıp öylece kalsaydı. Sevecen bir şeyler yaşasaydı dünyadaki tek dostlarıyla. Dayanılmayacak bir istek oldu bu içinde.</p>

  <p>Otelden konuşmalar, gürültüler geliyordu. Büyük, beyaz bir lamba yanıyordu giriş kapısının önünde.</p>

  <p>Mehmet Özver, mavi Volkswagen’ine bindi. Motoru çalıştırıp hızla atıldı yola.</p>

  <p>Kasabadan çıkmadan önce, o yaşlı iriyarı adamı düşündü. Uyumuştu mutlak. Sofadaki kapı pervazına asılı gaz lambası, fitili kısılmış biçimde yanacaktı sabaha kadar.</p>

  <br/>

  <p>O geceyi, ormanlar içindeki engebeli bozuk yollarda geçirdi. Karanlıkta hiç mola vermeden, sigara içti, direksiyon salladı.</p>

  <p>Ertesi sabah vardı evine.</p>

  <p>Anahtarlarıyla kapıyı açıp içeri girdiğinde, çocukları okula göndermek için hazırlıyordu karısı. Mehmet Özver’i görünce şaşkın kalakaldı.</p>

  <p>“Kaza mı oldu? Kaza mı oldu?” diye sordu korkuyla.</p>

  <p>“Hayır,” dedi.</p>

  <p>O anda orada olmaması gerekiyordu. Bunun tutukluğu çöktü birden üstüne.</p>

  <p>Divana oturup çocuklarını çağırdı yanına. İkisinde de bir çekingenlik vardı. Alışmadıkları bir durumla karşı karşıyalardı. İki çocuğu, iki dizine oturttu. Başlarını okşadı.</p>

  <p>Karısına, “Nasılsın?” diye sordu.</p>

  <p>Ağzı ürkekçe yana çekildi kadının, “İyiyim,” dedi duyulur duyulmaz bir sesle.</p>

  <p>Salonun ortasında ayakta durmuş bakıyordu, kırık kumral saçları ve sarı güllü kapitone sabahlığıyla.</p>

  <p>Mehmet Özver’in uykusuzluktan, gece araba kullanmaktan biber gibi yanıyordu gözleri.</p>

  <p>“Karnın aç mı?” dediğini duydu karısının.</p>

  <p>“Evet,” dedi gülümseyerek.</p>

  <p>Kadın hemen mutfağa koştu. Çocuklar put gibi oturuyorlardı dizinde. Utangaç utangaç önlerine bakıyorlardı.</p>

  <p>“Okula mı gidecektiniz?” dedi.</p>

  <p>İkisi de başlarını sallayıp, “Hıı,” dediler.</p>

  <p>Karısı, mutfaktan, “Geç kalıyorlar,” diye seslendi.</p>

  <p>“Geç kalıyormuşsunuz,” dedi çocuklara. “Hadi bakalım şimdi doğru okula!”</p>

  <p>Çocuklar kalktı dizinden.</p>

  <p>Cebinden bir beş liralık çıkarıp Bayraktar’a uzattı.</p>

  <p>“Bu ikinizin!” dedi. “İstediğinizi alın.”</p>

  <p>“Teşekkür ederim baba,” dedi Bayraktar. Sonra gittiler. Merdivenleri koşarak, gürültüyle indiklerini duydu. Geç bırakmıştı çocukları.</p>

  <p>Mutfağa girdi. Karısı kahvaltı hazırlamıştı.</p>

  <p>Küçük masanın mavi çiçekli muşambasına takıldı gözü. Eliyle muşambadaki resimlerin üstünden gitmeye başladı.</p>

  <p>Ekmekle zeytin yedi biraz.</p>

  <p>Karısının zeytini hep eliyle yediği geldi aklına. Baş ve işaret parmağıyla tutar, ağzının içine kadar sokardı. Şimdi de dikilmiş bekliyordu başında.</p>

  <p>“Sen yedin mi?” dedi.</p>

  <p>“Evet,” anlamına başını salladı karısı. Sonra; “Bir şey mi oldu?” diye sordu. Gözleri irileşmişti. Hep kötü bir haber beklerdi.</p>

  <p>“Hayır!” dedi.</p>

  <p>Sözünü sürdürmek istediyse de ne diyeceğini bilemedi.</p>

  <p>“Yine gidecek misin?”</p>

  <p>Yanıtlamadı.</p>

  <p>“Firmadakiler ne der duyarlarsa?”</p>

  <p>Korkuyla konuşan, ayakta dikilmiş, elleri göbeğinde, hafif öne eğik karısına, kapitone sabahlığına dayak yemiş gibi duran suratına baktı: “Dırdır etme fazla!” dedi.</p>

  <p>Alışkanlıkla söylediği bu sözden pişman oldu hemen. Muşambanın şekillerine döndü.</p>

  <p>Niye geldiğini bilmiyordu şimdi. Öbürleri çoktan yola çıkmış olmalıydılar. Kalacak mıydı burada? Yoksa işe mi dönecekti?</p>

  <p>Sarımtırak, koyu bir sıkıntının çöreklenip boğazına dek sardığını duydu.</p>

  <p>“Ben yatacağım biraz,” dedi.</p>

  <p>Yatak odası dağınıktı. Çarşaflar kırış kırış, yorgan buruşmuş. Ağır bir de uyku kokusu vardı.</p>

  <p>Yatağa girerken, arka bahçeye bakan küçük pencerede yağmur damlalarının tıpırtısı başlamıştı.</p>

  <p>Gözlerini dikip yağmura baktı. Sonra başına çekti yorganı.</p>
</body>
</html>