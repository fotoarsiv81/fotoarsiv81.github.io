<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="bas1">
    <p>Üniforma</p>
  </div>

  <p>Büyük bidonun arkasında, toza toprağa bulanmış üniformalarıyla dört polis vardı. İçlerinden biri Bekir’di. Soluklarını tutmuş, kafalarını bidondan fazla çıkarmamaya çalışarak bekliyorlardı.</p>

  <p>Her şey, kızgın ağustos güneşinin altında uyuşmuş gibiydi. İnceden inceye, cırcır böceklerinin sesi duyuluyordu. Ancak dikkat edilirse duyulan bir vızıltı gibiydi bu da. Uzakta, şehirlerarası yolun, güneşte yılan gibi parladığı görülüyordu.</p>

  <p>Bekir terlemişti. Tam beklemekten iyice bunaldığı sırada bir motor sesiyle irkildi. Dördü de yan yatmış dev bidonun arkasına sindiler.</p>

  <p>İki araba görünüyordu. Arka arkaya gelip önlerinde durdular. İkisi de siyahtı. Birinci arabadan iki erkek bir kadın indi, ikinciden de üç erkek. Erkeklerin hepsinde koyu renk giysiler vardı. Bıyıklıydılar. Kadın mini etekliydi. Erkeklerin sağ elleri ceketlerinin içine, sol koltuk altlarına doğru uzanmıştı.</p>

  <p>Bekir tabancasının emniyetini açtı. Tam son anda sırtından bir ürperme geçti, belkemiğinden aşağılara doğru yayıldı. Sesi, tozun toprağın içinden patlayıverdi.</p>

  <p>Gelenler hiç şaşkınlığa kapılmamışlardı. Hemen silahlarına asılıp, kendilerini siper bir yere atmak istediler. Kadın bir çığlık atıp yere kapandı. Bekir yay gibi fırlayıvermişti. Tabancası güneşte menevişlenip çaktı söndü.</p>

  <p>Bidonun üstündeydi şimdi. Üst üste hızla ateş etti. Karşısındakileri etkisiz hale getirdiğini biliyordu. Bilmesi gerekliydi. Başka türlü olamazdı!</p>

  <p>“Stop!” diye bağırdı adam. “Fena olmadı bu. Hiç fena olmadı!”</p>

  <p>Yerde yatanlar kalkıp tozları silkelediler üzerlerinden.</p>

  <p>Bekir birden bütün büyünün bozulduğunu duydu. İnsanlar, çocukların tahta kutucukları üst üste koyarak oynadıkları oyundaki gibi yerli yerine oturuvermişti. Ortalıktaki kameralar toparlanıp kente dönmek için arabalara binilene kadar çömelip kaldı. Başına ateşten bir çember geçirmişler gibi beyni uyuşmuştu. Yıldızlı polis şapkasının iki yanından ter süzülüyordu.</p>

  <p>Gözlerinde kara benekler uçuşmaya başlamıştı. Bir ara, görüntüyü dalga dalga bozan buharlaşmış havanın gerisinde mini etekli kızın bacaklarını gördü. Onlara daldı.</p>

  <p>Kente döndüklerinde hava serinlemeye başlamıştı bile. Film şirketinin yazıhanesinde hesap kesip paralarını alacaklardı. Giysileri de bırakacaklardı orada.</p>

  <p>Bekir dağınık odada soyundu. Ağır ağır her bir parçayı çıkardı. Biliyordu ki bundan böyle hangi giysiyi giyerse giysin üniformayla boy ölçüşemezdi. Bu polis giysisi başkaydı. Yüzü bile, gövdesi, gözleri, elleri bile değişiyordu giydiği zaman. Sırtı dikleşiyor, yüzüne ince, keskin çizgili, sert, yakışıklı bir anlatım gelip yerleşiyordu. O giysi, derleyip toplayan bir kalıpmış da çıkardığı zaman gövdesi biçimsizleşecek, pelteleşip akıverecek sanıyordu.</p>

  <p>Pantolonu da çıkardı. Özenle, çizgisi çizgisine getirip katladı. Askıyı dişleriyle tutup pantolonu, gömleği, ceketi astı. Üstüne de şapkayı taktı.</p>

  <p>İçinde insan yokken bile anlamlı bir giysi olduğunu düşünüyordu. Ama biraz önce üstlerini değişip çıkmış üç polise pek de o kadar yakışmamıştı.</p>

  <p>‘Hımbıl hımbıl duruyorlar sırtlarında koskoca üniformayla,’ diye söylendi.</p>

  <p>Soluk mavi keten pantolonunu, üstüne de beyaz gömleğini giydi. Aynada kendine baktı. Yüzünü buruşturdu. Küçük, aciz bir çocuk gibi oluvermişti. İnsan ne kendini saydırabilirdi böyle bir kılıkla ne de kızlarla konuşabilirdi.</p>

  <p>Polis giysisini askıdan sıyırıp aldı. İyice bükerek yerdeki gazete kâğıdına sardı. Yavaşça açtı kapıyı. Dışarıya bir göz attı.</p>

  <p>Oda kapısı, sidik kokan, nemli, karanlık bir koridora açılıyordu. Sol yanda hemen bitişikteki oda yazıhaneydi. İçerden sesler geliyordu. Merdivenlere doğru sessizce süzüldü.</p>

  <p>Sokağa çıktığında, akşamüstünün mor alacakaranlığı çöküyordu. Bir süre koştu. Paketi sıkı sıkı göğsüne bastırıyordu. Eğreti bir paketti, açılıverir de görürler diye korkuyordu.</p>

  <p>O gün yetmiş beş lirasını almamıştı.</p>

  <p>‘Olsun, anasını satayım,’ dedi. ‘Üniformadan değerli mi?’</p>

  <p>Yazıhaneye bir daha adımını atmaya niyeti yoktu. İşi, rastlantıyla üç günlüğüne bulmuştu. Kimse ne adresini bilirdi, ne de soyadını...</p>

  <p>‘Arasınlar bakalım,’ dedi. Bir tükürdü. Sonra bir sigara yakıp gazete kâğıdına sarılı giysiyi göğsüne bastırdı. Topuklarının yere her değişinde omuzları dalgalanıyordu.</p>

  <br/>

  <p>Yemekten yeni kalkmışlardı. Avlu kapısının gıcırdayıp sertçe çarpılmasından Bekir’in geldiğini anladılar. Aynı avluda oturan dört hane halkından yalnız Bekir kapıyı böyle çarpardı.</p>

  <p>Baba, “Geldi gene alikıran başkesen!” diye söylendi.</p>

  <p>Bekir içeri girer girmez üniformayı götürüp annesinin önüne koydu.</p>

  <p>Kadın şaşkınlıkla, “O ne Bekir’im?” dedi.</p>

  <p>“Bu,” dedi Bekir, “gördüğün gibi polis kılığı.”</p>

  <p>“Nereden aldın?”</p>

  <p>“Filme gidiyorum ya! Her gün bunu giyip oynuyorum işte. Uzatma da temizleyip ütülemeye bak bunu. Yarına pırıl pırıl olacak.”</p>

  <p>“Niye ki?” diye sordu baba. Uzun beyaz iç donuyla sedire oturmuştu. Sol bacağı tutmazdı, eliyle tutup çekerdi.</p>

  <p>“Böyle mi çıkacağız filme?” dedi Bekir. “Böyle buruşuk, kirli polis gördün mü sen?”</p>

  <p>Anne içini çekti.</p>

  <p>“Süheyla,” dedi sofrayı toplayan kıza, “Medihanım teyzenden ütüyü isteyiver, hadi kızım.”</p>

  <p>“Koşsana kız!” diye bağırdı Bekir de.</p>

  <p>Bir bez alıp ıslattı. Üniformayı silmeye, temizlemeye koyuldu.</p>

  <p>Annesi, “Yemeğini hazır edeyim oğlum,” deyince de, “İstemez!” diye tersledi. “Aç değilim ben.”</p>

  <p>Kız kardeşi, eski bir ütüyle çıkıp geldi. Üniformayı alıp ütülemeye koyuldu. Bekir ütü boyunca kızın çevresinde dönüp durdu.</p>

  <p>O geceyi, pırıl pırıl olmuş, ütülenip duvara asılmış üniformanın karşısında geçirdi. Babası arada bir uyanıp göz ucuyla baktıkça, oğlunu hep üniformaya bakıp gülümser gördü.</p>

  <p>Ertesi sabah özenle tıraş oldu Bekir. Siyah pabuçlarını sildi, temizledi. Üniformayı giydikten sonra, konsolun üstündeki küçük aynada kendini görmeye çalıştı. Şapkasının siperliği, yüzüne hafif bir gölge düşürüyordu. Gülümsedi. Artık, avluya çıktığı zaman bütün komşuları şaşırtacağını biliyordu. Omuzlarını sallaya sallaya çıktı.</p>

  <p>Kireç badanalı avlu duvarlarına, sabah güneşinin parlak aydınlığı vurmuştu. Bekirlerin üstünde oturan emekli demiryolcu Mazhar Baba, tahta payandalı harap taraçaya çıkmış tespih çekmekteydi. Bekir’i gördü ve tanıyamadı. Şaşkınlıkla doğruldu.</p>

  <p>Bekir, “Günaydın Mazhar Baba!” dedi.</p>

  <p>“Sen miydin? İlahi! Ödüm koptu,” dedi Mazhar Baba.</p>

  <p>Bu ‘ödüm koptu’yu duyunca Bekir sevinçten uçacak gibi oldu.</p>

  <p>“Ne bu kılık oğlum?”</p>

  <p>Aynı şeyleri ona da anlattı.</p>

  <p>Sonra, avluda çamaşır kaynatan Figen’in, okula giden çocukların bakışlarını ensesinde duya duya vurdu geçti avlu kapısından.</p>

  <p>Elleri ayakları hafiflemişti. Biraz zorlasa uçacak gibiydi. İkide birde eli boş tabanca kılıfına gidiyordu. Filmde kullandıkları sahte tabancaları şirketin yazıhanesinde bırakmışlardı. Polis üniformasıyla silahsız dolaşmaksa tehlikeliydi.</p>

  <p>Bir süre sonra çevresinin kalabalıklaştığını fark etti. Bir anacaddede yürüyordu. Aceleyle ellerini ceplerinden çekti. Unutmuş, ellerini cebine sokmuştu.</p>

  <p>Ceketinin kol ağızlarını düzeltti, kendine çekidüzen verdi.</p>

  <p>Yol ortasında dikilmiş duruyordu. Tam o sırada aceleyle gelen birinin arkadan bindirdiğini duydu, sarsıldı.</p>

  <p>İlk tepkisi, büzülmüş duran dayak yemiş köpek tavrıyla dönmek oldu. Adamın yolunu kesmişti. İriyarı kara bıyıklı biriydi. Bekir özür dilemek için tam ağzını açacaktı ki adamın, “Affedersiniz memur bey!” dediğini duydu. “Görmedim. Kusura bakmayın memur bey.”</p>

  <p>Kendini toparladı Bekir. Hazırladığı özür sözlerini son anda yuttu. Şöyle iki adım geri çekilip adamı tepeden tırnağa süzdü.</p>

  <p>“Dikkat etsene ulan, gittiğin yere baksana! Kör müsün?” dedi.</p>

  <p>Tıslar gibi konuşuyordu. Adam sabırsızlanıyor, bir an önce koşup gideceği yere yetişmek için kıvranıyordu.</p>

  <p>“Umumi yerlerde böyle koşulmaz!” “Umumi” sözünü bulduğu için sevindi.</p>

  <p>“Peki memur bey, bir daha olmaz.”</p>

  <p>“Ya bir çocuğa çarpsaydın ya da bir gebe kadına, ha?”</p>

  <p>“Yanlışlık oldu memur bey. Çok acelem...”</p>

  <p>“Herkesin acelesi var ama kimse koşmuyor.”</p>

  <p>“Bir daha koşmam memur bey.”</p>

  <p>Adam neredeyse tepinecekti artık. Yüzü pençe pençe kızarmıştı.</p>

  <p>“Şimdi seni tutup götüreyim mi caddenin huzurunu bozuyor diye?”</p>

  <p>“Elini ayağını öpeyim memur bey, geç kaldım.”</p>

  <p>Bekir adamı bir daha süzdü. Kendisinden bir baş uzundu ve sabırsızlıktan patlamak üzereydi. Belki üniformasına bile aldırmayacaktı.</p>

  <p>Eliyle adamın yanağını okşadı. Küçük bir çocuk gibi okşanan adam şaşkınlıktan donup kalmıştı.</p>

  <p>“Hadi bağışladım gitti,” dedi Bekir. “Bir daha yapma!”</p>

  <p>Adamın yüzünde öyle bir anlatım belirdi ki, “Allah belanı versin,” sözü belki uygun düşerdi. Sonra birden koştu gitti.</p>

  <p>Bu olay, Bekir’in kendine olan güvenini iyice pekiştirdi. Alabildiğine hoşlanmıştı bu işten.</p>

  <p>‘Dünya ne güzelmiş yahu!’ diye söyleniyordu. ‘Vay anasını, ne güzelmiş dünya!’</p>

  <p>Simitçi çocuğun yanından geçerken, “Taze mi ulan simitler?” diye sordu.</p>

  <p>İşaret parmağıyla geri itti şapkasını. Simitçi çocuk, kirli yüzünde beyaz dişleri parlayarak güldü.</p>

  <p>“Yakıyor abi namussuzum!” diye bağırdı.</p>

  <p>Bekir çıtırdatarak birkaç simit yokladı, beğendiği iki simidi aldı.</p>

  <p>“Para da mı vereceğiz oğlum?”</p>

  <p>“Canın sağ olsun abi.”</p>

  <p>“Sonra veririm olur mu? Akşam dönerken.”</p>

  <p>Çocuğun esmer yüzünden bir gölge geçti. Kaşları belli belirsiz çatıldı.</p>

  <p>“Canın sağ olsun abi,” dedi ölgün bir sesle. “Senden para isteyen mi var.”</p>

  <p>Bekir bu kez, kendini, aldığı bir şeyi öder gibi değil de, sadaka verir gibi duydu. Cebinden çıkardığı bozukluklardan çocuğun parasını ayırıp verdi.</p>

  <p>“Al ulan hergele!” dedi. “İki simit için mesleğe leke mi süreceğim.”</p>

  <p>Oğlan güldü. Havada kaptı parayı. Bekir simitleri yiyerek yürümeye koyuldu. Güneş vurmuş caddede koşuşturan ikinci sınıf yurttaşlar arasında ayrıcalıklı, sağlam ve güvenli olduğunu duyuyordu. Herkesten bir baş uzunmuş gibiydi. Daha doğrusu üniformanın içinde, en derli toplu, ölçülü biçili bedene o sahipti. Kendinden kısalarda bir eciş bücüşlük seziyordu, uzunlarda ise bir hımbıllık, sarkık bir anlatım... Sabah sabah başına gelen iki olay, Bekir’in önüne yeni olanaklar açıyordu. O da sonsuzca yararlanacaktı bunlardan.</p>

  <p>‘Gidebildiği yere kadar gitsin bakalım,’ diye mırıldandı. ‘Bir günün beyliği beylik.’</p>

  <p>Yalnız tabanca kılıfının içindeki boşluk canını sıkıyordu. İnsan polis olunca bir tabanca ağırlığı da duymalıydı.</p>

  <p>Öğleden sonra otobüse binip uzak yerlere gitti. Biletçiler yanından geçerken selam veriyorlar, öteki yolcularla ilgileniyorlardı. Her şey bir oyun gibiydi. Parasız otobüslere bayıldı. Birinden inip ötekine bindi. Ama aklında hep tabanca vardı. Düşünüyor, çare arıyordu.</p>

  <p>Akşam eve dönerken çareyi bulmuş gibiydi. Simitçi çocuk vermişti bu aklı.</p>

  <br/>

  <p>İki yanı gece kulüpleri ve otellerle dolu sokağa girdiğinde sivil giyimliydi. Gene eskisi gibi çelimsiz, adamdan sayılmayan bir kılığa bürünmüştü, ama bu kez daha güvenliydi. İzne çıkmış bir polis gibi görüyordu kendini.</p>

  <p>Sokak parke taşlıydı. Birkaç basamakla inilen pavyonların kapıları arada bir açılıp kapanıyor, çok boyalı kadınlar ile erkekler çıkıyorlardı.</p>

  <p>Duvarlar, dansöz afişleriyle, soluk siyah-beyaz ve memelerinin ucuna püskül takılı kadın fotoğraflarıyla doluydu. Beş-on metrede bir Amerikan sigarası satan çocuklar dikilmiş, bekleşiyorlardı.</p>

  <p>Bekir, sokağın tam ortasından, bütün bunları göz ucuyla süzerek, yaylanarak yürüdü.</p>

  <p>Köşe başındaki otelin altındaki kahveye geldi. Yerin oldukça altındaydı. Sokaktan bakınca, çıplak ampullerin ışığında dumana boğulmuş oturan, televizyon seyreden adamlar görülüyordu. Figüran olarak çalıştığı günlerde, esrar, silah, kaçak malzeme için bu kahvenin birebir olduğunu duyardı.</p>

  <p>Gıcırdayan tahta basamaklardan inip, kenar bir masa seçti. Televizyon ile oturduğu yer arasında koskoca bir sütun vardı. Bu yüzden kimse oturmamıştı oraya, bomboştu. Genç yaşlı, bir sürü adam, yüksekçe bir yere konmuş olan televizyonun önündeki masalara sıkış tepiş oturmuş, film seyrediyorlardı. Ocakçı dirseğini yaşlıca bir adamın omuzuna dayamıştı.</p>

  <p>Bekir uzun süre bekledi. Sonra baktı ki gelen giden yok, o da bir sandalye çekip seyircilere karıştı. Televizyonun sesi kulakları sağır edecek kadar çok açılmıştı. Akıllı bir at vardı filmde. Güç durumda ne yapılacağını biliyor, burnuyla kapıları itiyor, bir sürü marifet gösteriyordu. Seyircilerin hepsi de soluklarım tutmuş atı izliyorlardı. Esrar, silah, kadın işleri tümden durmuştu.</p>

  <p>Film bittikten sonra herkes masalara dağıldı. Çay, kahve, koşuşturmalar, gürültüler başladı. Kahve olağan durumuna döndü. Seyirciler, film seyrederken birleştikleri düşsel gevşemeden sıyrıldılar. Omuzlarını dikleştirip öksürdüler.</p>

  <p>Bekir ancak o zaman garsonla konuşma fırsatını bulabildi.</p>

  <p>Çayını getiren çocuğa, “Bir iş vardı,” dedi.</p>

  <p>“Ne?” dedi garson. Alışkın, umursamaz, bıçkın bir görünümü vardı. İnce bıyıklarının uçlarını kıvırmıştı.</p>

  <p>“Bir şey arıyordum.”</p>

  <p>“Ne?”</p>

  <p>Fısıltıyla, “Silah,” dedi Bekir.</p>

  <p>Garson şöyle bir baktı. Sonra bir şey demeden yanından ayrıldı, gitti. Bekir, ‘Belki de iş sarpa sarmıştır,’ diye düşünmeye başladı. Buraya gelip uluorta silah istemekle baltayı taşa vurmuştu. Böyle işlerde tanıdık bildik bulup, araya koymak gerekirdi.</p>

  <p>Sokaklarda dolaşa dolaşa kurduğu plan aksak görünmeye başlamıştı. Hoşuna gitmiyordu. Hem sırtında üniforması da yoktu.</p>

  <p>Silah satan bir adam bulmayı tasarlamıştı. İyi bir tabanca beğenecekti. Şöyle Smith Wesson ya da Browning. Silahın pazarlığını yapacaktı. Sonra birden polis olduğunu söyleyecekti. Bu noktada iş biraz çatallaşıyor, Bekir’in kafası karışıyordu. Polis olduğunu nasıl kanıtlayacaktı? Uzun uzun düşünüp taşınmıştı. Kılığının altına polis üniforması giymeyi de düşünmemiş değildi. Soyunuverirdi. Durumu gözünde canlandırınca bundan da caymıştı. Tatsız işlerdi bunlar.</p>

  <p>Sonunda bulduğu çare, polis yıldızını ceket yakasının arkasına iliştirmek olmuştu. Zamanı gelince yakasını çevirecek, yıldızı gösterecekti. Bu yıldız işi iyiydi. Alman yöntemiydi, filmlerde görmüştü.</p>

  <p>“Emniyet görevlisiyim,” diyecekti. “Ekip köşe başında bekliyor beni. Ona göre...”</p>

  <p>Sonra adamların yalvarmalarını dinleyecek, seçtiği tabancayı alacaktı.</p>

  <p>Gel gör ki, isli, dumanlı kahvede tespih şakırdatan adamlar arasında gittikçe bir ürküntü basıyordu Bekir’i. En iyisi kahveden çıkıp gitmekti.</p>

  <p>Tam ellerini masaya dayayıp doğruluyordu ki, zayıf, avurtları birbirine geçmiş, kırk-kırk beş yaşlarında bir adam oturdu karşısına. Bekir o zaman dönülemeyecek bir noktaya geldiğini anladı. Boynundan yukarı doğru sıcak bir kan dalgasının atağını duydu.</p>

  <p>Adam, “Silah mı gerekti kardeş?” dedi. Sesi hırıltı gibiydi. Canlı cenazeye benziyordu ama tek omuzu aşağıda öyle bir oturuşu vardı ki çok tehlikeli biriymiş izlenimi veriyordu.</p>

  <p>Bekir kısık bir sesle, “Evet abi,” dedi.</p>

  <p>Bu arada yakasının altındaki yıldız görünür de bir bela çıkar diye titriyordu.</p>

  <p>Adamın, “Hadi gidelim,” dediğini duydu.</p>

  <p>“Nereye?” diye soramadı. Adamın arkasından kalktı.</p>

  <p>Çıktıklarında sokak ıssızlaşmıştı.</p>

  <p>Adam öksürdü. “Uzak değil,” dedi. Yürümeye koyuldu. Bekir de sesini çıkarmadan peşine takıldı.</p>

  <p>Bir ara adama açılmak istedi.</p>

  <p>‘Paramı unutmuşum abi, n’olur bırak gideyim.’</p>

  <p>Vazgeçti. İyice kuşkulanırdı adam. Ne söylese ne yapsa yararı yoktu.</p>

  <p>Birkaç sokak geçtiler böylece. Bekir’in her adımda korkusu arttı.</p>

  <p>Ne olursa olsun deyip tabana kuvvet koşacağı sırada, köşede, karanlığın içinden dönen iki polis gördü.</p>

  <p>‘Bizimkiler,’ diye düşündü.</p>

  <p>Yanındaki adama döndü. Sakin bir sesle, “Ben üzerime para almayı unutmuşum,” dedi. “Yarın gene uğrarım.”</p>

  <p>Polisler iyice yaklaşmışlardı kendilerine. Yanlarından geçtiler. Bekir şaşkın, kalakalmış adamı orada bırakıp polislerin peşine takıldı. Adım adım izledi polisleri, ta ki anacaddeye gelip, dağılan bir sinemanın kalabalığına karışana dek.</p>

  <p>O gece, geç vakit eve girerken korkudan bitmiş, dermanı kesilmişti. Gene de kendini hemen attığı yatağında uyumadan önceki son düşüncesi, ‘Bir daha üniformasız çıkmamalı,’ oldu. Dudaklarına hafif bir gülümseme olarak yayılan duygu ise, büyük tehlike atlatmış bir polisin hoşnutluğu, görev sonrası gevşemesiydi.</p>

  <br/>

  <p>Bekir’in bundan sonraki günleri arka arkaya dizilip gitti. Sabahları konu komşunun şaşkın bakışları arasında üniformasını giyip çıkıyordu. Dolaşıyor, karnı acıktıkça önüne gelen lokantaya girip karnını doyuruyordu. Yemeği bitirdikten sonra kasaya gidip, “Üzerime para almayı unutmuşum. Sonra uğrar bırakırım,” demeye ve gülümseyen adamların, “Zarar yok memur bey, afiyet olsun,” diye yanıtlamalarına iyice alışmıştı.</p>

  <p>Birkaç gün üst üste otobüs oyunu tutturdu. O otobüsten iniyor, ötekine biniyor, nereye gittiğini bilmeden dolaşıp duruyordu. O üç gün içinde İstanbul’un görmediği yeri kalmadı. Biletçiler yanından selamlayıp geçerken çok keyifleniyordu.</p>

  <p>Otobüs çılgınlığından bıkınca eski kitap satan bir gazeteciden polis romanları almaya başladı. Daha çok öğle sonları Gülhane parkına gidip oturuyor, Amerikan polislerinin serüvenlerini, vurdu kırdılarını okuyordu.</p>

  <p>Gitgide sırtındaki üniformanın sahteliğini bile unutur olmuştu.</p>

  <p>Bu dönemin etkileri çabuk görüldü Bekir’de. Anasının gamlı bakışlarını gördükçe kaşları daha çok çatılıyor, yüzüne asık, ters bir anlatım gelip yerleşiyordu. Evde hep sinirliydi. Bir kez Süheyla’dan su isteyip de, “Ders çalışıyorum,” yanıtını alınca, kalktı çiğnedi kızı. Birinde de gece, bütün ev halkı oturmuş radyo dinlerken, öğrencilerin o gün gösteri yaptığını duydular. Bekir cam sürahiyi kaptığı gibi yere çaldı.</p>

  <p>“Orospu dölleri!” dedi, “Satılmışlar!”</p>

  <p>Avluya çıktı. Sinir içinde sigarasını içmeye koyuldu. Sigaralar avantadan geliyordu. Nasıl olsa her gün yolunun üstüne yüzlere sigaracı çocuk çıkıyordu.</p>

  <p>Karanlıkta sigara içti ve gerçek bir polis olmadığına üzüldü. Belki bininci kez, gerçek polis olsa ne gibi yararlıklar göstereceğini geçirdi aklından. Bir ‘polis koleji’ sözü çalınırdı kulağına. Polisler oradan çıkıyor olmalılardı. Silah da veriliyordu onlara, gerçek silah. O günden sonra kahvenin önünden bile geçmemiş, bu işi unutmaya bakmıştı, ama olmuyordu bir türlü, aklından çıkmıyordu. Hiç olmazsa bir cop bulmalıydı. Gerçek bir cop olmasa bile aynı kalınlıkta bir lastik, işini görürdü. Ertesi sabah ilk işi atölyelere gidip bir lastik bulmak olacaktı.</p>

  <p>Eve girdiğinde Süheyla’yı gördü. Yatmaya hazırlanıyordu. Kendisi de farkına varmadan, “Kız ben polis kolejine girdim,” dedi. “Polis olacağım.”</p>

  <p>Süheyla şaşkın şaşkın baktı abisine.</p>

  <br/>

  <p>Pazar günüydü. Gülhane parkında oturuyordu Bekir, üniforması üstünde. Parkta dolaşanlar kendilerini tatil gününün gevşekliğine bırakmışlardı. Kimi çay içiyor, kimi elinde dondurma, mısır, dolaşıyor, ağaçların gölgesine sığınıyorlardı.</p>

  <p>Bekir bir masaya oturmuştu. Her zamanki gibi kaşları çatıktı. Kendini okuduğu kitaptaki polisin serüvenlerine kaptırmıştı. Arada bir gözlerini kitaptan ayırıyor, çevreyi kuşkuyla süzüyordu.</p>

  <p>Bir kız ilişti gözüne. Ağaçların altından kendi oturduğu yere doğru yaklaşıyordu. Topluca, gür kumral saçları omuzuna dökülmüş, çok güzel bir kızdı. Beyaz pantolon giymişti, sıkı sıkı yapışıyordu gövdesine. Kıza bakarken Bekir’in içi ezilir gibi oldu. Dar pantolonun sıktığı gerginliği arzuladı. Yerinden kalkıp kıza doğru yürümek geliyordu içinden ama nasıl yapılacağını bilemiyordu.</p>

  <p>Uzun saçlı oğlanı tam o sırada gördü. Kızın iki adım gerisinden geliyor, bir şeyler söylüyordu. Kızın, oğlandan bir an önce kurtulmak ister gibi bir havası vardı. Duymamışlığa vuruyordu. Bekir’in hiç gözü tutmadı oğlanı. İt kılıklının biriydi.</p>

  <p>Yay gibi fırladı yerinden. Yanlarına gitti, oğlanı tuttu omuzundan, durdurdu. Bir yandan da yüreği güm güm vuruyordu.</p>

  <p>“Rahatsız mı ediyor bayan?”</p>

  <p>Kız da durmak zorunda kaldı. “Peşimi bırakmıyor,” dedi hafifçe.</p>

  <p>Bekir, kızın ılık, yumuşak sesine de vuruldu. Kulakları uğuldamaya başlamıştı. Görev heyecanına mı yoracaktı bunu, yoksa kızla konuşmasına mı, bilemiyordu.</p>

  <p>Oğlanı sarsaladı.</p>

  <p>“Niye peşini bırakmıyorsun bayanın?”</p>

  <p>“Ben yoluma gidiyordum,” dedi çocuk, korkuyla.</p>

  <p>“Nasıl yoluna gidiyordun? Bal gibi peşine takılmıştın işte!”</p>

  <p>“Valla yoluma gidiyordum.”</p>

  <p>“Bayan yalan mı söylüyor yani?”</p>

  <p>“Valla!...”</p>

  <p>“Kimse rahat dolaşamayacak mı sizin yüzünüzden?”</p>

  <p>Çevredekilerin olayı izlediğini biliyor, sesini yükselttikçe yükseltiyordu.</p>

  <p>“Götüreyim mi şimdi merkeze seni? Hı? Götüreyim mi? İt herifi”</p>

  <p>Her soru bitişinde omuzundan tutup silkeliyordu çocuğu. Çevrenin, yaptığını beğendiğini, katıldığını seziyordu. Kızı daha fazla bekletmek istemedi.</p>

  <p>“Şikâyetçi misiniz bayan?” dedi. “Götüreyim mi serseriyi?”</p>

  <p>Kız, olayın büyümesinden utanmışa benziyordu. Çekingen bir sesle konuştu:</p>

  <p>“Bırakın gitsin, benden bulmasın.”</p>

  <p>“Gördün mü,” dedi Bekir. “Bayan bağışlıyor seni. Yıkıl şimdi. Bir daha da karşıma çıkma. Yıkıl!”</p>

  <p>Oğlan koşa koşa ağaçların arasına daldı gitti.</p>

  <p>Kız, “Teşekkür ederim,” dedi Bekir’e.</p>

  <p>O da, “Böyle olaylar artmaya başladı,” diye yanıtladı.</p>

  <p>Kız gene, “Teşekkür ederim,” dedi. Döndü, yürüyecekti.</p>

  <p>“Yoo, teşekkür etmeyin,” dedi Bekir. “Bizim görevimiz bu.”</p>

  <p>Kız bu kez teşekkür yerine belli belirsiz gülümsedi. Döndü, yürümeye başladı. Bekir arkasındaydı.</p>

  <p>“Çoktan beri mi? Yani sürekli mi peşinizde?”</p>

  <p>Kız gene durdu. “Yok,” dedi. “İlk kez görüyorum.”</p>

  <p>Bu arada birlikte yürümeye başlamışlardı. Bekir, kızın peşine takılmasının biraz soğuk kaçtığını biliyordu ama başka çaresi yoktu. Bir süre seslerini çıkarmadan yürüdüler.</p>

  <p>Parktan çıktıktan sonra Bekir, “Öğrenci misiniz?” diye sordu.</p>

  <p>“Evet”</p>

  <p>“Nerede?”</p>

  <p>Lise.</p>

  <p>Bir süre daha sessiz yürüdüler.</p>

  <p>“Kızmazsanız bir şey soracağım size,” dedi Bekir. “Adınızı söyler misiniz?”</p>

  <p>“Sıdıka.”</p>

  <p>“Benimki de Bekir.”</p>

  <p>Hep soğuk kaçıyordu. Bir türlü şöyle istediği gibi, şöyle sıcak bir konuşma havası tutturamamıştı.</p>

  <p>Bir pastanenin önünden geçerken pat diye, “Soğuk bir şey içsek şurada,” deyiverdi. “İki dakikacık.”</p>

  <p>Bir yandan da kızı kapıdan içeri itmişti. Konuşacak şey bulamadan, gözlerini kaçırarak oturdular. Sıdıka duvarlara çizilmiş İstanbul resimlerini süzdü durdu. O başka yere bakarken Bekir rahatça görebiliyordu kızın yüzünü. Üst dudağı hafifçe kalkıktı. En çok, bu üst dudağın sevimliliği çarpmaya başladı Bekir’i; bir de beyaz gömleğine ters düşen, esmer, güneş yanığı kolları.</p>

  <p>“Nerede oturuyorsunuz?”</p>

  <p>“Fatih’te.”</p>

  <p>Bu sırada mermer masanın üstünde Bekir’in eli belli belirsiz kızın eline değdi. Kız hemen elini çekti.</p>

  <p>O gün Sıdıka’yı Aksaray’a kadar götürdü Bekir. Ertesi gün buluşmak istedi ama bir sonuç alamadı. Kız aceleyle ayrılıp kaçtı yanından.</p>

  <p>Kente akşam çöküyordu. Caddeler, sinemalar, lokantalar, barlar tıklım tıklım doluydu. Benzin, sigara, kebap kokuları birbirine karışıyordu.</p>

  <p>Kör ışıklı caddelerde durmadan yürüyor, sigara içiyor, düşünüyordu Bekir.</p>

  <p>Sigaracı çocuğu gördü. Köşenin kuytusuna sinmiş, ellerinde sigara paketleriyle dikilip duruyordu. On yaşında var yoktu. Çamurdan yapılmış da son anda çarpıtılmış kirli bir yontu gibiydi.</p>

  <p>“Hani ulan benim sigara?”</p>

  <p>Çocuk bütün dişlerini göstererek güldü, “Emret abi. Seninki zulada.”</p>

  <p>Pantolonun altına, bacağına sardığı dolaktan yabancı bir sigara çekti, uzattı.</p>

  <p>Bekir hoyratça okşadı çocuğun başını. “Aferin oğlum Altındiş,” dedi.</p>

  <p>Çocuk bu söz üzerine, sahibinin elini yalamak isteyen köpek gibi sırnaştı. Güldüğü zaman, gece gündüz çıkarmadığı, sarı yaldızlı kâğıt yapıştırdığı altın dişleri parlıyordu.</p>

  <p>Bekir ara sokaklara saptı. Kulağına çarpan müziğe doğru yürüdü. Boyalı kadınların yanından geçti. Beş-altı masalık küçük, salaş meyhanelere daldı. Emeklilerle, küçük memurlarla, bıçkınlarla kadeh kaldırıyordu.</p>

  <p>Oradan çıkıp dumanaltı olmuş, saz, davul, curcuna kıyamet giden barlara girdi. Sarkık memeli, yıpranmış dansözler kalça kıvırıyorlardı. Onlara bakıp yüzünü buruşturdu. Sağlıklı, esmer bir tazelik anımsadı, güldü.</p>

  <p>Girdiği yerlerde kendisine nasıl bakıldı, kim gördü, ne dedi, bilmiyor. Yalnızca bu meyhanede emekli bir ihtiyarı omuzundan tutup, “Bu üniforma var ya babalık, bu üniforma, kutsal bir şeydir bu. Herkes giyemez bunu. Kolay mı, kolay mı ha?” dediği, üniforma ve polisliğin erdemleri üzerine sayıp döktüğü kaldı aklında.</p>

  <p>İhtiyara yarım saat anlattıktan sonra kafası ağırlaştı. Düşüncelerini bir bulut sardı. Tabak bıçak gürültüleri arasında masaya, kollarının üstüne dayadı başını. Gözlerini kapattı.</p>

  <p>‘Yok öyle yağma,’ diye bir söz dolaşıyordu kafasında. Ondan ötesi karmakarışıktı. Bir kara düğümler, bir aydınlık beyaz düğümler dönüyordu. ‘Vallahi yapmayacağım baba!’ Elinde bastonuyla dövüyordu baba. ‘Yok öyle yağma.’ Yerde polis üniformalı küçük çocuk kıvranıyordu. Sonra sigaracı Altındiş oluyordu o. Birbirlerinin pipilerini tutuyorlardı. Altındiş’in pipisi soğuk lastik gibiydi. Sonra annesi pipisini üniformadan dışarı çıkarıyordu. Kibritle yakıyordu. ‘Yok öyle yağma!’ diye bağırıyordu birisi. Ağlıyordu. ‘Üniformanı kirletecek misin bir daha? Çamurda oynayacak mısın?’ ‘Yok öyle yağma.’ Omuzu dürtüldü. Başında garson çocuk duruyordu. Kim olduğunu çıkaramadı, nerede olduğunu da...</p>

  <p>“Abi, iyi misin?”</p>

  <p>“Kırarım ulan!” diye bağırdı Bekir. “Yıkarım, dağıtırım alayınızı!”</p>

  <p>Fırlamaya çalıştı, sendeledi. Sandalyeye tutunmasa düşecekti. Kireç gibi bembeyaz olmuştu yüzü. Garsonu elinin tersiyle itip yıkıla yıkıla kapıyı buldu. Kendini dışarı attı.</p>

  <br/>

  <p>Bekir, o ilk günün çarpıntılarından sonra birkaç kez gitti Sıdıka’nın okuluna. Kız hiç yüzvermedi. Bekir’i okulun önünde bırakıp arkadaşlarıyla birlikte çekip gitti. Buna çok öfkelendi Bekir. Kızı durdurup konuşmak istedi. Her seferinde Sıdıka’nın yüzünde ince bir gülümseme belirdi. Eve gitmesi gerektiğini, beklediklerini söyleyip ayrıldı. Hafif kalkık üst dudağın çekiciliği içini yakıyordu Bekir’in.</p>

  <p>Sonunda bir gün Sıdıka’nın yerine bir arkadaşı çıktı okuldan. Bekir’e, Sıdıka’nın haber gönderdiğini, gelmesini istemediğini bildirdi.</p>

  <p>“Niye ama?” dedi Bekir.</p>

  <p>“Ne bileyim ben,” dedi kız. “Herhalde polis olduğun için. Buraya gelmenden utanıyor Sıdıka. Herkes, seninle bir ilişkisi var sanıyor.”</p>

  <p>Bunun üzerine Bekir’e uzaklaşmak düştü.</p>

  <p>Önceleri kavrayamadı. ‘Komiser olsaydım her şey yoluna girecekti demek ki!’ diye düşündü. Sıdıka’nın tavrını, küçük bir polis oluşuna yordu. Sonra birden aklına geldi: Sakın o solculardan olmasındı bu da! O yüzden mi utanıyordu Sıdıka kendisinden?</p>

  <p>O günleri bu tür sıkıntılarla geçirdi. Akşama kadar dolaşıp durmaktan bıkmıyor, usanmıyordu. İki ayağının da küçük parmakları kızarmış, şişmiş, nasır olmaya yüztutmuştu. Yollarda rastladığı ufak tefek olaylar heyecan vermeye başlamıştı. Kıdemli, alışkın, yorgun bir polis olmuştu.</p>

  <p>O dalgın ve bezgin günlerde, polislik duygusunu canlandıran bir tek olay geldi Bekir’in başına.</p>

  <p>Öğleden sonra iki-üç sularıydı, Beyazıt’a doğru yürüyordu. Üniversitenin kapısında bir kargaşaya takıldı gözü. Öğrenciler vardı. Birkaç yüz kaldırdılar. Yedi-sekiz öğrenci de duvarın dibine, yere oturmuştu. Duvara, açlık grevi yaptıklarını belirten yazılı kâğıtlar asılmıştı. Polisler gelmiş, açlık grevi yapanları kaldırmaya çalışıyorlardı.</p>

  <p>Bekir de yanlarına gitti.</p>

  <p>Öğrenciler kir pas içindeydiler. Sakalları uzamış, yüzleri solmuştu.</p>

  <p>Polislerin öğrencileri coplamaya başladığını gördü. Sürükleyip arabaya götürüyorlardı. Toplu halde bekleyen öğrenciler polisleri yuhalıyor, direnişi sürdüren arkadaşlarını yüreklendiriyorlardı.</p>

  <p>Bekir nasıl olup da öğrencilerin üstüne atıldığını anlayamadı. En yakınındaki kadife ceketliyi saçlarından tutmuştu. Cop yerine kullandığı lastiği kolunun vargücüyle indirdi. Ağır lastiğin, etinin içine kadar işleyen ağrıtıcı, çürütücü etkisini bileğinde duydu. Bir daha indirdi. Kendisi kadar var yoktu çocuk. Coptan sakınmak için kapanmaya çalışıyor ama saçlarına yapışmış olan Bekir’in elinden kurtulamıyordu. Bekir dişlerini sıkmıştı. Copun ezdiğini, çocuğun kıvrandığını duyunca, sanki tersi olmuş da çocuk kendisine vurmuş gibi daha çok hınçlanarak vuruyordu.</p>

  <p>Yanındakini yakaladı. Tekmelemeye başladı. Topuklarıyla yüzüne bastırıp kanatmak, dişlerini kırmak istiyordu.</p>

  <p>Artık kimsenin farkında değildi. Ne öteki polislerin ne de izleyenlerin... Kendini, içindeki bir set yıkılmış da bekleyen sular boşalmış gibi çagıldaya çağıldaya akan bir öfke gümbürtüsüne bırakmıştı. Bütün uzun saçlılara vuruyordu, bütün zengin çocuklarına, arabalılara, komünist vatan satıcılarına, züppelere, kız tavlayanlara, kızları kollarına takıp gezenlere... İçine bir nefret çöreklenmişti.</p>

  <p>Siyah beyaz çizgili gömleğin, ense tarafından kanlandığını fark etti. Kanı, yeni akmış insan kanını görünce bir noktanın ötesine geçtiğini sandı Bekir. Ya da bir vida, bir diş atlamış gibi oldu. Elleri tabanca aradı. Kanlanmış gövdeyi de kanı da yok etmek için çekip vuracaktı.</p>

  <p>Bu arada yerdekinin debelenerek döndüğünü sezdi. Yüzünü gördü. Ezilmiş, saçları kanlanarak yapışmış bir kız yüzüydü bu. Çok genç ve çelimsizdi. Gözlerini açamıyordu. Kısacık kesilmişti saçları. Açılıp kapanan ağzında, avlanmış bir kuşun korkusu gibi bir şey vardı.</p>

  <p>Bekir birden geri döndü ve oradan koşarak uzaklaşmak istedi. Bilmeden, olayı izleyen, bir bölümü de arkadaşlarını kurtarmak için polislerle itişen öğrencilerin arasına girdi. Bütün bedeni hayvanca bir güdüyle gerildi. Daha ne olduğunu anlamadan kendini bir arı kovanına girmiş gibi duydu. Arkadan, önden, yukardan gelen yumrukların etkisiyle asfalta ve tekmeleyen ayaklara doğru kayarken yaptığı işi kavrayabildi. Buradan bir an önce kurtulması gerekiyordu. Ne yapıp yapıp dışarı atmalıydı kendini. Öğrencilerin elinden kurtulsa bile polislerin elinden kurtulamazdı. Bütün bunlar, tekmeler, yumruklar arasında bir anda geçti aklından.</p>

  <p>Son gücünü toparlayıp kendini çemberin bittiği yere doğru attı. Yardı, kurtuldu. Öğrenciler arkasından gelmediler.</p>

  <p>Polisler ile öğrencilerin sesleri arkada kalmıştı. Koştu koştu. Soluk soluğa durduğunda, ucuz atlattığını düşündü. Şimdi aklında, kanlanmış bir kız yüzü yoktu.</p>

  <p>‘Öldürmeye çalıştı beni komünistler,’ diye sayıklıyordu. ‘Öldürmeye çalıştı beni komünistler, öldüreceklerdi.’</p>

  <p>And içti: Bir daha bu kentli, züppe, komünist çocuklarından biri geçerse eline, sağ koymayacaktı. Ya sakat bırakmalıydı bu saçlı sakallıları ya da haklamalıydı.</p>

  <p>‘Kızlarını da düzmek gerek,’ diye düşünüyordu. ‘Hepsi orospu zaten.’</p>

  <br/>

  <p>Bekir belki dediklerini yapardı ama eline fırsat geçmedi. Bu olayın ertesi günü yakalandı. Üniforması sökülüp alındı sırtından.</p>

  <p>Akşam saatiydi. Beyoğlu’nda Çiçek Pasajı’nın önünden geçiyordu. Dünkü dayaktan, bütün bedeni sızlıyordu.</p>

  <p>Pasajın kapısında, küçük tablada sigara satan bir adam gördü. Yirmi beş-otuz yaşlarında bir adamdı. Yaklaşıp adamın önündeki tabladan bir sigara aldı. Sırıttı.</p>

  <p>“On lira,” dedi satıcı.</p>

  <p>Gene sırıttı.</p>

  <p>“On lira memur bey.”</p>

  <p>“Bir de para mı vereceğiz?”</p>

  <p>“Evet,” dedi adam.</p>

  <p>Bu sırada pasajdan çıkan bir-iki kişi de ilgilenmiş, olayı izlemeye koyulmuşlardı. Bekir böyle bir şeyle ilk kez karşılaşıyordu. Satıcı sert sert bakıyordu yüzüne. Cebinde parası olsa verip uzaklaşmak en iyisiydi, ama on lirası çıkmazdı.</p>

  <p>“Yahu hem kanser yapıyor hem de para mı vereceğim merete?”</p>

  <p>Şakasına kimse gülmemişti. Satıcı da gözlerini hiç ayırmıyordu üstünden. Bu tatsız duruma son vermek gerektiğini düşündü. En iyisi dönüp uzaklaşmaktı. Satıcının elinden bir şey gelmezdi nasıl olsa!</p>

  <p>Döndü. Tam yürüyecekti ki bir elin ağırlığını duydu omuzunda. Orta yaşlı, takım elbiseli birisiydi bu. Bekir şaşırdı.</p>

  <p>“Ne cesaret!” dedi. “Memura hakaret mi?”</p>

  <p>Adam, “Ben de memurum,” dedi.</p>

  <p>Bekir iyice afalladı. Tablacı da pis pis gülmeye başlamıştı. Bu kez yanlış bir ilişkinin içine düştüğünü anlar gibi oluyordu. Çevresindeki kalabalık artmıştı.</p>

  <p>Sivil memur, “Ne biriktiniz? Haydi dağılın bakalım!” dedi. Yanındakileri itmeye başladı.</p>

  <p>İtilen genç, incecik kravatlı, çelimsiz biriydi.</p>

  <p>“İtmeyin lütfen, siz memursanız ben de memurum,” dedi.</p>

  <p>Bekir’in başı dönmeye başlamıştı. Olaylar kendisini iyice aşmıştı artık. İçinde, bir kuşun kanat çırpması gibi bir telaş uyandı.</p>

  <p>Sivil memur, genç çocuğa, “Göster kimliğini,” diyordu.</p>

  <p>“Yanımda yok.”</p>

  <p>“Kimliksiz gezer mi polis?”</p>

  <p>“Ben polis değilim ki,” dedi çocuk şaşkınlıkla.</p>

  <p>“Ne? Memurum demedin mi?”</p>

  <p>“Sizin dediğinizi duyunca söyledim. Ben Sular İdaresi’nde memurum.”</p>

  <p>“Şimdi merkezde anlarız bakalım ne memuru olduğunu,” diye homurdandı sivil.</p>

  <p>“Ama, yanlış anladınız, ben...” Çocuk korkudan kekelemeye başladı.</p>

  <p>Sivil bu kez Bekir’e döndü: “Adın ne?”</p>

  <p>“Bekir, efendim.”</p>

  <p>“Hangi karakoldansın?”</p>

  <p>Bekir korkuyla bu sorulardan hiçbirine yanıt hazırlamamış olduğunu düşündü.</p>

  <p>“Ben... yani... nöbetçiyim efendim,” deyiverdi.</p>

  <p>Bunun aptalca bir şey olduğunu anladığı zaman iş işten geçmişti. Başka çaresi de yoktu zaten. Korkusunu belli etmemesi gerektiğini düşünüyor, bir yandan da sapır sapır titriyordu.</p>

  <p>Sivilin kendisinden kuşkulandığını anladı. Bunun üzerine daha da korktu. Neredeyse kendisini bıraksın diye adamın ayaklarına kapanacaktı.</p>

  <p>“Dur bakalım, seni de anlarız,” dedi sivil.</p>

  <p>Sonra ‘memur’ olduğunu söyleyen genç adam ile Bekir’i Emniyet’e götürdü. Bekir, yolda, dünyanın sonu gelmiş gibi bir duygu içindeydi. Yüreği ağzında atıyordu sanki.</p>

  <br/>

  <p>Eskiden falakanın çok korkutucu bir işkence biçimi olduğuna inanmazdı. İnsan gövdesinin daha duyarlı bölgeleri vardı. Oralara dokunulması daha çok acı çektirebilirdi ona göre. Ama o gece tabanlarına inip kalkan copun sayısını şaşırdıkça, bundan daha korkunç bir işkence olamayacağına bütün benliğiyle inandı.</p>

  <p>Emniyet’e geldiklerinde, polisler bir saniyede her şeyi anlayıvermişlerdi.</p>

  <p>Öteki çocuk tutturmuş, “Ben memurum efendim, vallahi memurum,” diyordu. “Sular İdaresi’nde... Ne bileyim? Dilim tutulsaydı!”</p>

  <p>Polis de, “Öyle bir durumda memurum demek, polis memuruyum demektir,” diyordu.</p>

  <p>Bekir, sırtından üniforması alındıktan sonra kısa donu ve kirli atletiyle kalakalmıştı. Çelimsiz, sivilceli bedeni çıplak ampuller altında küçüldükçe küçüldü.</p>

  <p>Müteferrika polisi, demir sürgüyü çekip kapıyı açınca, ekşi ter ve sidik kokusu geldi burnuna.</p>

  <p>Küçücük koğuşta en az kırk kişi vardı. Betona serdikleri gazete kâğıdına oturmuşlardı. İki-üç gruptular. Bekir’in yanındakiler öğrenciydi. Kılıklarından, konuşmalarından anladı. Şakaya vuruyor, aldırmaz görünmeye çalışıyorlardı. Bekir’e “Geçmiş olsun,” dediler. İçlerinden biri sigara uzattı.</p>

  <p>Öteki grup yeni gelenle ilgilenmedi. Çevreye kuşkuyla bakan, konuşmadan oturan adamlardı.</p>

  <p>Bekir güçlükle uzanacak bir yer bulmuştu kendine. Ayaklarının üstünde tonlarca ağırlık vardı. Yanıyorlardı. Hele birisi ayağına dokunacak olsun, çığlık atası geliyordu. Yattığı yerde harap, bitkin düşünüyor, üniformasına yanıyordu. Öylesine güzel bir üniformayı bir daha nereden ele geçirecekti. Zaten her şey, bütün tokat, falaka, küfür, üniforma sırtından alındıktan sonra olmuştu. Sivilceli gövdesinden iğreniyordu.</p>

  <p>Yanındaki gençlerden biri, “Üşüyor musun hemşerim?” dedi eğilerek. “İster misin bunu?” Bekir’e bir ceket uzatıyordu.</p>

  <p>“Sağ ol,” dedi.</p>

  <p>Genç çocuk, ceketi Bekir’in üstüne örttü. “Kıkırdarsın böyle sabaha kadar,” dedi.</p>

  <p>Bekir, hem nemli koğuşun soğuğundan kurtulduğuna sevindi hem de sivilceli, iğrenç gövdesinin kapandığına.</p>

  <p>Ceketin yakası burnuna değiyordu. Buram buram tütün kokuyordu ceket.</p>

  <p>‘Bunlar hep Birinci içerler,’ diye geçirdi içinden.</p>

  <p>Biraz sonra dalar gibi oldu.</p>

  <p>Kısa uykusunda karışık bir düş gördü. Uyandığında düşü anımsamıyordu, ama düşte üniformalı olduğu kalmıştı aklında.</p>

  <p>Çocukların sesleri çarptı kulağına. Birisinin iç geçirdiğini ve “Beypazarı meskenimiz, ilimiz / Kimse bilmez nerde kalır ölümüz” diye mırıldandığını duydu.</p>

  <p>‘Türkü olmalı,’ diye düşündü.</p>

  <p>Duvarlara yazılar yazılmıştı. Tavanda yanmış kibritler çarptı gözüne. O yükseklikteki tavana kibritleri nasıl yaptırabildiklerine şaştı.</p>

  <p>Babasına haber ulaştırması gerekiyordu. En azından giyecek bir şeyler getirirlerdi.</p>

  <p>Öğrencilerden birinin bir kibrit çaktığını, sonra kibriti sönmeden tavana fırlattığını gördü.</p>

  <p>‘Demek böyle yapışıyor,’ diye düşündü.</p>

  <p>Kapının sürgüsü çekildi. Polis, Sular İdaresi’nde çalışan genç çocuğu getirmişti. O da topallayarak geliyordu.</p>

  <p>Bekir birden fırladı yerinden. Ayaklarının üstüne basınca gözlerinden yaş fışkırdı. Aldırmadı, kapıya doğru atıldı, ceketi elinde tutuyordu. Yere ayağıyla değil de yüreğiyle basıyormuş gibiydi. Polis tam kapıyı kapatırken yetişti.</p>

  <p>“Memur bey, çok önemli bir maruzatım var,” dedi.</p>

  <p>“Neymiş o?”</p>

  <p>Müteferrika polisi uykulu ve tersti.</p>

  <p>“Burada söyleyemem efendim.”</p>

  <p>“Ya nerede söylersin?”</p>

  <p>Polis yüksek sesle konuşuyordu. Bekir konuşmalarının duyulmasından korkarak, alçak sesle mırıldandı.</p>

  <p>“Ne olur dışarda söyleyeyim. Çok önemli bir şey.”</p>

  <p>Polis bir an düşündü. Bekir’in heyecanına, don paça gövdesine baktı.</p>

  <p>“Gel bakalım,” dedi.</p>

  <p>Koridora çıktılar. Polis kapıyı sürgülerken Bekir genç çocuğun ceketini giydi. Donunu kapatmıyordu ama omuzlarını koruması da iyiydi. Yere yan yan basıyordu.</p>

  <p>Polis, koğuşun hemen yanındaki odasına götürdü Bekir’i. Masasına geçip oturdu. Bekir’in konuşmasını bekledi.</p>

  <p>Odaya girer girmez bir korku basmıştı gene Bekir’i. Deminki ataklığı kalmamıştı. Yutkundu.</p>

  <p>“Eee, öt bakalım,” dedi polis.</p>

  <p>“Ben... size bir şey soracaktım efendim. Özür dilerim.”</p>

  <p>“Geveleme!”</p>

  <p>“Ben polis olmak istiyorum da... Nasıl olunur diye?”</p>

  <p>“Bu muydu ulan söyleyeceğin?” dedi polis. “Alay mı ediyorsun adamla?”</p>

  <p>“N’olur sayın komiserim, sayın büyük komiserim, komutanım! Benim hayatta en büyük idealim...”</p>

  <p>“İdealinden başlarım senin,” dedi polis. Yerinden öfkeyle kalktı. Bekir’in yüzüne iki tokat attı.</p>

  <p>“Yürü ulan it!”</p>

  <p>Bekir, “Sayın komiserim,” dedi eğilerek. “Bombaları nereye sakladıklarını duydum.”</p>

  <p>Polis zınk diye durdu.</p>

  <p>“Ne bombası?”</p>

  <p>“Bu bizim koğuştaki anarşistlerin...”</p>

  <p>“Nereye saklamışlar?”</p>

  <p>“Beypazarı’na, Beypazarı’na,” diye fısıldadı. “Ben hepsini dinledim komiserim, tek siz emredin.”</p>

  <p>Müteferrika polisi düşündü. Sonra, “Sen git kulağını aç şimdi,” dedi. “İyi aklında tut her şeyi. Ben yarın müdür beyle konuşurum.”</p>

  <p>Bekir, koğuştaki eski yerine uzandığında gülümsüyordu. Ayaklarının acısını da duymaz olmuştu. Yeniden eski gücüne kavuşacağı günün düşünü kuruyordu.</p>

  <p>Ceketi veren çocuğa, “Bir cigaran var mı arkadaş?” dedi.</p>

  <p>Çocuk, Bekir’in polisle dışarı çıkmasından kuşkulanmış olacak ki dik dik baktı yüzüne. Çıkarıp sigarayı verdi.</p>

  <p>‘Zengindirler ama nedense hep Birinci içer bu komünistler,’ diye düşündü Bekir. Sigaradan derin bir soluk aldı.</p>
</body>
</html>