<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="bas1">
    <p>Bir Arpa Boyu</p>
  </div>

  <p>Berat Koza 22 Nisan 1972 günü Sirkeci tren istasyonuna geldiğinde büyük saat 04.45’i gösteriyordu. Kalabalıktı istasyon. Yolcular aceleyle oradan oraya koşuyorlardı. Kalabalıkla birlikte sürüklenmeye başladı.</p>

  <p>Göze çarpan, ilgi çeken bir görünüşü yoktu Berat Koza’nın. Ortadan biraz daha uzunca, çok zayıf, hiçbir yerde dikkat çekmeyen tiplerdendi. Bir alanda, istasyonda, köşebaşında beklerken görüldüğünde, sanki çok eskiden oraya yerleştirilmiş, o görüntüyü tamamlayan bir eşyaymış gibi dikkat etmeden geçilirdi. Sivri bir çeneyle biten zayıf yüzünde hem zeki, hem aptal, hem durgun, hem canlı her türlü anlatıma rastlanabilirdi. Ömrü boyunca en çok yararını gördüğü şey bu olmuştur.</p>

  <p>Elindeki eski valizle bir odaya girdi. İçerisi loştu. İki memur eşyalara bakıyor, “Geçebilir” dediklerine tebeşirle işaret koyuyorlardı. Berat Koza’nın önündeki birkaç adamın valizini, ellerini daldırıp hoyratça mıncıkladılar. Berat, kendi valizine de öyle yapacaklar sandı ama yapmadılar. Üstünkörü baktılar şöyle. İşaret konur konmaz bir hamal yapıştı valizin sapına, götürmeye başladı. O da ister istemez hamalın peşine takıldı. Biraz da işine gelmiş olmalıydı bu. Çünkü nereye gideceğini, nasıl davranacağını tam olarak bilemiyordu. Yanlış bir iş yapmaktan korkuyordu. Haksız da değildi pek. Yanlış bir davranış oldukça pahalıya patlayabilirdi.</p>

  <p>Hamalın arkasından trenin son vagonlarına doğru yürürken telaşlı ve tedirgin görünüyordu.</p>

  <p>“Henüz iş işten geçmedi. Son dakikada...” sözleri dolaşıp duruyordu kafasında.</p>

  <p>Ama geri dönecek gücü bulamadı. O trene binmesi gerekiyordu.</p>

  <p>Valiziyle birlikte yerine yerleştikten sonra hamalın bahşişini verip gönderdi. Cam kenarı, ikinci mevki koltukta otururken, sıradan bir gezgini andırıyordu Berat Koza. Hiç de karışık işlere girmiş bir görünüşü yoktu. İşe tam olarak giriştiğini, artık dönüşü olmadığını düşünüyordu. Bunu düşünmek yatıştırmıştı onu.</p>

  <p>Berat Koza’nın oturduğu kompartımanda iki kişi daha vardı. Biri, otuz-otuz beş yaşlarında gösteren, kısa ama düzgün kesilmiş saçları ve yakışıklılığıyla göze çarpan bir adamdı. İyi giyinmişti. Görür görmez ‘İstanbullu’ diye düşündürüyordu.</p>

  <p>Onun karşısında koyu renk giyimli, bıyıklı, orta yaşlı bir adam oturuyordu. Kahverengi takım elbisesinin pantolonu bacaklarının inceliğini saklayamıyordu. Avurtları birbirine geçmişti. Durmadan sigara içiyor, kaçamak bakışlarla yanındakileri süzüyordu. ‘Almanya’ya giden işçilerden biri olabilir,’ diye düşündü Berat Koza.</p>

  <p>Tren yola çıktıktan sonra birer kart dağıttılar yolculara. Berat, cebinden tükenmez kalemini çıkarıp doldurmaya girişti. Adı, soyadı bölümüne Mustafa Acar yazdı.</p>

  <p>Yanındaki iki adam arada bir konuşuyorlardı. Onunla da konuşmak istediler, bir-iki sözle geçiştirdi. Pasaport denetimi için polis gelene dek öylece oturdu. Polis, önce, Almanya işçisi sandığı adamın pasaportunu damgaladı. Sonra ‘İstanbullu’nunkini aldı. Sıra kendisine gelince hiç renk vermeden uzattı pasaportu. Dış görünüşü sakin ve güvenliydi. Polis, pasaportu şöyle bir karıştırdı. Pek incelemeden damgalayıp geri verdi.</p>

  <p>‘En önemlisi işi atlattık,’ diye düşündü Berat Koza. ‘Başka kontrol yapılmasa bari!’</p>

  <p>Hava kararınca ‘İstanbullu’ kalkıp, yukardan bir çanta indirdi. İçinden türlü yiyecekler çıkarıp koltuğa yayarken, “Buyurun, birlikte yiyelim,” dedi. Almanya işçisi de çantasına davrandı. Berat’ın valizinde kendisine yetecek kadar yiyecek ve bir kolonya bidonuna doldurulmuş su vardı. Tren lokantaları pahalı olur diye düşündüğü için üç günlük yiyecek almıştı yanına. O da valizindekileri yayınca ortaya zengin bir sofra çıktı. Haşlanmış tavuk, kuru köfte, katı yumurta, turşu, tuz, peynir, zeytin... Gazete kâğıdı üstüne yayılmıştı hepsi de.</p>

  <p>Birlikte yediler. Bir ara Almanya işçisi, “Adını bağışla arkadaş,” dedi. “Mustafa,” dedi Berat, hiç duraksamadan. Almanya işçisinin adı Ahmet’ti. Hamburg’a akrabalarının yanına gidiyordu. Samsun’da terzilik yaptığını anlattı. Ağlar gibi konuşuyor, sanki kendine acındırmak istiyordu. “Geçinemiyoruz,” dedi. Akrabalarından on altı kişi Hamburg’da çalışıyordu. Hepsi büyücek bir evde oturuyorlardı. “Onları görüp bir ay sonra döneceğim,” dedi. Ama Ahmet’in Almanya’ya işçi olmaya gittiğini anladı Berat Koza. İstanbullu da anlamıştı. “Bakalım, bizimkileri göreceğiz, sınırdan içeri koyarlarsa,” diye bağladı sözünü terzi Ahmet.</p>

  <p>‘Onun da derdi Almanya sınırı,’ diye düşündü Berat.</p>

  <p>Öteki adam gerçekten İstanbullu’ydu. Bir bankada müdür yardımcısıydı. Yıllık iznini Almanya’da arkadaşlarının yanında geçirecekti. Dil bildiği için Almanya sınırından çekinmediğini, nasıl olsa derdini anlatıp girebileceğini söyledi. Durmadan elini kolunu sallıyordu konuşurken. Küçüklüğünden beri spor yapanlara özgü bir diriliği, çevikliği vardı.</p>

  <p>Yemekten sonra İstanbullu’nun çıkardığı armutları yediler.</p>

  <p>Tren Bulgaristan sınırına yaklaştıkça tedirginliği artıyordu Berat Koza’nın. Sınırda, yeni baştan büyük arama yapılacak sanıyordu. Kimseye de soramıyordu ne olacağını.</p>

  <p>Kalkıp tuvalete gitti. Bütün kompartımanlara baktı geçerken. Lambaların altında ya kâğıt oynuyorlar, ya yemek yiyorlar, ya konuşuyorlardı. Tanıdık kimseyi göremedi.</p>

  <p>Tuvalette aynaya baktı. Yabancı birine bakar gibi baktı kendine. Hiç de düşündüğü gibi olup bitmiyordu işler. Yurt içinde sıradan bir yolculuğa benziyordu şimdilik.</p>

  <p>“Bakalım ne olacak?” dedi.</p>

  <p>Tuvaletten dönerken yaşlı bir adamla karşılaştı. Kırçıl saçlı, elli yaşlarında, yüzü de saçları gibi bembeyaz bir adamdı. Kenara çekilip yol verdi Berat Koza’ya. Yüzüne bakmadı. Geçtikten sonra adam takıldı aklına. Bir yerden tanıyor gibiydi. Kompartımanda oturup düşündü kim olabileceğini. Ya tanıyordu adamı ya da tanıdığı birine çok benzetiyordu. Ama benzerlikten öte bir şeydi bu. Adamın yüzünü görmüştü. Emindi buna. Benzetmek olamazdı.</p>

  <p>Berat Koza camdan dışarı bakarak adamı düşünürken, İstanbullu ile Almanya işçisi de hikâyeler anlatıyorlardı birbirlerine. Mustafa’nın suskun biri olduğuna karar vermişlerdi.</p>

  <p>Adamı üç yıl önce tanımıştı Berat Koza. Polis nezaretinin sidik kokulu bodrum müteferrikasında, balık istifi gibi üst üste yatarken demir kapıyı açıp içeri atmışlardı toz yüzlü adamı. Geldiğinde korku içindeydi. Sağcı kitaplar satan bir dükkân sahibiydi.</p>

  <p>Dükkânın yanındaki evde bir yüzbaşı otururmuş. Yüzbaşının karısı dükkânın önünden her geçişte, adam kadının yolunu keser, “Senin bu güzel kolların, bu çıplak kolların cehennemde yanacak yarın,” dermiş. “Senin bu güzel dudakların, bu güzel, bu rujlu dudakların!...” Önceleri aldırmamış kadın. Bir dayanmış, iki dayanmış, sonunda kocasına anlatmış olduğu gibi. Hemen o gün adamı dükkândan alıp emniyetin müteferrikasına atmışlar.</p>

  <p>Beton hücrede yirmiden çok adam vardı. Çoğu da yürüyüş olayından getirilenler, yani Berat Koza ve arkadaşlarıydı. Adam, komünistlerin arasına düştüm diye çok korktu geldiğinde. Kendisini öldürecekler sanıyordu. Bir köşe seçti kuytulukta. Çömelip dizlerini kollarıyla sardı. Baykuş gibi oturdu saatlerce. Soruları gönülsüzce yanıtlıyor, ama yüzbaşının karısından hiç söz açmıyordu. “Sebep olanlar Allah’tan bulsun. Ben bir şey yapmadım. Biz hepimiz kardeşiz, değil mi kardeşler? Neymiş bu sağcı, solcu? Hepimiz kardeşiz,” diyordu.</p>

  <p>Berat Koza, hücrede adama en yumuşak davranan kişiydi.</p>

  <p>Ertesi sabah ikinci şubeden memurlar inip bir-iki hırsız, yankesiciyle birlikte onu da falakaya götürürken titreye titreye Berat’ın ellerine sarıldı. “Hakkını helal et! Hakkını helal et!” dedi. Berat üzüldü adamın korkmasına.</p>

  <p>Akşam getirip attılar içeriye. Ayakları davul gibi şişmiş, üç misli olmuştu. Berat Koza, öğleden sonra aldırdıkları yiyecekten peynir, ekmek, domates verdi adama. Yiyemedi. Kıvrılıp yatıyor, arada birisi ayağına değse çığlığı basıyordu.</p>

  <p>Geceyarısı omuzu sarsılarak uyandırıldı Berat Koza. Adam üstüne eğilmişti. Herkes uyuyordu. Tavana yakın küçük pencereden hafif bir ışık düşüyordu adamın yüzüne. Gözleri büyümüş, yüzü kasılmıştı.</p>

  <p>“Gördün, değil mi?” dedi. “Gördün, değil mi? Cellatlar beni götürürken nasıl yer gök birbirine karıştı. Ebabil kuşları kutsal taşlar attı düşmanın kafasına. Bir fırtına koparıldı Cenabı Hak tarafından. Yaradan, sevgili kulumu cellatlara teslim etmem, dedi...”</p>

  <p>Adamı bir türlü çıkaramadı Berat Koza. Daha sonra yabancı bir ülkenin polis nezarethanesinde birden anımsayacak, kim olduğunu çıkaracaktı. Ama trende bulamadı. Tedirgin oldu. ‘Polis mi acaba?’ diye düşündü.</p>

  <p>Kompartımanda sıkıntılı bir hava vardı. On bire geliyordu saat. Sınıra iyiden iyiye yaklaştıklarını kestirdi. Gergin bir bedenle bekliyordu. İki dizinin üstüne koymuştu ellerini. İstanbullu ile Almanya işçisi de konuşmaktan sıkılmışlar, sessiz oturuyorlardı.</p>

  <p>Bir süre daha gittiler böyle. Tam içi geçer gibi olduğu sırada trenin durduğunu anladı. Camı açıp dışarı çıkardı başını. İlerde, ışıkları yanan bir yapı gördü. Adamlar gidip geliyordu trenin yanından. Konuşmalara kulak kabarttı: Türkçeydi. Sınırda olduklarını düşündü. Genel arama yapacakları geldi aklına. Trenden inip, gece karanlığı içinde sınırı ıssız bir yerinden geçmeyi deneyebilirdi. Ama buna kalkışacak ne dermanı, ne yüreği vardı o anda.</p>

  <p>Yandaki kompartımanda yabancı dilde konuşmalar yükseliyordu.</p>

  <p>Yerinde duramadı. Kalkıp koridora çıktı. Yan kompartımanda, Bulgar olduğunu sandığı iriyarı bir trenci oturuyordu. İçeri baktığını gören adam, “Buyur komşu,” dedi. Böylece yan kompartımana girdi Berat Koza. İçerde dört adam daha vardı. Biri dışında hepsi trenciydi. Heyecanla bir şey tartışıyorlardı. İriyarı, Türkçe bilen trenci, Berat Koza’ya dönüp, “Bu çocuk İranlı, komşu,” dedi bozuk bir Türkçeyle ve sivil giyimli genci göstererek, “Sofya’da okuyormuş. Tıpta. Beş yıldır Sofya’da imiş. Bulgar polisi bizi durmadan dövüyor diye anlatıyor. Biz de olmaz öyle şey diyoruz.”</p>

  <p>Genç çocuk uzun boylu, esmerdi. Beyaz pantolon, beyaz gömlek, beyaz ceket giymişti, ama kirliydi üstündekiler. Dönüp Berat Koza’ya Bulgarca bir şeyler anlatmaya koyuldu. El kol işaretleriyle bağıra bağıra konuşuyordu. İriyarı trenci, Berat Koza’nın Bulgarca bilmediğini anlatmaya çalışıyordu ama berikinin dinlediği yoktu. Habire konuşuyordu. Trencilerin hepsi, susturmaya çalıştı İranlı’yı. Ama susmuyordu. Trenciler de seslerini yükselttiler. Kompartımanın içi gürültüden geçilmez oldu. Herkesin sinirini bozmuştu çocuk. Berat Koza olaya hiç katılmadı. Tek korktuğu şey, olayın büyüyüp, polisin gelmesiydi.</p>

  <p>‘Nereden çıktı bu bela?’ diye düşünüyor, ürküyordu.</p>

  <p>İriyarı trenci ayağa kalktı birden. İranlı’yı kolundan tutup kompartımanın dışına attı. Hoyratça itip kapattı kapıyı.</p>

  <p>Berat Koza, neden durduklarını sordu trenciye. Adam, “Bir vagonu tamir ediyorlar,” dedi. “Bizimkiler sınırdan içeri girmeden bütün vagonları kontrol ederler.”</p>

  <p>Berat Koza kendi kompartımanına döndü. Tam camı açıp yeniden dışarı bakmak isterken tren hareket etti. Işıklı yapının arkada kaldığını, trenin hızlandığını gördü Berat. Yüzünü rüzgâra vermişti.</p>

  <p>Bir süre sonra Bulgaristan topraklarında olduklarına iyice inandı. Yerine oturdu. Rüzgârdan gözleri sulanmıştı. Yataklarını yapıp uyumuşlardı kompartıman arkadaşları. En üstteki yatak Berat içindi.</p>

  <p>Kalkıp tuvalete gitti. Kapıyı kilitleyip duvara dayandı. Sarsıla sarsıla giden trende aynaya baktı.</p>

  <p>“İşte bitti,” dedi.</p>

  <p>Aynada kendisine bakan, gözleri kızarmış zayıf yüzlü adamı çok becerikli, çok işbilir biri olarak gördü. Gülümsedi.</p>

  <p>Kompartımana dönerken iriyarı trenciyi gördü gene.</p>

  <p>“İyi geceler komşu,” dedi. Sesi daha rahat, daha güvenli çıktı bu kez.</p>

  <p>Kendini yukarı çekti. Yatağına uzandı üstündekilerle. Ellerini başının altında kavuşturdu. Trenin tıkırtısına kaptırdı kendini. Beşik gibi sallıyordu. Rahat, korkusuz...</p>

  <p>“İşte bitti,” dedi, bir kez daha.</p>

  <p>Yeni yaşamın kendisine neler vereceğini düşünmeye koyuldu. Hep çok parlak, çok olağanüstü görüntüler patlıyordu kafasında. Önem taşıyan tek iş bitmişti Berat Koza için. Ötesine aldırmıyordu.</p>

  <p>Bir süre sonra derin, güvenli bir uykuya daldı. Aylardan beri ilk kez oluyordu bu.</p>

  <br/>

  <p>Sabah uyandığında kompartıman arkadaşlarının hepsi kalkmış, yataklarını toplamış, giyinmişlerdi. Hafifçe aralanmış pencereden içeriye taze bir sabah serinliği doluyordu. Aşağıda oturanlara eğildi. Gülümseyerek, “Günaydın!” dedi.</p>

  <p>“Ooo günaydın, epey uyudun,” dediler.</p>

  <p>“Neredeyiz acaba?”</p>

  <p>“Bulgaristan’ı geçiyoruz.”</p>

  <p>Sanki söylemeseler bir terslik olacakmış, tren gerisin geriye dönecekmiş gibi, duymakla içi hafifledi. Sevinçle kalkıp aşağı atladı.</p>

  <p>Tuvaletten döndüğünde kompartımanda bir Türk daha vardı. Hep birlikte Almanya girişini konuşuyorlardı.</p>

  <p>“Dört sefer yaptım dinime imanıma,” diyordu kızıl bıyıklı yeni gelen, “Bu kez de giremezsem!...” Sözün burasında susup, bu kez de giremezse ne olacağını söylemiyordu. Bol bir pantolonun üstüne, göğsünde adının baş harfleri işli bir gömlek giymişti.</p>

  <p>Berat Koza ilk kez, ‘Acaba sınırda bir terslik olur mu?’ diye düşündü. Ama hemen arkasında da ‘Adaam sende!’ dedi. ‘Bu kadar vartayı atlatıp, dışarıya çıkmışım, Almanya sınırından mı korkacağım?’</p>

  <p>Bu arada yeni gelen, “Salzburg’a yaklaşırken, çok iyi giyinmeli, tıraş olmalı, boyunbağı takıp tertemiz oturmalı,” diyordu. Samsunlu terzi, bavulunu açtı. Yeni bir takım elbiseyle, gömlek ve yeşil kırmızı bir boyunbağı gösterdi.</p>

  <p>“Bunlar olur mu ki?” diye sordu.</p>

  <p>Yeni gelen, şöyle bir baktı elbiselere:</p>

  <p>“Olur tabii olmasına ya, üstüne yakıştırmasını da bileceksin,” dedi. “Sen bunları daha hiç giymedin Allah bilir.”</p>

  <p>“Giymedim. Almanya’lık hepsi.”</p>

  <p>Sonra oturup yakınmaya başladı:</p>

  <p>“Benim işçilik mişçilik istediğim yok ya tek akrabaları görebilseydik. Yoksa bana ne Alman polisinden. İşçi mi olacağım. Gül gibi işim var memlekette...”</p>

  <p>“Bunları bize değil, polise anlatırsın hemşerim,” dedi kızıl bıyıklı, sertçe. “Pass bitte, diye içeri dalınca feleğini şaşırtırlar adama bunlar. Paran var mı bari?”</p>

  <p>“Eeee!” Yılışıkça gülümsedi terzi. “Belki biraz bulunur.”</p>

  <p>“Belki biraz bulunur’muş. Oğlum ben mi isteyeceğim paranı, kendim için mi sordum? İki laf edip yol göstereyim dersin... Bizim millet böyledir işte.”</p>

  <p>Berat Koza’yı sıkıntılar bastı. Koridora çıktı. Pencereye dayanıp akıp giden manzarayı seyretmeye koyuldu.</p>

  <p>Sınırdan çıktığından beri kendini yenilenmiş, yeniden doğmuş gibi duyuyordu. Kompartımandakilerin konuşmalarından, her gün duyduğu alışılmış sözlerden bunalmıştı. Yabancıları görmek, onlarla ilgili bir şeyler yaşamak istiyordu. Koridor boyunca hiç yabancı göremedi. Her tarafta bir ‘Alman sınırı’ sözüdür gidiyor, durmadan ‘giriş’ tartışılıyordu. Ölüm kalım sınavına girecek gibiydiler. Daha önce hiç düşünmediği bir sorun, birdenbire günün konusu olmuştu.</p>

  <p>Öğlene doğru Sofya istasyonunda durdu tren. Berat Koza taze su doldurmak için indi. Kalabalıktı. Herkes trene saldırıyor, yer bulmaya savaşıyordu. Çocuklarını çekiştiriyordu kadınlar. ‘Bu da pek farklı değil,’ diye düşündü.</p>

  <p>Yaşlı bir trenciye doğru yürüdü. Kırışık yüzünde mavi gözleri çipil çipil parlıyordu. Berat Koza elindeki bidonu göstererek, “Su,” dedi. İşaret parmağıyla su doldurma işareti yaptı. Trenci, eliyle peşine düşmesini anlattı ve yürümeye koyuldu. Yapının arkasında bir avlu içinde çeşme vardı. Çeşmenin başına götürdü Berat Koza’yı. Sonra, “Voda!” dedi.</p>

  <p>“Sağ ol,” dedi Berat da.</p>

  <p>Yaşlı adam gözlerini açtı.</p>

  <p>“Voda, voda!” dedi.</p>

  <p>Anlamadan, “Voda,” diye tekrarladı Berat Koza.</p>

  <p>Sonunda yaşlı adam “Su,” dedi Türkçe, sonra “Voda,” dedi.</p>

  <p>Berat anladı. Başını sallayıp gülerek, “Voda, voda, su!” dedi.</p>

  <p>Güldü yaşlı trenci. Elini sallayıp gitti.</p>

  <p>Kompartımana geldiğinde, konuk Türk gitmiş, yerine kırmızı yanaklı bir Bulgar delikanlısı binmişti. İriydi elleri, çatlamıştı. Torbasını kucaklamış, ürkekçe oturuyordu köşesinde.</p>

  <p>Karnı acıkmıştı. Berat Koza’nın. Yiyecek paketini açıp içinden biraz haşlanmış yumurtayla börek çıkardı. İki Türk, koridora çıkmışlardı. Yalnızdı Bulgar’la. Bir börek uzattı. Oğlan aldı böreği. Sonra aceleyle kendi torbasını açtı. İsli bir et çıkarıp bıçağıyla kesti. Berat’a uzattı bıçağın ucuyla. Doğrusu, biraz çekinerek aldı eti Berat. Haklı olduğunu da anladı. Fena halde kokuyordu et. Bir iki ısırmaya çalıştı ama olmadı. Gülümseyerek eti alıp koridora çıktı. İlk uygun yerde savurdu pencereden.</p>

  <p>Yol boyunca gördüğü her şeye dikkatle bakıyor, değişik yönlerini bulmaya çabalıyordu. Neredeyse tren yolu boyunca gördüğü atlara, eşeklere, tavuklara bile başka türlü bakacaktı.</p>

  <p>Yugoslavya’da küçük bir istasyonda yirmi dakika kadar bekledi tren. Küçük, sarı bir istasyon binası vardı. Tito’nun renkli resmi asılmıştı üstüne, çiçeklerle süslenmişti. İki yanında da bayraklar dalgalanıyordu. Hoparlörlerden sürekli marş yayınlandığını duydu Berat Koza. Belli ki bayramdı. Ne bayramı olduğunu görmek istedi ama Türkçe sorsa olmazdı, çat pat İngilizcesini kullanabileceği bir yabancı da yoktu ortalıkta. Ama nedense, bu istasyonu, resmi, bayrakları, binanın arkasında uzanan çitli toprakları daha önce görmüş duygusuna kapıldı. Emindi bir yerde gördüğünden. Çalınan marş bile yabancı gelmiyordu. Bir köpek geçti, koşup kuyruğunu sallayarak. Köpeği gördüğü anda, onu da görmüş olduğunu, son anda geçeceğini sezdiğini düşündü. Sonra aklından çıkarmaya uğraştı bunları. Yugoslav bayramları ile Türk bayramları birbirine benziyor herhalde diye düşündü, ondan olacak...</p>

  <p>Kompartımanda bu kez İstanbullu anlatmaya başlamıştı. Okul anılarından söz ediyordu.</p>

  <p>Akşam, pencerenin kenarında, karanlığa bakarak oturdu. Düşüncelere kaptırdı kendini. Yarın öğle vakti Almanya’ya varacak, Hamdi’nin dayısını bulacaktı. Ondan sonra her şeyin düzeleceğine, şimdi bilmediği birtakım olanakların çıkacağına güveni vardı.</p>

  <p>Yan kompartımandan bir Bulgar kızının çaldığı keman duyuluyordu hafifçe. Ses, trenin tıkırtılarıyla bir uyum kuruyor, bir bozuluyordu.</p>

  <p>Koridor, sinirli sinirli sigara içen Türklerle doluydu. Hiç kimse uzun süre yerinde oturamıyor, volta atıp sigara içiyordu. Sonra bir araya gelip konuşuyorlardı. Değişmeyen tek konu Salzburg düğümüydü. Sınıra yaklaştıkça kaygıları artıyordu. Bir topluluğun yanından geçerken, “Sekizinci seferim abi,” sözlerini duydu.</p>

  <p>Trendeki genel havaya ters düşüyordu Berat Koza.</p>

  <p>Erkenden yatağını yaptı. Uzanıp kitap okumaya başladı. Ama kitap da pek sarmıyordu. Tekdüze, tıkır tıkır seslerle gidiyordu tren. Kitap elinden düştü, uyuklamaya başladı.</p>

  <p>Saatler sonra kapının sertçe açılmasıyla uyandı. Tren durmuştu. Avusturya gümrük memurları, polisleri, iriyarı ve sarışın, sağlıklı halleriyle gece serinliğini doldurdular kompartımana. Berat Koza, yanı başına astığı ceketine uzandı. İç cebinden pasaportu çıkarıp verdi. Pasaportu açtı polis, uykulu yüzüne baktı Berat’ın ve damgalayıp geri verdi. Kapattı kapıyı. ‘Birdenbire olup bitti,’ diye düşündü Berat. ‘Korkulacak şey mi bu!”</p>

  <p>Yeniden uyumaya hazırlandı. Ama tren seslerle, tartışmalarla dolmuştu. Yan kompartımandan da sesler geliyordu. Meraklandı. Kalkıp pantolonunu çekti ayağına, dışarı çıktı.</p>

  <p>Tren bir istasyonda duruyordu. Geceyarısını geçiyordu saat. Karanlıkta büyük dağlar seçti.</p>

  <p>Yandaki kompartımanlara baktı. Hepsinin ışığı yanıyordu ve hepsinde birbirine benzeyen garip bir görüntü ilgisini çekti. Gündüz koridorda konuşurken gördüğü bütün Türkler, bir baloya gider gibi giyinmişlerdi. Hepsinin sırtında lacivert takım elbise, ceket ceplerinde beyaz mendil vardı. Kırmızı boyunbağları takmışlardı. Takım elbiseler üstlerinden kaçıyordu. Saçlarını sıkıca taramışlardı. Gümrük istasyonunda, gecenin saat birinde gizli bir toplantıda ya da bir tiyatro oyununda gibiydiler. Polislerle tartışıyor, yarım yamalak bir şeyler anlatıyorlardı. Başka vagonlara geçti Berat Koza. Işığı sönük olan kompartımanlar da canlanmaya başlamıştı. Kapılar açılıyor, uykulu, pijamalı insanlar dışarıya bakıyorlardı. Tartışmayı izlemeye koyuldular. Takım elbiselilerin durumu daha da garipleşti böylece. Uykulu insanlar arasında, yatak odasında resmi elbiseyle oturmuş gibiydiler. Polisler kompartımanları dolaşarak, takım elbiselilerin hepsini indirdiler trenden. Berat Koza, gündüz yanlarına gelen kızıl bıyıklıyla, “Sekizinci seferim abi,” diyeni de gördü aralarında. Kızıl bıyıklı, kolundan çekiştiren polise bir şeyler anlatmaya çalışıyordu. Sonunda sakinleşti ortalık. Tren kalktı. İstasyonun cılız ışıkları altında, soğuktan büzülmüş, lacivert elbiseli, kırmızı boyunbağlı insanlara baktı Berat son kez. Birbirlerine sokulmuş duruyorlardı. İyiden iyiye çaresizdiler. ‘Nasıl geri dönecekler,’ diye düşündü.</p>

  <p>Birden yol arkadaşını, Samsunlu terziyi gördü yanı başında. Aklından çıkıp gitmişti adam.</p>

  <p>“Ne oldu?” diye sordu.</p>

  <p>Adam, otuz iki dişini göstererek:</p>

  <p>“Şükürler olsun Allah’ıma, intihamdan geçtik,” dedi.</p>

  <p>Her zamanki giysileri vardı üzerinde.</p>

  <p>“Giymedin mi yeni elbiseni?”</p>

  <p>“Yok. Allah tarafından bir uyku bastırmış. Dalıp gitmişim. Polisler geldiğinde uyuyordum. Eyvah, dedim ama sonu hayırlı çıktı. Giyinmiş bekleyenleri indirdiler. Kurban olduğum Allah... O, sabah bize akıl öğreteni gördün değil mi?”</p>

  <p>‘Her zaman böyle olur,’ diye düşündü Berat Koza. ‘Bu adamlar her zaman haklı çıkar. Her yerde kazanır. En altta oynuyor çünkü.’</p>

  <p>Ertesi sabah uyandığında Almanya’nın yeşil, nemli, düzenlenmiş bereketli ovalarını, ırmaklarını gördü. Öğlene dek manzarayı seyretti. Sonra eşyalarını toparladı, saçını taradı.</p>

  <br/>

  <p>Berat Koza, istediği kente gidebilmek için aktarma yapacaktı.</p>

  <p>Eşyalarını toparlayıp indi. Öteki trenin kalkmasına iki saat vardı. Çok büyük bir istasyondaydı. Gelen giden yolcular gördü. Bir gürültüdür gidiyordu. Hoparlörlerden yükselen Almanca sesler, savaş filmlerini ansıttı Berat Koza’ya.</p>

  <p>Büyük gazete, dergi dükkânları sıralanmıştı. Üç-dört tane de birahane vardı istasyonun içinde. Fıçı biçimi uzun masalar koymuşlardı. O kadar anlatılmıştı ki Alman sosisi, bir tane yemek istedi. Ama elinde yükler vardı. Nereye bırakacaktı yükleri.</p>

  <p>Emanet yerini ararken, anahtarlı kutuları gördü. Bir-iki kişinin nasıl yaptığını gözledi. Sonra eşyalarını kilitledi kutuya.</p>

  <p>Doğruca, gözüne kestirdiği birahaneye gitti. İriyarı şişman bir kadın arı gibi, sosis, salam hazırlıyordu. Berat Koza eliyle kalın bir sosisi gösterdi.</p>

  <p>Kadının Almanca söylediği parayı anlamadı. Avcunu açarak bozuklukları uzattı. Kadın seçip aldı parayı. Biranın parasını da aynı biçimde ödedi.</p>

  <p>Dışardaki masalardan birine yaslandı, birası ve sosisiyle. İlk lokmadan sonra yüzünü buruşturdu. Garip garip kokuyordu sosis. İyi değildi ona göre.</p>

  <p>‘Olsun,’ dedi kendi kendine. Yedi.</p>

  <p>Üç günlük bir gerginlikten, yorgunluktan çıkmıştı. Başı dönüyordu hafiften. Ne olduğunu anlayamadığı garip etkiler altındaydı.</p>

  <p>Büyük büfeye yaklaştı. Dergilere, dergilerin üstündeki resimlere göz gezdirdi. Eline alıp bakmak istedi ama çekindi. Sonra gazetelerin arasında iki Türk gazetesi gördü. Çocuk gibi sevindi. Gidip hemen çekti gazeteleri. İsteyeceği şeylerin İngilizcesini geçirdi aklından. Yaklaşıp eliyle göstererek çikolata istedi, gazeteleri de uzattı. Sonra “Astor, sigara,” dedi. Parayı, gene avcundakileri uzatarak ödedi.</p>

  <p>Her şey başdöndürücü bir hızda olup bitiyormuş gibiydi. Çevresinden insanlar akıyordu. Çok şık giyimli kadınlar gördü. Türk işçileri öbek öbek birikmiş, konuşuyorlardı.</p>

  <p>Çikolatayı yiyerek istasyondan dışarı çıktı. Tam çıkışta, camekânlara asılmış sinema afişleri vardı. Çıplak kadın resimleriydi çoğu.</p>

  <p>Uzun, geniş bir caddede yürürken başına bir ağrı saplandı. Yediği sosis, çikolatayla karışmış, bütün çevresine yayılan bir koku olmuştu sanki. Kulakları uğulduyordu. Tam karşıdaki duvarda pembe bir domuz resmi gördü. On insan büyüklüğündeki kafasıyla sırıtıyordu.</p>

  <p>Bir köşeye çömeldi. Cebinden gazeteleri çıkarıp okumaya koyuldu.</p>

  <p>On dakika kadar oturdu orada. Yüzü sararmıştı. Saatine baktı sonra. Doğrulup istasyona yürüdü. Biletleri çıkardı cebinden. İstasyonda duran trenlerden hangisine bineceğini bulmaya çalışırken, “Selam hemşerim!” diye bir ses duydu arkasında. Döndü. Samsunlu terzi her zamanki gibi mutlu, sırıtıyordu.</p>

  <p>“Tren mi arıyorsun?”</p>

  <p>“Evet.”</p>

  <p>“Ben buldum. Gel!”</p>

  <p>“Nasıl buldun yahu?”</p>

  <p>“Bizim Türklere sordum burada. Gösteriverdiler... Öyle ya. Gurbette bir hemşeri!”</p>

  <p>Kutudan eşyalarını aldı. İkisi birlikte trene binip, sigara içilir işareti olan vagonda bir kompartımana oturdular. Kırmızı döşeliydi koltuklar. Geldikleri trenden daha iyiydi.</p>

  <p>Tren kalkmadan biraz önce altmış yaşlarında gösteren, kıpkırmızı suratlı bir adam bindi. Yanaklarından kan damlıyordu. Kır saçlıydı. Bir de genç kız geldi.</p>

  <p>Samsunlu, her girene, evine konuk gelmişler gibi gülümsüyor, toparlanıp yer gösteriyordu. Sevincinden zil takıp oynayacaktı. Boyuna konuşuyor, akrabalarını, on altı kişinin bir evde kaldığını, hepsinin çalıştığını, çok para kazandıklarını, kendisini görünce sevinçten delireceklerini anlatıyordu. Biraz güven geldiği için olacak, burada iş tutup kalmaktan, Türkiye’de bir yılda kazandığını burada iki ayda kazanmaktan söz ediyordu.</p>

  <p>Yaşlı Alman çıkıp bir yere gitti. Yeşil vadiler arasından geçiyordu tren. Bir bakım ve düzen görülüyordu her yerde. Irmaklarda gri sular çağıldıyor, yeşil ovalara akıyor, düzenli, çiçekli evlerin arasından geçiyordu. Boğucu bir hava vardı hepsinin üstünde. Nemli, ıslak, kokulu bir hava gibi geliyordu Berat Koza’ya.</p>

  <p>Alman kız, İngilizce bir kitap okuyor, kasetten müzik dinliyordu.</p>

  <p>Berat Koza nasıl soracağını uzun uzun hesapladıktan sonra, “Camı açabilir miyim?” diye sordu.</p>

  <p>Kız kitaptan başını kaldırdı.</p>

  <p>“Tabii,” dedi.</p>

  <p>İki parmak araladı camı. Ağzını dayayıp serin havada soluklanmak istedi. Sonra, yanlarından akan kocaman ırmağı göstererek, “Bu ne ırmağı?” diye sordu kıza.</p>

  <p>“Bilmem,” dedi kız.</p>

  <p>“Büyük bir ırmak...”</p>

  <p>“Ama bilmiyorum adını. Çok ırmak var böyle.”</p>

  <p>Sustu sonra. Berat Koza da bir daha sormamaya karar verdi. Çünkü kızın İngilizcesi çok iyiydi. Bir-iki soru sorarsa nasıl yanıtlardı onu? Samsunlu, gözlerini kısmış bir ona bakıyordu, bir buna.</p>

  <p>Kız, “Ben lokantaya gidiyorum,” dedi. “Bir şeyler yiyecekseniz, gelin göstereyim.”</p>

  <p>“Hayır,” dedi Berat Koza.</p>

  <p>Kız çıktıktan sonra Samsunlu merakla eğildi:</p>

  <p>“Ne dedi kız?” diye sordu. “Dinime mi dön, dedi?”</p>

  <p>“Ne? Niye dinime dön, desin?”</p>

  <p>“Alman karısı ya. Dinime dön de evlenelim, mi dedi?”</p>

  <p>‘Amma kafa yahu?’ dedi içinden Berat.</p>

  <p>“Lokantaya gidiyormuş. İstersen göstereyim, dedi.”</p>

  <p>“Gitseydin ya!”</p>

  <p>“Niye?”</p>

  <p>“Eee, Alman karısı çağırmış gelir gelmez. Belli mi olur. Hiçbir karı durup dururken lokantaya adam çağırır mı?”</p>

  <p>“Bunlar öyle değil. Bizim Türkiye’deki gibi değil işler buralarda.”</p>

  <p>“Orası, burası mı olurmuş,” diye güldü Samsunlu. “Karı erkek işi her yerde aynıdır. Bu işin Almancası Türkçesi mi olur. Ama dinine dönmek olmaz, hiç olmaz.”</p>

  <p>“Peki,” dedi Berat Koza.</p>

  <p>Adamdan sıkılmıştı.</p>

  <p>Akşamüstü, hava kararırken yaşlı Alman geri geldi. Samsunlu, Berat Koza’ya döndü. Defterden koparılmış bir kâğıt uzattı.</p>

  <p>“Gözünü seveyim abi,” dedi. “Şu Alman’a gösteriver kâğıdı da, nerede ineceğimi söylesin.”</p>

  <p>Kâğıdın üzerinde bir adres yazılıydı.</p>

  <p>Alman’a İngilizce bilip bilmediğini sordu. Bilmiyordu ama, çat pat idare edebiliyordu yaşlı adam.</p>

  <p>“Bu adres,” dedi göstererek. “Bu, oraya gidecek.”</p>

  <p>Adam alıp baktı. Sonra yarı işaret, yarı söz, Samsunlu’nun ana istasyondan bir önceki istasyonda ineceğini anlattı. Kendisi de oraya gidecekti. “Ben götürürüm,” dedi. Birahane sahibiymiş. İki de Türk çalışıyormuş yanında. Berat Koza, Samsunlu’ya anlattı olup biteni. “Bu adam seni götürecek hemşerim,” dedi.</p>

  <p>Samsunlu hemen ayağa fırlayıp Alman’ın eline yapıştı. Alman ne olduğunu anlayamamıştı daha. Şapır şupur öpüp, başına götürdü adamın elini.</p>

  <p>“Sağ ol amca, sağ ol, çok sağ ol amca,” dedi.</p>

  <p>Sözleri bağırarak söylüyor, yeniden söylüyor, böylece adamın anlayacağını sanıyordu.</p>

  <p>Berat Koza durumu açıklamaya çalıştı. Alman, şaşkın ve hoşnut gülüyordu. Samsunlu, trenin her yavaşlayışında merakla Alman’ın yüzüne bakıyor, eliyle ve kafasıyla “Burası mı?” diye soruyordu. Alman, hayır diye elini kaldırınca boynunu büküp gülüveriyordu. Alman da gülüyordu bu kez. Samsunlu her soruşunda, “Hı, ıı” diye genzinden bir inilti koyveriyordu. Türkçeyi kaldırmıştı artık işin içinden.</p>

  <p>Samsunlu ile Alman bir istasyonda indiler. Samsunlu didinip uğraşarak Alman amcasının elinden valizini kaptı, taşıdı. Alman peşinden koşuyor, o da kapıda birikenleri yararak aşağı inmek için dişe diş, göze göz savaş veriyordu. Berat Koza’ya eyvallah demeyi son anda hatırladı. Güvenli bir yüzle, “Sakın dinine dönme bunların hemşerim,” dedi.</p>

  <p>Berat Koza büyük istasyonda indiğinde karanlık iyice bastırmıştı. Öğlenkine göre daha sönük bir yerdi. Büyüktü ama canlılık yoktu. Koca kapıda, az ışıklı salonda dolaşan Türk işçileri gördü.</p>

  <p>Eşyalarını alıp bir telefon kulübesine girdi. Kaç para yazıyorsa onu attı. Hamdi’nin dayısının numarasını defterine yazmıştı. Düdük çaldı çaldı, karşıdan bir ses gelmedi. ‘Şimdi hapı yuttuk,’ diye düşündü. Bir terslik başgösterince her zaman düşündüğü gibi.</p>

  <p>Ne yapacağını bilemedi. Sonra volta atan, elleri tespihli üç kişilik bir Türk topluluğuna yaklaştı.</p>

  <p>“Merhaba!” dedi.</p>

  <p>Durup kuşkuyla baktılar.</p>

  <p>“Aleykümselam!” dediler, ama ürkek bir hal gelmişti üzerlerine. Boyunlarını, gözlerini kısmışlar, sanki tehlikelere karşı tetiktelerdi. Berat Koza şaşırdı. ‘Ne oluyor bunlara?’ diye geçirdi içinden.</p>

  <p>“Trenden biraz önce indim hemşerim. İlk gelişim. Bir otel motel var mı?”</p>

  <p>Birbirlerine baktılar. Suratları asıktı. İkisi kuşkulu kuşkulu homurdandı.</p>

  <p>Ama biri, “Gel hemşerim,” dedi. “Bir otel var şurada, dans salonunu geçince...”</p>

  <p>Otele yürüdüler. Hiçbiri eşyasını taşımaya yardım etmedi. En ufak bir dostluk göstermediler. Ne nereden geldin diye sordular, ne de necisin, kimi aradın diye...</p>

  <p>Berat Koza bir ara, Hamdi’nin dayısını sordu onlara.</p>

  <p>“Dükkânı var,” dedi.</p>

  <p>Biri ötekine, “Şu banofun arkasındaki mi lan?” dedi. Sonra Berat’a, “Türk Hava Yolları acentesi mi?” diye sordu.</p>

  <p>“Bilmiyorum,” dedi Berat. Sustular.</p>

  <p>Otelle on beş marka anlaştı. Parayı peşin aldılar. Karanlık koridorlu bir oteldi.</p>

  <p>Elini yüzünü serin sularla yıkayıp yatağa havadan koyverdi kendini. Hemen uyudu.</p>

  <br/>

  <p>Dükkân kentin göbeğinde, dar bir sokağın içindeydi. Pencereler biraz yukarda kalıyordu. Beş basamakla iniliyordu kapıya. Camlara Türk Hava Yolları afişleri, iki konserin ilanları asılmış, kocaman ayyıldızlar yapılmıştı. Karmakarışıktı içerisi. Teypler, daktilolar, kaset bantları ve böylece binlerce şey birbirine girmişti. Bu, mağaza bölümüydü. Daire arkaya doğru uzuyor, bir koridor üstüne dizilmiş iki oda, bir mutfak, bir tuvalete açılıyordu. İçerdeki odalardan birisi, yazıhane olarak kullanılıyor, permi alışverişi, hesaplar yapılıyor, dip odada ise bir yatak, bir dolap, ıvır zıvır ve seks dergileri duruyordu. Permicilerden birisi ya da arkadaşları, bir kızla gelmek istedi mi, el ayak çekildikten sonra dip oda kullanılıyordu. Dolapta koyu renk takım elbiseler, boyunbağları, gömlekler, pabuçlar duruyordu.</p>

  <p>Berat Koza’yı önce kuşkuyla karşılayan Necmi (Hamdi’nin dayısı), birkaç gün kalması için, gereğinde kızlarla kullanılan dip odayı gösterdi ona.</p>

  <p>“Burada yatarsın,” dedi. “Ama bir arkadaşa lüzum ederse, çıkar dışarda oyalanırsın biraz.”</p>

  <p>Ufak tefek, çok zayıf, sinsi görünümlü bir adamdı. Konuşurken pul gibi gözleri oradan oraya kayıyor, ne dediği hiçbir zaman tam anlaşılmıyordu.</p>

  <p>Berat Koza adamın karşısında otururken o kadar savunmasız, öyle bitkindi ki, gerekli yalanları güçlükle sıralayabildi.</p>

  <p>Maskeli baloda gibiydi dükkânda oturan işçiler. Garip kılıklara girmişlerdi. O sıralarda önemli bir permi satacak olan işçi, kral gibi dolaşıyordu dükkânda. Sağa sola sataşıp ezmeye çalışıyordu. Böyle önemli işçilerin önünde, işleri bitene dek el pençe divan duruyordu Necmi. Adamları pahalı arabalarla hovardalığa götürüyor, onlara kadın buluyordu.</p>

  <p>Berat Koza böylece dükkânda yatıp kalkmaya başladı. Hiç hoşnut değildi içine düştüğü durumdan. Savunmasız, şaşkın ve genç görünüşü, herkesi, ona birtakım öğütler vermeye zorluyordu sanki.</p>

  <p>Permisini satmış olan işçi, “Bu memlekette sabahları erken kalkacan hemşerim, karıya kıza da pek para yidirmeyecen, çalış, istikbalini dut!” diye öğüt veriyor, yabancılar polisinden nasıl kaçılacağını anlatıyordu.</p>

  <p>“Esas burdaki Türklerden kork hemşerim,” dediler ona. “Türklere misadesiz olduğunu çaktırdın mı yandın, hemen gammazlarlar. Bizim milletimiz...”</p>

  <p>Berat Koza’ya, dinlerken fenalıklar geliyor, ama katlanıyordu çaresiz. Arada sırada sahte kürkler, naylon giysiler içinde kadınlar geliyor, yarı Almanca yarı Türkçe bir konuşma tutturuyorlardı.</p>

  <p>Berat Koza dip odada yatıp kalkıyordu. Nemli bir odaydı. Ağır, ıslak bir koku çarpıyordu suratına kapıyı açtığı zaman. Sabahları, bütün kemikleri sızlayarak kalkıyordu. Akşamları dükkânı kilitleyip gidiyor, bir de anahtar bırakıyorlardı Berat Koza’ya. ‘Hamdi’nin mektubu olmasa zor bırakırlar beni dükkânda,’ diye düşünüyordu. Ancak, Hamdi’nin mektubu da olsa fazla kalamayacaktı orada. Ne yapacağını da bilemiyordu. Her akşam, ön bölüme gidip ışığı yakmadan oturuyor, kaset dinliyordu. Caddeden, sokak fenerlerinin ışığı düşüyordu içeriye. Arada bir müşteri arayan kadınlar geçiyordu.</p>

  <p>Öğlenleri Türk kasaba telefon edip üç dört kilo pirzola getirtiyordu Necmi. Çoğunlukla kola ve esmer Alman ekmeği alıyorlardı yanına. Bir iki lokma gevelemeye çalışıyordu Berat Koza, ama içi almıyordu. Alışmadığı yemekler, kokular, hava, sağlığını bozmuştu. Bir öğlen kendi başına çıktı dışarıya. Dolaşırken bir Türk lokantası gördü. Limonlu, terbiyeli bir şehriye çorbası içti orada. İyi geldi.</p>

  <p>Çevresinde, biraz açılacağı, konuşacağı birisini arıyordu, ama yoktu. Mark, kadın, araba konuşuluyordu hep.</p>

  <p>Beşinci günün sonunda kara kara, ne yapacağını düşünmeye koyuldu. Sınırdan çıkarken, ‘Hele bir sınırı atlatalım, gerisi kolay,’ diyordu ama gel gör ki kolay değildi bu işler, hiç kolay değildi.</p>

  <p>Bu dükkânda kalamazdı. İş verseler bile çalışamazdı orada. Başka bir olanak da nasıl yaratılır, bilemiyordu.</p>

  <p>Cebindeki pasaport sahteydi. Ne kadar süre taşıyacaktı o pasaportu. Yabancılar polisi her yere baskın yapıyordu. Ayrıca, Almanya denen memleketin kendine özgü ağır kokusu her gün artıyor gibiydi. Bir şey yiyemez içemez hale gelmişti. Gece gündüz dükkânda kapalı oturuyor, işin içinden çıkamıyordu.</p>

  <p>Bir akşam herkes gitmişti gene. Berat Koza oturmuş, dergilere bakıyordu. Kapının açıldığını duydu. Necmi’nin yanına sık sık uğrayan, briyantinli bir tip vardı. O gelmişti. Belki yüz kiloluk bir Alman kadın vardı yanında. Berat Koza’yı görünce, “Sen biraz uzaklaş arkadaş da işimize bakalım,” dedi.</p>

  <p>Berat Koza bir şey söyleyecek durumda değildi. Bırakıp çıktı. Daha kapıyı kapatmadan, adamın şişman kadının kalçalarını kavradığını, avuçladığını gördü.</p>

  <p>Berat Koza on sekiz yaşının bütün öfkesiyle, ‘Ben bir daha yatmam o yatakta,’ diye düşündü. Nereye gittiğini bilmeden dolaşmaya koyuldu. Gece, ıssız bir görünüme bürünmüştü kent. Caddelerin ve köprülerin iki yanında yanan ışıkların çevresi beyaz sis topakları gibiydi. Otellerin önünde, köşe başlarında bekleyen orospuları gördü.</p>

  <p>Düşüncelere kaptırdı kendini. Parası azalmamıştı daha. Bir yere harcamıyordu. Ama yakında harcamak zorunda kalabilirdi. Bir hafta sonra ne olacaktı? Ya iki hafta, üç hafta sonra?...</p>

  <p>İçinde büyük bir eziklik vardı. Yalnızca, cadde geçişlerinde yola dikkat ediyor, ışıkları kolluyor, onun dışında yalpa vura vura, sarhoş gibi yürüyordu. Ayakları sızlamaya başladı.</p>

  <p>Bir caddeyi dönünce yan yana sıralanmış üç kahve çıktı önüne. Gürültülü, ışıklı, dumanlı bir görünümleri vardı. Canı içeri girip bir kahve içmek istedi. Bu kadar para harcayabilirdi.</p>

  <p>O gece tam o saatte, o kahveye girmekle ne kadar iyi yaptığını sonradan çok düşündü Berat Koza. Bu rastlantı olmasaydı işler nasıl gelişecekti, neler olacaktı... kimbilir...</p>

  <br/>

  <p>Görünüşleri benziyordu Türke, ama önlerinde, masada duran Türkçe kitap bütün kuşkularını sildi.</p>

  <p>İki kişiydiler. Bira içiyorlardı. Berat Koza’dan biraz büyük gösteriyorlardı. Yanlarına gidip, “Merhaba!” dedi.</p>

  <p>Berat’a bakıp, “Merhaba!” dediler.</p>

  <p>“Türk müsünüz?” diye sordu. Merhabalaştıktan sonra “Türk müsünüz?” diye sormanın garipliğini düşündü. Gülünç duruma düşmüştü.</p>

  <p>Çocuklardan biri güldü, “Türküz ya, sen de Türk müsün?” dedi.</p>

  <p>Hepsi birden güldüler. Sıcak bir hava oldu aralarında.</p>

  <p>“Otur,” dediler.</p>

  <p>“Geleli dört-beş gün oluyor,” dedi Berat Koza. “Adım Mustafa.”</p>

  <p>Bıyıklı olanın adı Ekrem, ötekinin de İrfan’dı.</p>

  <p>Ekrem, “Eee, Mustafa arkadaş, çalışmaya mı geldin buraya?” diye sordu.</p>

  <p>Mustafa arkadaş sözü hoşuna gitti Berat’ın. Çalışmaya geldiğini söyledi. Ürkek, saldırgan bir hal vardı üstünde. O kadar ki, heyecanı, tutukluğu öteki çocuklara anlaşılmaz geldi. Daha fazla ilgilendiler bunun üzerine. Yüzü solgundu Berat’ın. Günlerdir sürüp giden bulantı, gerginlik, ‘ne yapacağım’ düşüncesi, bitkin düşürmüş, gözlerinin çukura kaçmasına neden olmuştu. Kahvede otururken pek konuşmuyor, sorulanlara karşılık veriyor, çocuklarla göz göze gelmemeye çalışıyordu.</p>

  <p>‘Bunlara güvensem, açılsam...’ diye geçirdi içinden. ‘Acaba...?’</p>

  <p>Bu düşüncenin arkasından sessizliği bozdu.</p>

  <p>“Sizler öğrenci misiniz burada?”</p>

  <p>“Evet,” dedi ikisi de.</p>

  <p>“Sen Türkiye’de ne yapıyordun?” diye sordu biri.</p>

  <p>“Eee... Öğrenciydim ben de.” ‘Öğrenci olduğumu açıklamam iyi mi oldu acaba?’ diye düşündü hemen. Bir türlü tam güvenemiyordu karşısındakilere ama güvenmeyi de çok istiyordu.</p>

  <p>“Nerede öğrenciydin?” dediler.</p>

  <p>Anlattı.</p>

  <p>Bıyıklı olanı, Ekrem, “Bizim arkadaşlar vardı orada. Tanır mısın acaba?” dedi.</p>

  <p>“Kimler?”</p>

  <p>“Melih’i tanır mısın? Selim’i...”</p>

  <p>Başına bir sıcaklık yükseldi Berat’ın. Aceleyle, “Yakın arkadaşlarım hepsi de,” deyiverdi. Yüzüne bir gülücük yayılmıştı. “Nereden tanıyorsunuz siz onları?”</p>

  <p>Birbirlerine baktı ikisi de.</p>

  <p>“Eski arkadaşlar işte... Şimdi nerelerde onlar, biliyor musun?” Bu kez susma sırası Berat’a gelmişti.</p>

  <p>“Pek iyi bilmiyorum ama rahat değiller sanırım,” dedi, yavaşça.</p>

  <p>Üçü de konuşamadıkları bir şeyin çevresinde toplanmışlar, bir türlü ilk sözü edemiyor gibi susuyorlardı.</p>

  <p>O gece, içtiği kahvenin parasını ödetmediler Berat’a. Dostça arkasını sıvazladılar. Dışarı çıktıklarında saat oldukça ilerlemiş, ışıkların yarısı sönmüştü.</p>

  <p>Sokaklarda, kendi ayak seslerini dinleyerek yürüdüler. Nerede kaldığını sordular Berat’a. Söyledi. Arkasından,</p>

  <p>“Peki iyi değil durumum orada. Sıkıntıdayım arkadaşlar,” dedi.</p>

  <p>Bir parola gibi oldu bu konuşmanın etkisi.</p>

  <p>Dükkânın önünde ayrılırlarken, Ekrem, “Sen bu gece uyu Mustafa arkadaş,” dedi. “Yarın sabah biz gelip seni alırız buradan. Bir yere gidip konuşuruz. Belki de başka bir yer buluruz sana. Haydi, iyi geceler.”</p>

  <p>“İyi geceler,” dedi.</p>

  <p>Adamla kadın gitmişlerdi. Şöyle bir göz attı yatağa. Darmadağındı. Odanın kapısını çekip, öne, dükkân bölümüne gitti. Kasetler, radyolar, afişler arasında iki koltuğu birbirine yaklaştırdı. Karşılıklı koydu. Uzandı.</p>

  <p>Bu geceki karşılaşma bir işe yarasın, bir çıkış yolu olsun istiyordu. Bu yüzden tadını çıkara çıkara olayı düşünmeye koyuldu. Yarın belki de alıp götürürlerdi onu. Nasıl davranması gerekiyordu? Durumlarını, kim olduklarını belli belirsiz anlamıştı ama daha çok ayrıntı gerekiyordu. Ne de olsa yeni tanıdığı insanlardı. Birdenbire açılıp, pasaportunun sahte olduğunu söylemesi pek doğru olmazdı. Çocuklar da tutuktu. Biraz daha düşününce onlara daha çok hak verdi. Ne de olsa kendisi yeni gelen biriydi. ‘Yarın neler olacak bakalım?’ diye düşündü. Uyumaya çalıştı ama uzun süre uyku tutmadı. Sabaha karşı daldı.</p>

  <p>Dükkâna erkenden gelen bir permi sahibi işçi uyandırdı onu. Camı tıkırdatıyordu.</p>

  <p>Berat Koza sersem sersem gidip kapıyı açınca,</p>

  <p>“Bu nakkader uyumak yahu?” diye çıkıştı Berat’a.</p>

  <p>Ekrem’le İrfan, öğlene doğru geldiler. Dükkân bölümüne girip Mustafa’yı sorduklarında, Berat mutfaktaydı. Geldi. Permicilerin, işçilerin arasında oturan iki arkadaşı görünce sevinçle, “Haydi çıkalım,” dedi.</p>

  <p>Ekrem’le İrfan, Berat Koza’yı metroya bindirip, uzak semtte bir eve götürdüler. Çok eski, harap bir yapıydı. Büyük kapıdan girdikten sonra, apartmanın merdivenlerine sapmayıp, arka bir kapıdan avlu gibi bir yere geçtiler. Boyaları yer yer dökülmüş eski bir apartman daha vardı avluda. Üçüncü kata çıktılar.</p>

  <p>Uzun karanlık bir koridorun sonunda kocaman bir oda vardı. Köşeye iki divan konmuştu. Ortadaki masada içki şişeleri görülüyordu. Sağ duvarda oldukça zengin bir kitaplık asılıydı. Maksim Gorki’nin büyük bir fotoğrafı göze çarpıyordu.</p>

  <p>Berat Koza divana daha yeni oturmuştu ki, içerdeki odalardan iki kişi daha çıkıp geldi. Aynı yaşlarda, esmer ve bıyıklıydı gelenler de... Bir tanesi Berat Koza gibi çok zayıftı.</p>

  <p>“Merhaba arkadaş, hoş geldin,” dediler. Yüzlerinde zoraki bir gülümseme vardı. Sesleri bozuktu.</p>

  <p>Yeni gelenlerden biri, “Bak arkadaş!” dedi. “Anlattılar bana. Güç durumdaymışsın.”</p>

  <p>Berat dikkat kesilerek, “Öyle gibi,” dedi.</p>

  <p>“Durumun nedir? Nasıl bir güçlüğün var? Bunları anlatırsan bize, yardımımız dokunur. Çünkü tek başına kalmak zordur biliriz. Ama önce seni bir tanımamız gerekiyor. Kimsin? Nerede, ne yaptın? Bunları anlatman gerekiyor. Değil mi arkadaşlar?”</p>

  <p>Yanındakilere baktı. Hepsi başlarını salladılar. Konuşan da, yanındakiler de bu tonda konuşmanın sahteliğini duyuyorlar, ama dalgın bakışlarla geçiştiriyorlardı işi. Yalnız zayıf çocuk, bu oyundan sıkılmış ya da utanmış gibi eline bir kitap almış, onunla oyalanıyordu.</p>

  <p>Berat içinden, ‘Tam sorguya benziyor,’ diye düşündü.</p>

  <p>“Şey...” dedi. “Pek önemli bir şey değil ama, bir bela geldi başıma... Yani biraz politik bir bela...”</p>

  <p>Soru soran çocuk başını önüne eğmiş, pos bıyıklarını çekiştiriyordu. Kaşları çatıktı.</p>

  <p>“Sonra çıkmam gerekti. Yurtdışına yani.”</p>

  <p>“Aranıyor musun Türkiye’de?”</p>

  <p>Bu kadar doğrudan bir soruya yanıt vermesi gerekiyordu.</p>

  <p>“Evet.”</p>

  <p>“Ne zamandan beri?”</p>

  <p>“Üç-dört aydır.”</p>

  <p>“Hiç içeri girdin mi?”</p>

  <p>“Hayır, yalnızca emniyette kaldım.”</p>

  <p>“Arkadaş, şimdi örgütsel ilişkini açıklaman gerekiyor. Kimlerle birlikte çalıştın?”</p>

  <p>“Örgütsel hiçbir ilişkim yok. Üniversitedeki öğrenci birliğiyle çalıştım. İşgal, boykot düzenledik.”</p>

  <p>“Ama Melih’i tanıyormuşsun.”</p>

  <p>“Tabii.”</p>

  <p>“Onun örgütsel ilişkisi var.”</p>

  <p>“Belki, ama benim yok.”</p>

  <p>Öyle kuşkulu ve ağır bir hava çöktü ki ortalığa, Berat Koza kendini büyük bir suç işlemiş gibi duydu. Bir süre sessizlik oldu. Sonra yönetici olan bıyıklı, sözü ele aldı gene;</p>

  <p>“Çok zor günler yaşıyoruz arkadaş, biliyorsun. Çocuk oyuncağı değil. Hangi örgütten olduğunu söylemen gerekiyor.”</p>

  <p>Berat Koza gene, öğrenci birliği dışında bir örgütle ilişkili çalışmadığını anlattı.</p>

  <p>O zaman yönetici, “Üç dört ay önce aranmaya başladım, diyorsun. İçerde bir yıllık gazete arşivi var,” dedi. “Orada araştır. Arananlar listesinden adını bul. Sonra konuşuruz.”</p>

  <p>Berat Koza’yı alıp yan odaya götürdüler. Salondan daha berbat durumdaydı oda. Eşya adına küçük bir kitaplık, yerde iki minder ve duvarda neredeyse tavana kadar yükselen gazeteler vardı. Berat’ı yalnız bıraktılar odada. Minderlerden birine oturdu. Karşısındaki gazete yığınına baktı. Dalgındı. Bağdaş kurmuş, dirseklerini dizlerine dayayıp başını ellerinin arasına almıştı. Bir süre düşündü. Sonra ayağa kalkıp, eliyle yere pis bir şey atarmış gibi yaptı, kapıya yöneldi. Tam elini kapı tokmağına uzatmışken, kapının açıldığını, çok zayıf çocuğun elinde bir bardak çayla geldiğini gördü. Berat’ın yüzü kasılmış, iğrenç bir şeye bakar gibi dudakları kıvrılmıştı.</p>

  <p>Zayıf çocuk, “Çay getirdim,” dedi. Kolundan tutup odaya doğru sürdü Berat’ı. Mindere oturttu. Çayı tutuşturdu eline.</p>

  <p>“Haklısın,” dedi. “Yerden göğe kadar haklısın. Allah kahretsin böyle işi. Ama çare yok. Tut kendini, bırakma.”</p>

  <p>Eliyle Berat’ın omuzuna dokundu. Çekti gitti.</p>

  <p>O gidince Berat Koza, ‘Yapamadım,’ diye düşündü. ‘Şimdi geçti. O anda yapsam yapardım. Neyse... gazeteyi aramalı...”</p>

  <p>Gazeteleri karıştırmaya başladı.</p>

  <p>Akşamüstü hava kararırken merak edip odaya girdiklerinde, Berat Koza’yı gazete yığınının yanına kıvrılmış, uyur buldular. Öyle, başını koyduğu yerde dalıp gitmişti. Kolu garip bir biçimde bükülüp altında kalmış, ağzı ezilmişti. Yanında bir gazete duruyordu. Alıp baktılar. Birinci sayfanın görünür bir yerinde Berat Koza’nın resmini gördüler.</p>

  <p>Berat uyandı. Bedeni tutulmuş, katılaşmıştı. Bir iki gerindikten sonra gazetenin yanında olmadığını fark etti. Salona gitti.</p>

  <p>“Buyur arkadaş,” dediler. Masanın üstüne yiyecek bir şeyler hazırlamışlardı. Kendine karşı saygılı, ilgili bir hava olduğunu anladı Berat. Birden her şey değişmişti. ‘Demek kendimi temize çıkardım. Örgütsel ilişkilerine ters düşmedim,’ diye düşündü. Kendisine gösterilen yere geçip oturdu.</p>

  <p>“Daha önce niye söylemedin arkadaş?” dedi yönetici.</p>

  <p>“Neyi söyleseydim?”</p>

  <p>“İşte... yani... kim olduğunu...”</p>

  <p>“Siz bana karşı ne düşündüyseniz, belki ben de size karşı...”</p>

  <p>“Doğru,” dedi karşısındaki gülerek.</p>

  <p>“Neyse, olan oldu. Bir şey daha soracağım. Kâğıtların bozuk mu?”</p>

  <p>“Evet.”</p>

  <p>“Öyle olması da doğal zaten. Almanya’da senin durumun çok zor olur. Bizimle birlikte kalırsın ama polisin eline geçersen doğru Türkiye’ye postalarlar seni. Sürekli korku içinde yaşarsın. Politiklere karşı tutumu iyi değil buranın. Sonra, ihbarlar da oluyor.”</p>

  <p>“Nasıl ihbarlar?”</p>

  <p>“Yani...” Kuşkulu gözlerle öteki arkadaşlarına baktı yönetici. “Yani başka örgütler...” dedi.</p>

  <p>Berat Koza inanmak istemedi buna. Duymak da istemedi. Aceleyle sözü değiştirdi:</p>

  <p>“Peki ne yapacağız?”</p>

  <p>“Sen uyurken biz konuştuk durumu. Senin için en iyisi Kuzey ülkelerine gitmek. Orada politik iltica alabilirsin. Daha önce gidenler de oldu. Daha da özgür ülkeler. Kopenhag’da bir arkadaşımız var. Her şeyi çözümler. Seni ona yollayalım diye düşündük. Ne dersin?”</p>

  <p>“Olur,” dedi Berat. İçinde umutlar kıpırdamaya başladı.</p>

  <p>“Ne zaman gitmek istersin?”</p>

  <p>“Ne kadar çabuk olursa o kadar iyi.”</p>

  <p>“Yarın gitsen?”</p>

  <p>“Bu akşam olsa daha iyi. Çünkü Almanya... Ne bileyim... bir kötü yaptı beni.”</p>

  <p>“Şimdi çıkarız öyleyse. Tren saatlerini öğreniriz.”</p>

  <p>“Dükkânda birkaç eşya vardı.”</p>

  <p>“Oraya da uğrayalım. Tren varsa bu akşam çıkarsın yola. Hadi şimdi fırlayalım.”</p>

  <p>O gece tren bulamadılar.</p>

  <p>Dükkâna gidip eşyaları aldılar; kimseler yoktu. Bir kâğıt yazıp masanın üstüne anahtarla birlikte bıraktı. Pek fazla açıklama yapmadı kâğıtta. Yalnız bir akrabasını bulduğunu, bir süre onun yanına gideceğini yazdı. “Yardımlar için sağ olun. Anahtarı bırakıyorum,” diye ekledi. Çocukların evde hazırladığı yatakta yattı o gece. Ertesi sabah da trene binip Kopenhag’a gitti.</p>

  <p>Ayrılırken çocuklar övünçle, sertçe sıktılar elini. Omuzuna vurdular.</p>

  <p>“Gene görüşürüz arkadaş. Bize mektup yaz. İlişkiyi yitirmeyelim,” dediler.</p>

  <br/>

  <p>Berat Koza Kopenhag istasyonuna iner inmez, adres kâğıdını çıkardı. Kalabalığın arasında yürürken bir eliyle valizini taşıyor, bir elinde de sıkı sıkı tuttuğu kâğıda bakıyordu.</p>

  <p>İstasyonun önünde, durakta, taksiler sıralanmıştı. Hafiften bir yağmur çiseliyordu. Taksiler şakır şakır parlıyordu yağmurda. Berat Koza en öndeki taksiye yaklaştı. Elinde tuttuğu kâğıdı uzattı. Şoför bir şeyler söyleyerek, arkaya atla işareti yaptı.</p>

  <p>Takside giderken gözlerini yumdu Berat Koza. İlk kez geldiği kente bakmadı. Bakmak istemedi canı; başını arkaya dayadı. Gözleri kapalı düşündü.</p>

  <p>Ev, kent merkezinden uzakta, yağmurun yıkadığı temiz, ıssız yolların arasında, bahçelerle çevrili bir mahalledeydi. Dörder katlı sarı blok evlerden birisiydi aradığı numara. Şoför de tam onun önünde indirdi Berat’ı.</p>

  <p>Kapıyı, sarışın genç bir kadın açtı. Saçlarını topuz yapıp toplamıştı. Rengi soluktu. Gözkapakları gözlerinin üstüne düşmüştü. Birden ısındı Berat gördüğü genç kadına.</p>

  <p>“Demir’i aramıştım,” dedi İngilizce.</p>

  <p>Genç kadın, “Evde yok,” diye yanıtladı onu.</p>

  <p>Birden duraladı. Sözü neresinden toparlayacağını bilemeden kadına baktı. Nasıl bulabilirim şimdi, diyecekti ama İngilizcesi aklına gelmedi.</p>

  <p>“Ne zaman gelir?”</p>

  <p>“Akşam, saat yedide... ”</p>

  <p>“Peki...”</p>

  <p>Dönüp gitmekten başka çaresi kalmamıştı. Bu sırada kadının bacakları arasında küçük, sevimli bir çocuk yüzü göründü. Kadın çocuğu kucağına aldı, bekledi. Berat bir şey diyemeden, bir yere kıpırdayamadan bekliyordu. Kapı pervazına elini dayamıştı. Sessizlik uzadı.</p>

  <p>Kadının kucağındaki çocuk, birden, elini Berat’a uzattı. Gülerek ve Türkçe, “Amca, amca,” dedi</p>

  <p>Yeni öğrendiği bir eşyanın adını tekrarlar gibiydi.</p>

  <p>Berat Koza’nın içi sevgiyle doldu. Çocuğu kucağına alıp sıkmak, öpmek istiyordu. Çocuğun ona, orada, Türkçe olarak amca demesi, anlatılmaz bir sıcaklıktı.</p>

  <p>“Türkçe biliyor musunuz?” diye sordu kadına heyecanla.</p>

  <p>Kadın, “Bu biraz biliyor Türkçe,” dedi.</p>

  <p>Berat Koza ağır ağır konuşarak anlattı:</p>

  <p>“Ben Türkiye’den geldim. Demir’i göreceğim. Kopenhag’a şimdi geldim. Gidecek yerim yok. Bir yer bilmiyorum.”</p>

  <p>Kadın, kapıdan çekilerek, “Buyurun,” dedi.</p>

  <p>Salonda çok az eşya vardı. Gri bir muşambayla kaplıydı yer. Pencereye doğru iki eski kadife koltuk duruyordu. Yüzlerce oyuncak yayılmıştı yere. Kadife koltuklardan birine oturdu.</p>

  <p>Kadın, “Ben Demir’e telefon, şimdi...” dedi. Sonra mutfaktan kahve getirdi. Berat küçük çocukla oynuyordu.</p>

  <p>“Adın ne?”</p>

  <p>Emre.</p>

  <p>Genç kadına kahveyi içemeyeceğini söyledi. Midesini gösterdi. Kadın mutfağa gitti. Karton kutuda sütle, bir bardak getirdi. Berat ağır ağır içti sütü. İlk geldiği andan beri ısınmıştı bu eve, genç kadına, çocuğa, görmeden Demir’e. İlk kez kendini rahat duyuyordu. Her davranışı için sağ ol demek istiyordu genç kadına.</p>

  <p>Biraz sonra, “İstersen içerde biraz uzan,” dedi genç kadın. İngilizce konuşmuştu.</p>

  <p>Berat gülümsedi. Genç kadının arkasından odaya gitti. Gösterdiği divanın üstüne uzandı. Kadın bir yastıkla battaniye getirdi ona.</p>

  <p>Dışarıda yağmur hızlanmıştı. Camlara vuruyordu. Berat yattığı yerden cama doğru bakınca, kararmış bir gökyüzü, kurşuni bir renk ve karşı binanın çatısını görüyordu. Bir güvercin konmuştu çatının kenarına, oluktan yağmur suyu içiyordu. Rengi, göğün rengine karışmıştı. İçinin ezildiğini duydu. Battaniyenin içinde dizlerini çekti karnına doğru, gözlerini kapattı. İçi sevecenlikle doluydu bu eve karşı.</p>

  <p>“Merhaba arkadaş. Hoş geldin!”</p>

  <p>Bir erkek sesi geliyordu kulağına. Uyandı. Esmer bir adam üzerine eğilmiş, omuzundan sarsıyordu. Kapıdan da sarışın kadınla çocuğun baktığını gördü.</p>

  <p>“Hoş geldin,” dedi gene. Dost gülümsemeli, aydınlık bir adamdı.</p>

  <p>Berat Koza kalktı. Demir’e Almanya’dakilerin yazdığı mektubu verdi.</p>

  <p>“Sonra okuruz,” dedi Demir. “Şimdi bir-iki lokma bir şey yiyelim.” Mektubu kitaplığın rafına koydu.</p>

  <p>Mutfakta küçük bir masanın başına geçtiler. Genç kadın, kıymalı makarna koydu tabaklara.</p>

  <p>Demir, şarap çıkardı. Çocuk maskaralıklar yapıyor, yemek istemiyordu. Genç kadın kucağına aldı çocuğu. Yedirmeye uğraştı. Daracık mutfakta neşe içinde yemek yediler.</p>

  <p>Yemekten sonra kadın, çocuğu yatırdı. Yatmadan önce Berat Koza’yı yanağından öptü çocuk, Türkçe, “İyi geceler,” dedi. Elini başına götürüp, “başbaş” yaptı.</p>

  <p>Berat, “Biliyor musun?” dedi, “Emre benim hayatımı kurtardı.”</p>

  <p>Sonra, geldiği zaman olanları anlattı.</p>

  <p>Berat’ın içindeki korkular, kasılmalar gittikçe çözülüyordu, bir rahatlama almıştı yerini.</p>

  <p>Saat ona doğru mutfak masasının başında oturdular üçü. Masanın üstüne geniş bir lamba iniyor, ışığı üçünün de gözlerine vuruyordu.</p>

  <p>Berat Koza kesik kesik anlatmaya başladı. Sonra açıldı. Ayrıntılarıyla son beş-altı ayını anlattı. Oradan oraya gitmelerini, yalnız kalmalarını, öldürülen arkadaşlarını, umudunu yitirmelerini anlattı. Kadın gözlerini açmış, dikkatle konuşulanları anlamaya çalışıyordu. Arada bir Demir çeviriyordu söylenenleri.</p>

  <p>Gecenin ileri bir saatine doğru, “Öyle ağır bir baskı altındayız ki burada,” dedi Demir. “Gelen gazeteleri didik didik okuyor, kesip biriktiriyoruz. Bir haber alalım, bir gelen olsa diye gözümüz hep yollarda. Kalkıp gideyim diyorum ama şu sırada...”</p>

  <p>“Korkunç bir durum var içerde,” dedi Berat Koza. “Herkes canını kurtarmaya çalışıyor.”</p>

  <p>“Doğru,” dedi Demir. “Haklısın. Ama her şeyin bu kadar dışında olmaya, böyle güvenlik içinde yaşamaya hakkımız yokmuş gibi geliyor. Utanıyorum.”</p>

  <p>Demir’in dediklerini pek önemsememişti.</p>

  <p>O gece gerçekten rahat, güvenlik içinde uyudu Berat.</p>

  <p>Sabah hafif bir gürültü uyandırdı onu. Sokak kapısının yanındaydı yattığı oda. Bir şey düşmüş gibiydi.</p>

  <p>Kalkıp baktığında, postacının attığı zarfları, dergileri, broşürleri gördü.</p>

  <p><i>Cumhuriyet</i> yazısı ilişti gözüne. Dikdörtgen bir paketti. Onu aldı yalnız, öbürlerine dokunmadı.</p>

  <p>İki gün öncenin gazetesiydi. Yatağa uzanıp okumaya koyuldu.</p>

  <p>İki kişi öldürülmüştü gene. Haberde olayın ayrıntıları veriliyordu. Yazıları, sıkıyönetim bildirilerini okudu. Günlük fıkralara göz gezdirdi.</p>

  <p>“Devletin ve milletin bütünlüğünde kasteden şehir eşkıyalarından ikisi dün güvenlik kuvvetlerinin teslim ol ihtarına uymayıp...”</p>

  <p>Ancak o zaman anladı bir arpa boyu yol gittiğini, Türkiye’den hiç çıkmadığını, hiçbir zaman da çıkamayacağını; sınırların, yolculukların, buralara gelmesinin durumu daha ağırlaştırmaktan başka bir işe yaramayacağını...</p>
</body>
</html>