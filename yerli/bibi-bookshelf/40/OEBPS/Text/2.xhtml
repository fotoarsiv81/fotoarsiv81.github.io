<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="bas1">
    <p>Bütün Kuşların Uykusu</p>
  </div>

  <p>Güneş tam tepedeydi. Kırık araba tekerleklerinin kerpiç duvarlara dayalı durduğu tozlu, uyuşmuş, güneşte taşları çatlayan yoldan geçip gitti. Ayakları toza batıyor, yüzü gözü sarı toz içinde kalıyordu. Köşe başlarında durup önüne arkasına bakarak, ürkmüş bir kedi gibi kayarcasına yürüdü: Ayakları yere basmaya korkarak, yüzü kasılıp kalmış, bedeni çelimsiz, gözlerinde bir ölümcül ürküntü...</p>

  <p>Mahalle aralarına girdi. Dar sokaklarda gölgesi bahçe duvarlarından kaydı. Kerpiç duvarlı bahçelerin içindeki durgun ve dingin kuyuları, koruyucu ulu dutları, cevizleri, kış elmalarını, pelitleri, malta eriklerini, civcivlerini toplamış oradan oraya dolaşan kınalı tavukları görmeden biliyordu.</p>

  <p>Ahşap evin kapısını çaldı. Kadın kapıyı açtı ve onu görür görmez kurşun yemiş gibi oldu, küle kesti yüzü. Başörtüsü, renk renk giysisiyle kapıda şöyle bir sallandı.</p>

  <br/>

  <p>Tıp tıp tıp! İşte böyle; sabaha kadar sürecek sanılan, korkulu geceyi binlerce eşit aralığa bölen tıp tıpları hâlâ duyduğu, apartmanın bodrum katında boruların inleyişini dinlediği sırada, ampul yandığı halde, odanın karanlık olduğu duygusuna kapılmıştı. Karanlığın ortasında ampulün içindeki tel kıpkırmızı görünüyordu. Ne oldu, niye böyle oldu diye düşünmüştü. Murat da oradaydı. Hiç şaşmadı onun orada oluşuna. “Ne oldu bizim gözlerimize amca, ne sürdüler, ne oldu böyle amca?” Banyoya gidip gözlerini yıkadılar, masmavi bir şey aktı. Mürekkep diye düşündü, sel gibi masmavi mürekkep aktı gözlerinden. Sonra bir korku geldi, yere düştü, yalnızdı, düştüğü yerde zemin değişmişti, tahta olmuştu. Bu beton değil miydi, beton değil miydi, diye sayıkladı. Birilerine bir şeyler yapıyorlar burada, bana bir şeyler yapacaklar! Çırpınmaya başladı. Kolunu yere koysa kolu eriyor, pelteleşiyordu, bacağını koysa bacağı. Kendini yerde fok balığı gibi debelenir buldu.</p>

  <p>Sonra gece yırtıldı. Tıp tıpları bastıran, duyulmaz eden patlamalar ile kuru tıkırtıları keskinleştiren vınlamalar, hızlı metal ıslıkları, apartman aydınlığında yankılanan şakırtılarla yırtıldı.</p>

  <p>Üzerlerine dikilmiş silahlara bakıyor, kıpırdayamadan duruyorlardı. Sabahattin yanında, uyku sersemliğini atamamış, kızarmış gözleriyle ürkmüş, bir çocuk gibi şaşkın, dehşete düşmüş, yollu pijamasının altı ile ince omuzlarına yapışmış beyaz bir atletle dikilip dururken, ona bakamamanın, konuşamamanın acısına batmıştı. “Şimdi burada cinayet işlenecek!” Durmadan kafasında dönen buydu: “Şimdi burada iki cinayet işlenecek!” Bunu düşünecek zamanı bulmanın şaşkınlığıyla karşısındaki yüzlere bakıyordu. Elmacık kemikleri çıkık, çekik gözlü, kısa saçlısının elinde bir otomatik vardı. Yanındaki, on altı-on yedi yaşlarında, kirli sarı saçlı, hastalıklı bakan, çimen yeşili gözlerine bir nefret oturmuş olanı; “Silahları da yok,” dedi.</p>

  <p>“Amma da saflık!” dedi öteki, güldü.</p>

  <p>O, cinayet diye düşündü. Bir şey olmalı! Sabahattin’e bakamıyordu. Bir tek şeyi çok iyi biliyordu ki, bu olayı konuşma fırsatı geçmeyecekti ellerine.</p>

  <p>Yeşil gözlünün attığı tokat kulaktozuna geldi.</p>

  <p>“İslam’ın şartı kaç?” diye fısıldadı. “İslam’ın şartı kaç, köpek?”</p>

  <p>“Yere yatın!” dedi esmer olanı.</p>

  <p>Yüzükoyun yere yattılar. Arkalarındaki nefret dolu, hastalıklı tutkularla esrimiş adamları görmeyecek şekilde, enseleri ve sırtları kasılarak yattılar.</p>

  <p>Sabahattin’le bir kez daha konuşamayacağı geldi gene aklına, hiçbir pişmanlığı tartışamayacaklardı. Onu kaldırıp, arkası dönük köşeye diktiklerinde de göz göze gelemediler.</p>

  <p>Yeşil gözlü olanı, iltihaplı bir nefretle baktı ona: “Eşek cennetini boylayacaksın birazdan!” dedi.</p>

  <p>Niye beni bu kadar öldürmek istiyor, diye düşündü. Tanımadığı genç bir adamın böyle nefretle, kendinden geçerek onu öldürmek istemesine inanamadı.</p>

  <p>“Dönme!” diye bağırdı biri. Bir cismin vuruluşunu, hızlanan solukları duyuyor, gözlerinin önündeki duvara bakıyordu. Hırıltıları duymasıyla, bu dünyaya ait olmayan bir düşe karışmış gibi damarlarının yandığını, tüm gövdesinden bir şimşek yalazının geçtiğini anladı, döndü, Sabahattin’in göğsüne çökmüş siyah saçlının, elindeki teli sıktığını, kanırttığını gördü.</p>

  <p>“Dönme!” diye bağırdı sarı saçlısı, silahı ona doğru salladı. Sabahattin’in çırpınan, havayı döven ayaklarının hızının kesildiği andı. Bağırmaya başladı. Kendi gırtlağından, daha önce hiç çıkmamış bir sesle bağırıyor, onlara doğru koşuyordu. Gözleri, yerde debelenen Sabahattin’deydi.</p>

  <p>İlk çığlığında bir resim gibi dondu her şey, bir an asılı kaldı, sonra biçim değiştirip iç içe geçmeye başladı. Kırmızı bir kuyunun dibine doğru döne döne uçuyordu.</p>

  <div class="nokta">
    •&#160;&#160;&#160;&#160;&#160;•&#160;&#160;&#160;&#160;&#160;•
  </div>

  <p>Kadının yüzünde sevinçler, acılar, kuşkular, tedirginlikler karmakarışık kanatlanıp geçtiler. Kapıda dikilmiş duran, hayalet gibi, ince, yaralı bakan çocuğu içeri aldı.</p>

  <p>“İsmail yok,” dedi.</p>

  <p>“...”</p>

  <p>“Akşamüstü gelir.” Sonra, “Akşamüstü gelir,” diye yineledi.</p>

  <p>O sedire oturunca, kadın evin içinde koşturmaya başladı, yatak odasına, oturma odasına, en çok da mutfağa dalıp dalıp çıktı, fır döndü. Yemek dolu bir tepsi getirdi.</p>

  <p>“Yemem,” dedi.</p>

  <p>“Ye biraz!”</p>

  <p>“Sonra.”</p>

  <p>Kadın gene koşuşturmaya başladı.</p>

  <p>Yeni gelen, köşede, konsolun üstünde duran gazeteyi aldı. Kadın bunu görünce ürktü, atılıp almak istedi gazeteyi. Vermedi.</p>

  <p>Delik deşik, akan kanı siyahlaşıp yerde koyulaşırken, öyle başka bir insan gibi, o değil de adı sanı bilinmeyen tanınmadık bir ceset gibi... Hastanede, kendi boğazına da teller sarıldığı, ağzına bastırılan bir şeylerle soluksuz bırakıldığı günlerde ne gazete, ne haber, ne olayın yankıları ulaşmıştı ona. – Olayın yankıları! Bir şarkıcının takıları, ötekinin yanlış baskıdan kızarmış bacakları yanında, biri boğulmuş, soluksuz bırakılarak yok edilmiş, biri de kurşunlanmış iki gövde!</p>

  <p>Kadın pencereden dışarı baktı geldi. Sonra yazılı kâğıtlar, karmakarışık notlarla dolu sarı defterler getirip bıraktı önüne.</p>

  <p>“Bizdeyken,” dedi, “hiç durmaz yazardı. Sana vermek için sakladım.”</p>

  <p>Genç çocuk defterleri eline almadı, uzun uzun seyretti onları, çığlık bile duymadığını anımsadı.</p>

  <p>Akşamüstü mor bir alacakaranlık camlara yaslanır, odayı gölgelere boğarken, oturduğu yerden, kapının açıldığını, iri gövdesiyle İsmail’in ve onun elinden tutmuş Murat’ın içeri girdiklerini gördü. İsmail ışığı yaktıktan sonra, kucağına sıçrayan Murat onu öperken, çocuktan yükselen bahçe, toprak, güneş, dizkapaklarına sürülmüş tentürdiyot kokusu keskin bir neşter gibi ikiye biçti yüreğini. “Tarihini bilmezsen arkadaş...” dediğini duyar gibi oldu onun, o güleç, hep güleç, yumuşak ve sevecen yüzüyle.</p>

  <p>Sessizliğin bir cibinlik gibi üstlerine örtüldüğü yemekten sonra İsmail öksürdü. ‘Bu başlangıç,’ diye düşündü genç çocuk. Göz göze geldiler.</p>

  <p>İsmail birden, “Anlat!” dedi. “Anlat, kurban olurum.”</p>

  <p>Çocuğun yüreği çarptı. Her şeyin bir girdabın en orta noktası gibi dipsiz bir durgunluğa battığı anı yaşadı.</p>

  <p>“Anlat, kurban olduğum!” dedi İsmail.</p>

  <p>Gözlerini onun gözlerinden kaçırdı, başını önüne eğdi, öyle karardı kaldı. Kadın ayakta dikilmiş, onlara bakıyordu.</p>

  <p>“Anlat, kurban olurum sana!” dedi İsmail.</p>

  <p>Başını kaldırıp yaralı gözlerle ona baktı, kadına baktı, çocuğa baktı. Gene sedire indirdi gözlerini.</p>

  <p>“Bu, gazetede yazılanlar,” dedi İsmail, “doğru mu bunlar? Böyle mi oldu?”</p>

  <p>Gözlerini yere indiriyor, bakışlardan sakınıyordu. Odadan kaçmak ister gibi kıpırdandı, sonra yüzünden, ellerinden, boynundan ter fışkırdı.</p>

  <p>“Nasıl oldu? Nasıl gafil avlandınız bu kadar?” diye sordu kadın.</p>

  <p>Dili dişi kilitlenmişçesine, can çekişir gibi kasıldı genç çocuk. Murat’a baktı.</p>

  <p>“Çok uzakta,” dedi, “şu dağların ardında bir köy varmış...” Çocuğun gözleri ışıldadı, gelip kucağına oturdu. Murat’ın ışıldayan gözlerine baktı, hırıltılı bir sesle, boşanarak anlatmaya koyuldu:</p>

  <p>“Köyde bir çocuk, bir de anası yaşarmış. Çocuk hep dışarda oynar, eve gelmezmiş. Bir gün köyün içinde gezerken annesi çağırmış bunu, evin içinden seslenmiş. Kimi evden çağırsalar hepsi bir olur, o çocuğa; ‘Adın okundu, adın okundu,’ derlermiş. Bu kez de çocuğa demişler: ‘Ali, adın okundu, adın okundu!’ ‘Geliyorum,’ diye seslenmiş, koşa oynaya eve gelmiş, bakmış ki annesi hasta yatıyor. ‘Ne oldun ana?’ demiş, anası inlemiş. Şaşırmış çocuk, ne yapacağını bilememiş, küçükmüş daha. Gece geç vakit olmuş, çocuk yemeğini kendi yapıp yemiş, anası bir şey yememiş. Gecenin geç saatinde anasının inlemeleri artmış, demiş ki, ‘Git bana Poyraz Emmini çağır.’ Poyraz Emmisi köyün içinde, ölenlerin dualarını okur, namaz kıldırırmış, Poyraz Emmisinin evine giderken dereden geçermiş, dereyi geçtikten sonra da bir güdük it varmış. Küçükken kuyruğuyla kulaklarını kesmişlermiş iyi dövüşsün diye. Çok havlar, çok ısırırmış, çocuk çok korkarmış ondan, çok yavuz köpekmiş, boynunda toh demiri varmış...”</p>

  <p>Odadakiler önce ona, sonra birbirlerine, sonra gene masalcıya bakıyorlardı.</p>

  <p>“Kurban olurum, bizim de içimiz yanıyor! Kes artık şunu da...”</p>

  <p>İsmail’in sözünü bitirmesini beklemedi, bakmadı da onlara.</p>

  <p>“Çocuk korka korka yürümüş. Poyraz Emmisinin evine gelirken köpek havlamış, sesi gelmiş. Çocuk sesi duyunca yazıda deli gibi koşmaya başlamış, soluk soluğa kendisini Poyraz Emmisinin evine atmış. Poyraz Emmisi çıkıp köpeğe hoşt demiş, taş atıp kovmuş. ‘Poyraz Emmi anam seni çağırıyor, çok kötüledi,’ demiş çocuk, ‘kitabını da alıp gelecekmişsin Poyraz Emmi,’ demiş. İkisi yola çıkmışlar, Poyraz Emmisi kitabını almış, dereden geçip eve giderken köpek yanlarına gelememiş. Karanlıkta göz gözü görmezken Poyraz Emmisi bir çitile çarpmış.”</p>

  <p>Çocuk sordu: “Neye çarpmış?”</p>

  <p>Oda sessizliğe gömülmüşken, İsmail araya girmek istedi gene.</p>

  <p>“Çitil,” dedi aceleyle “ağacın küçüğü, fidan gibi...”</p>

  <p>“Poyraz Emmisiyle eve gelmişler, anası orda inler dururmuş. Poyraz Emmisi, ‘İyi olursun Ayşe, bir şey olmaz, korkma, iyi olursun,’ diye avutmuş anasını. Anası, ‘Poyraz, ben gidiyorum,’ demiş, ‘kitabı aç oku da dinimle imanımla gideyim.’ Ölümden korkarmış. Poyraz Emmisi çocuğa para vermiş. ‘Ananı hastaneye, kente götür, orada iyi olur,’ demiş. Köyün yanından maden kamyonları geçer, kente gidermiş. Evleri tepenin başında olduğundan, her geçen kamyonun ışığını görürlermiş, gece, taa gedikten yitene kadar. Çocuk oturup yolu gözlemiş. Biraz sonra iki ışık çıkıvermiş uzaktan, böcek gibi. ‘Poyraz Emmii,’ diye bağırmış, ‘gedikten çıktı kamyon, geliyor.’ Poyraz Emmisi, ‘Sen git kamyonu durdur,’ demiş ona, ‘ben ananı alıp getireyim.’ Anasını bir yorgana sarmış Poyraz Emmisi, taşımaya başlamış.”</p>

  <p>“Haydi Murat!” diye kadın araya girdi bu kez. Başıyla içeriyi işaret etti. Çocuk büzüldü kucağında. Masalcı hızlandı. Bir yere asılmış da onu oraya bağlayan ip sözcüklermiş gibi, arasını açmadan, arka arkaya ekleyerek anlatmayı sürdürdü. Ter fışkırıyordu koltuk altlarından, burnundan, gözlerinden, alnından ve her yerinden.</p>

  <p>“Çocuk koşup yola çıkmış, yolun tam ortasında durmuş. Yokuş yukarı gelirmiş kamyon, orada durması zormuş ama çocuk o zaman bilememiş bunu. Kamyon tam önünde homurtuyla durmuş. Kamyondan bir adam inmiş, kızmış çocuğa, dövmek istemiş, meşin ceketi varmış, korkunç bir adammış. Adama, ‘Anam çok hasta, hastaneye götüreceğim,’ demiş. ‘Poyraz Emmim getiriyor anamı,’ demiş. Şoför bu kez kızmamış çocuğa. ‘Gelsin,’ demiş, gülüvermiş. Poyraz Emmisi anasını kucağında getirmiş, yorgana sarılı küçücükmüş anası. Kamyonun üstünde gece çok soğuk olurmuş, insan orada giderse donarmış, onun için öne oturmuşlar. Poyraz Emmisini yolda bırakmışlar. Kamyon giderken çok sallarmış, yollar çok kötüymüş, anası öne arkaya sallanır dururmuş düşecekmiş gibi, çocuk çok korkarmış, tutarmış anasını. Anası inledikçe şoför emmisi kızar bağırırmış, ‘Kes sesini!’ diye, anası güç bela susarmış. Çocuk şoföre çok kızmış ama küçükmüş, elinden bir şey gelmezmiş. Kamyon gelmiş gelmiş, Eğribel diye bir yere varmış. Anasında ses soluk kesilivermiş, hiç kıpırdamaz olmuş. Çocuk sarsmış onu, ‘Ana ana,’ demiş, bakmış ses yok, ‘Şoför emmi ne yaparız, şoför emmi anam gitti,’ demiş, korkmuş. Anam ölürse ben bu dağda belde, anamın ölüsünü ne ederim, diye düşünür korkarmış. Sonra çok ağlamış. Şoförle tutmuşlar anasını kamyondan aşağı indirmişler. Ses soluk çıkmazmış anasından. Şoför emmisi, ‘Sen burada bekle,’ demiş, ‘madene giden kamyonlar gelecek şimdi, sen bekle, o kamyonlardan birine bindir ananı, köye götür gene,’ demiş. Kamyona binmiş. Çocuk anasını kucaklayıp yolun öte yanına çekerken bir de bakmış ki anası gözlerini açmış, su istemeye başlamış. Şoför tam gidecekmiş, çocuk koşmuş bağırmış, ‘Anam uyandı!’ diye. Yeniden kamyona koymuşlar, yola çıkmışlar. Anası sürekli su istermiş, su da yokmuş kamyonda. Gitmişler gitmişler, Hatçanın Pınarı diye bir yer varmış, oraya gelmişler. Çocuk şoför emmisine yalvarmış. ‘Dur da anama su içireyim,’ demiş. Anasını gene aşağı indirmişler, şoförle birlikte pınarın başına götürmüşler. Şoför, ‘Sen su içir ben geliyorum,’ demiş, gitmiş, kamyona bindiği gibi sürmüş. Çocuk arkasından yola koşmuş, bağırmış, ama boşuna, arkasında iki kırmızı ışık yanarmış kamyonun, onlar yitene kadar bakmış. Elinde bir ip olsun da kamyonu çeke çeke getirsin istermiş. O ışıklar da yitince karanlık çok kocaman olmuş. Çocuk çevresine bakınmış, bir şey görememiş. ‘Ana,’ diye pınarın oraya gidince ne görsün, anası gene gitmiş, ses soluk çıkmıyor. Pınardan su almış, anasının yüzüne serpmiş, tutup sarsalamış, ‘Ana, ana!’ demiş, hiç ses yok. Anasının bürgüsü kaymış, saçları dağılmış, yerde yatarmış öyle, saçlarını sıvazlamış onun. Sonra ay buluttan çıkmış. Çocuk, anasını saçları dağılmış yerde yatar görünce cadı sanmış, tanıyamamış. Kendini attığı gibi dere tepe koşmuş, çalılara dikenlere takılmış, durmadan koşmuş. Çok uzağa gidince durmuş. Ne yapacağını şaşırmış. Anasına gitmek istermiş ama cadı oradaysa diye de çok korkarmış. Yavaş yavaş hiç ses etmeden geri gelmiş, anasını gene pınarın orada yatar bulmuş. Bakmış ki cadı değil, anası; yanına gelip bürgüsünü düzeltmiş. Zorla taşıya taşıya yukarı götürmüş. Cadı olmadığına, gene anasını bulduğuna sevinirmiş, arada bir dönüp dönüp bakarmış cadı mı, anası mı, diye. Götürdüğü yer bir tepeymiş. Anasını bırakmış oraya. Kan ter içinde soluklanmış. Birden tepeden aşağı yuvarlanıvermiş anası. Onu göremez olmuş, tepenin başında kalmış. Korkusundan aşağı inememiş. Uğultular gelirmiş her yerden, sesler duyarmış. Arkasında biri var gibi sıçrayıp döner, dönünce de bu kez öbür yanında biri var gibi gelirmiş. Anası aşağı yuvarlanınca dirildi sanmış, hortlak oldu sanmış. Benim anam hortlak oldu, diye düşünmüş. Kendini kaybetmiş. Koşmuş, dağlar arasına düşmüş, kurtlu kuşlu, böcekli tünelli dağlar, korkunç dağlar arasında karanlığa, ‘Anaa, anaa!’ diye bağırmaya başlamış. Sesi kocaman gelmiş kendine, kendi sesinden korkmuş. Korktukça daha çok bağırır, bağırdıkça daha çok korkarmış. ‘Anaa, anaa!’ diye bağırırken.</p>

  <p>Birden sustu. Kendini, sessizliğe batmış odada, “Anaa, anaa!” diye bağırır buldu. Murat’la İsmail yüzüne bakıyorlardı. Kadın koşarak mutfağa gitti.</p>

  <p>“Kurban olduğum,” dedi İsmail, “ben öleydim...”</p>

  <p>Ampule çarpan pervanenin gölgesi döndü duvarda, sesi duyuldu.</p>

  <p>Genç çocuk durmadan terliyordu. Gömleği sırılsıklam olmuş, lekelenmişti. İçerden kadının ağladığını duydular.</p>

  <p>“Yaraların iyice kapandı mı?” diye sordu İsmail.</p>

  <p>Genç çocuk, başka bir dünyadan, nerede olduğunu, karşısındakinin kim olduğunu, ne sorulduğunu bilmez, duymaz, anlamaz gibi uzak, bambaşka, tedirgin baktı, baktı, Murat’a döndü ve kısık, fısıldayan sesiyle: “Çok uzakta,” dedi, “şu tünelli dağların ardında bir köy varmış, köyde de bir çocuk. Ve bütün kuşların uykusu o çocuğun gözüne akarmış...”</p>
</body>
</html>