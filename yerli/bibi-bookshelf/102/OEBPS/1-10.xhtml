<html xmlns="http://www.w3.org/1999/xhtml">
	<head>
		<title>1-10</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-9">Hayat Suyu <span class="CharOverride-5" xml:lang="en-GB">  </span></p>
			<p class="ilk">Bir varmış bir yokmuş. Allah’tan başka hiç kimse yokmuş.   </p>
			<p class="paragraf"><span class="CharOverride-9" xml:lang="en-GB">Bir ayakkabı tamircisinin üç tane oğlu vardı: Kambur Hasenî, Kel Hüseynî ve Ahmetçik. Büyük oğlu Hasenî büyücü ve kavgacıydı. İkinci oğlu Hüseynî hem becerikli, hem beceriksizdi. Kimi zaman havuzun suyunu çeker, bazen kar kürür, çoğu zaman da başıboş aylak aylak dolaşırdı. En küçükleri olan Ahmetçik kendi halinde, babasının bir tanesiydi. Bir attar dükkânında çıraklık yapıyor ve ay başında aldığı parayı getirip babasına veriyordu. Adamakıllı bir işi olmayan ve elleri harçlık almak için babalarına uzanan Ahmetçik’i büyük oğulların görmeye tahammülleri yoktu. </span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Tesadüfen şehirlerinde kıtlık baş gösterdi. Bir gün kunduracı oğullarını yanına çağırarak onlara “Biliyor musunuz? Artık benim işim gücüm yetmiyor. Şehirde de pahalılık aldı yürüdü. Sizler de artık yetiştiniz. Hepinizin küçüğü Ahmetçik bile maşallah on beş yaşında. Allah yardımcınız olsun. Gidip rızkınızı çıkarın, her biriniz birer iş, sanat öğrenin. Ben bu köşede kendime yetecek kadar kazanırım. Günün birinde haliniz vaktiniz düzelirse ne âlâ; bana da haber verin. Yok eğer yanıma dönerseniz, bir lokma ekmeğimiz var, birlikte yeriz” dedi. </span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Çocuklar: “Peki babacığım” dediler. </span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Kunduracı da her birine birer ekmek ve bir testi su verdi. Yüzlerini öperek uğurladı onları. </span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Üç kardeş yola koyuldular. Gözlerinin alabildiği, dizlerinin dayandığı yere kadar gittiler, gittiler. Nihayet yorgun argın bir yol kavşağına geldiler. Yorgunluklarını çıkarmak için bir karaağacın altına oturdular. Ahmetçik’in yorgunluktan uykusu geldi ve ağacın altında derin bir uykuya daldı. Ahmetçik’i kıskanıp, onun kanı</span><span class="CharOverride-9" xml:lang="en-GB">na susayan büyük kardeşler, kendilerinden daha yetenekli olduğu için, işlerine burnunu sokup engel olmasından korktular. Kendi kendilerine “Ne yapmalı da bu belayı başımızdan atmalı?” dediler.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Kollarını arkadan sıkıca bağlayıp sürükleye sürükleye karanlık ve derin bir mağaraya attılar.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ahmetçik ne kadar yalvarıp yakardıysa da onu dinlemediler ve kocaman bir kaya parçasını getirip mağaranın ağzına dayadılar. Sonra Ahmetçik’in gömleğine güvercin kanı sürüp oradan geçen bir kervana verdiler ve onu kunduracıya vermesini, Ahmetçik’i kurt yediğini söylemesini salık verdiler. Sonra yollarına devam ettiler ve gide gide bir üç yol kavşağına geldiler. Orda kura çektiler. Biri doğuya gitti, biri de batıya.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-10" xml:lang="en-GB">  </span></p>
			<p class="yildiz">* * *  </p>
			<p class="paragraf"><span class="CharOverride-9" xml:lang="en-GB">  </span></p>
			<p class="ilk">Kambur Hasenî’ye gelince, sırtındaki yüküyle tüm su ve ekmeği bitene kadar yürüdü. Dar vakit bir ormandan çıktı. Uzaktan mavi bir alev gördü. Yaklaşınca bir büyücü kulübesi olduğunu gördü. Orada oturan ihtiyar kadına selam vererek “Neneciğim! Tanrı rızası için bana acıyın. Ben garip ve kimsesizim. Bugün burada yatacak bir yer verin. Açlık ve susuzluktan tükenmek üzereyim!” dedi.  </p>
			<p class="paragraf"><span class="CharOverride-9" xml:lang="en-GB">İhtiyar kadın “Senin gibi işsiz ve utanmaz bir kamburu kim ağırlar? Ama haline acıdım. Eğer dediğim işi yaparsan seni ağırlarım” dedi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Hasenî beklemeden “Başüstüne, dediğiniz her işi yapmaya razıyım” dedi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Evimizin arkasındaki kör kuyuya bir mum düştü. Onu çıkar. Bu mumun mavi alevi var ve hiçbir zaman sönmez.”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">İhtiyar kadın ona su ve ekmek verdi. Sonra birlikte gittiler. Kulübenin arkasında Hasenî’yi bir zembile koyup kuyuya sarkıttı. Hasenî mumu aldı ve yukarı çekmesi için ihtiyar kadına işaret etti. İhtiyar kadın ipi çekti. Kuyunun ağzına gelir gelmez mumu kapmak için elini uzattı. Hasenî bundan kuşkulanarak:</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Hayır, şimdi değil. Bırak ayağım yere değsin .O zaman mumu vereyim” dedi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">İhtiyar kadın öfkelenince ipin ucunu bırakıverdi. Hasenî takla makla aşağı düştü. Ama hiçbir şey olmadı, burnu bile kanamadı. Mum da hâlâ yanıyordu. Fakat Hasenî’nin ne işine yarardı. Bu kuyunun içinde öleceğini görünce düşünceye daldı. Sonra cebinden bir çubuk çıkararak “Bana kalan son şey” dedi. Çubuğu mumun mavi aleviyle ateşledi ve birkaç nefes çekti. Kuyunun içi dumanla doldu. Birden ipek bir kumaş içinde eli göğsünde bir cüce belirerek “Ne emredersiniz?” dedi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Hasenî: “Sen kimsin? Cin misin, peri misin? İnsan mısın?”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Ben küçüğünüz ve hizmetçinizim.”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Önce yardım et de yukarı çıkayım. Sonra para pul ve hayat istiyorum.”</span><span class="CharOverride-9" xml:lang="en-GB"> </span><span class="CharOverride-9" xml:lang="en-GB"> </span></p>
			<p class="paragraf"><span class="CharOverride-9" xml:lang="en-GB">Cüce, Hasenî’yi sırtına alıp kuyudan çıkardı. Sonra ona:</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Eğer para, pul ve iyi bir hayat istiyorsan bu olur. Buradan yürü, bir şehre ulaşacaksın. Orada her işin yoluna girer. Ama hayat suyundan sakınmaya çalış” dedi ve eliyle bir tarafı gösterdi. Hasenî heyecanlanıp eli ayağına dolaştı. Mum elinden kurtuldu ve kuyunun dibine düştü. Bir de bakınca cücenin kaybolduğunu gördü. Sanki yer yarılmış da içine girmişti.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Hasenî, karanlığın içinde cücenin gösterdiği yoldan dosdoğru yürüdü. Şafak sökerken nehir kıyısında bir şehre ulaştı. O beldenin tüm insanlarının kör olduklarını gördü. Nehir kıyısına eğilerek yüzüne bir avuç su serpti. Bir avuç da içti. Yakınında olan bir köre:</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Amcacığım, burası neresi?” diye sordu.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Bilmiyor musun yoksa? Burası altın saçan ülke” diye cevap verdi o adam.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Hasenî: “Tanrı rızası için. Ben garibim. Uzak bir şehirden geliyorum. Yol da bilmiyorum. Bana yiyecek bir şeyler verir misin?” diye sordu.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Adam: “Burada hiç kimseye bedava bir şey vermezler. Bu nehrin kumundan bir avuç verirsen, sana ekmek veririm” diye cevaplandırdı.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Hasenî nehrin kumlarına elini daldırınca, bütün toprağın altın olduğunu gördü. Çok keyiflendi. Bir avuç o adama vererek ondan ekmeği aldı. Hemen yedi. Ceplerini de altın kumla doldurarak yola koyuldu ve şehre doğru yürüdü. Ulaştığında oranın büyük bir şehir olduğunu gördü. Ama tüm şehir koyun ağılı gibi üst üste kurulmuştu. Halkı kör olduğu için ya mağara kovuklarında ya da bu tepeciklerin altında yaşıyorlardı. Gece ve gündüz onlar için birdi. Tüm şehirde tek bir lamba bile yanmıyordu. Devlet ilanları ve yazılar iri harflerle kalın mukavvalar üzerine basılıyor, tüm halk asık suratla, biçimsiz kirli giysiler ve şişkin gözleriyle kurt gibi birbirlerine dolaşıyorlardı. Birine “Amcacığım, niçin buranın insanları kör?” diye sordu.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Adam: “Bu ülkenin toprağı altınla karışıktır ve özelliğinden olacak, gözü kör ediyor. Gözlerimize şifa verecek bir peygamberi gözümüz yolda bekliyoruz. Her ne kadar zenginsek de, gözümüz olmadığı için fakir olup da dünyayı görmeyi çok isterdik. Bundan dolayı süklüm püklüm şehrimizde kalakaldık” diye cevap verdi. </span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Hasenî iştahlandı. Kendi kendine “Bunlar adamakıllı aldatılıp sağılabilir. Ben onların peygamberi olursam, ne zararı var?” dedi. Gidip, meydanın köşesindeki minbere çıkarak bağırmaya başladı: </span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Ey insanlar! Bilin ki ben, beklenen peygamberim. Size müjde vermek için Tanrı tarafından geldim. Tanrı sizi denemek istediği için, gerçekleri daha iyi arayabilmeniz ve hakikatleri gören gözünüzün açılması nedeniyle bu alçak  dünyayı görmekten sizi mahrum etti. Çünkü kendini bilmek, Tanrı’yı bilmektir. Dünya baştan başa şeytani vesvese ve asılsız şeylerle doludur. Dedikleri gibi, göz görünce, gönül çok şey ister. Siz görmediğinize göre  şeytanın vesvesesinden uzaksınız. Halinizden memnun olarak yaşıyor ve her kötülüğe karşı direniyorsunuz. O halde sabırlı olun ve Tanrı’ya şükredin ki bağışı size vermiş. Çünkü bu dünya gelip geçicidir. Ama öteki dünya ebedidir ve ben size yol göstermek üzere geldim.”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">İnsanlar öbek öbek ona bağlanıp, yoluna baş koydular. Hasenî de işinin daha çok büyümesi için her gün cin, peri, kıyamet günü, cennet, cehennem, kaza ve kader, kabir eziyeti ve bu gibi konularda uzun uzadıya nutuklar veriyordu; onun nutuklarını iri harflerle mukavva üzerine yazıyorlar ve halka dağıtıyorlardı. Çok geçmeden altın saçan şehrin tüm ahalisi ona inandı. Önceleri birkaç kez ayaklanıp altın yıkama işine yanaşmayarak tedavi olmak istediklerinden kambur Hasenî onların hepsini bu yolla ikna etti. Böylelikle o beldenin zengin ve ensesi kalınlarının gelirleri daha da arttı. Hasenî’nin ünü doğu ve batıya yayıldı. Kısa zamanda da körler padişahının yakınlarından oldu.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Bu arada tüm halkın altın toplamak zorunda olduğuna karar verdi. Herkes evden nehir kıyısına kadar beline bir zincir bağlamıştı. Sabah şafak sökmeden çan çalıyor ve grup grup altın yıkamaya gidiyorlardı. Güneş batınca işlerini bırakıyorlar ve kör körüne zincirin ucunu tutarak evlerine dönüyorlardı. Tek eğlenceleri içki içmek ve esrar çekmek olmuştu. Hiç kimse toprağı ekip biçmeyi bilmediğinden, altın karşılığında tahıl, esrar ve içkilerini komşu ülkelerden satın alıyorlardı. Bu nedenle toprak verimsiz düşmüş, halkı pislik, hastalık ve mutsuzluk sarmıştı.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Altın toprağın tesiri ile Hasenî’nin gözleri önce yara bere, sonra da kör oldu ama, altın toplama hırsından dolayı yorulmak nedir bilmiyordu. Günden güne mevkii daha da kuvvetleniyor, körler ülkesindeki malı, mülkü, zenginliği gittikçe çoğalıyordu. Hatta tüm evlerin duvarlarına Hasenî’nin resimleri asıılmıştı. Sonunda Hasenî, gözüne çok güzel bir çift yapma göz taktırmak zorunda kaldı. Ama buna karşılık altın tahtta uyuyordu. Kamburunun üstünü altın bir yaprakla kaplatmıştı. Altın damacanalardan şarap içiyor, altından esrar ağızlığıyla esrar çekiyordu. Altın ibriklerle yıkanıp temizleniyordu, her gece ona bir eş getiriyorlar, o da çektiği bütün bu zorluk ve düşkünlükten sonra dileğine kavuştuğu için Tanrı’ya şükrediyordu.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Babası, kardeşleri, eski yaşantısı, hatta babasının ricası bile tümüyle hatırından çıktı. Gösteriş içinde, içki ve eğlenceyle dolu bir hayat yaşamaya başladı.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">  </span></p>
			<p class="yildiz">* * *  </p>
			<p class="paragraf"><span class="CharOverride-9" xml:lang="en-GB">  </span></p>
			<p class="ilk">Hasenî burada yaşayadursun, bakalım kel kardeşi Hüseynî’nin başına neler geldi? Hüseynî de düşe kalka doğu caddesinden yola koyuldu. Gide gide bir koruya vardı. Yorgunluk ve bitkinlikten bir ağacın altına uzandı ve uyuyakaldı. Sabahleyin sesler ve cıvıltılar arasında, ağaca konmuş üç karganın birbirleriyle konuştuklarını işitti. Onlardan biri:  </p>
			<p class="paragraf"><span class="CharOverride-9" xml:lang="en-GB">“Kardeşim, uyuyor musun?” dedi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">İkinci karga: “Hayır, uyanığım.”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Üçüncü karga: “Kardeşim, yeni bir haber var mı?”     </span><span class="CharOverride-9" xml:lang="en-GB"> </span><span class="CharOverride-9" xml:lang="en-GB"> </span></p>
			<p class="paragraf"><span class="CharOverride-9" xml:lang="en-GB">Birinci karga: “Oooh! Bizim bildiklerimizi insanlar da bilselerdi! Mehtap ülkesinin şahı ölmüş! Tahtına oturacak halef olmadığından yarın doğan uçuracaklar. Bu doğan kimin başına konarsa, o, şah olacakmış.” </span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">İkinci karga: “Sence kim şah olacak?”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Birinci karga: “Bu ağacın altında uyuyan adam şah olacak. Ama başına koyun işkembesi koyup, şehre gitmesi koşuluyla. O zaman doğan gelip başına konar. Önce yabancı olduğunu görünce kabul etmezler ve bir odaya hapsederler onu. Pencereyi açması gerekiyor. O zaman doğan, tekrar pencereden girerek başına konar.”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Üçüncü karga: “Pöh! sağırlar ülkesinin  şahı mı?” </span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">İkinci karga: “Onların sağırlığının çaresi ne, biliyor musun?” </span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Üçüncü karga: “Hayat suyu. Ama hayat suyunu insanlara </span><span class="CharOverride-9" xml:lang="en-GB">verirlerse, gözleri kulakları açılır ve bundan böyle patronlarına boyun eğmezler. Şu gördüklerini bu ağaca astılar. Sözümona halkın kulaklarını tedavi etmek istiyorlardı” dedi ve gak gak diye ötüşerek uçtular.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Hüseynî gözünü açınca iki adamın ağaca asılı olduğunu gördü. Korkusundan yerinden sıçradı ve kaçmaya başladı. Yolu üzerinde sürüden geri kalmış bir oğlağı yakaladı. Başını kesip, işkembesini çıkararak başına koydu ve yoluna devam etti. Dar vakit büyük bir şehre ulaştı. Orada acayip bir gürültüdür gördü. İçin için sevindi. Gidip şehrin kenarında bir harabeye oturdu. Bir de baktı ki, göğe yükselen bir avcı doğan süzülüyor. Doğan süzüle süzüle onun başına kondu ve pençesiyle başını tuttu.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">İnsanlar ona doğru hücum ederek hurra çektiler ve eller üzerinde havaya kaldırdılar. Ancak yabancı olduğunu anlar anlamaz onu bir odaya kapadılar ve kapısını kilitlediler. Hüseynî gidip pencereyi açtı. Doğan tekrar havalandı ve pencereden girerek onun başına kondu. İnsanlar bu kez de başına üşüşüp, onu altından yapılmış dört atlı bir arabaya oturttular. Törenle görkemli bir saraya götürdüler onu. Çok yüksek bir hamamda başını, vücudunu yıkadılar. Kıymetli giysi ve cüppeler giydirdiler. Sonra mücevherle işlenmiş bir tahta oturttular. Başına da taç koydular.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Hüseynî’nin zevkten içi içine sığmıyordu. Şaşkın şaşkın çevresine bakınırken, gösterişli ve parlak elbiseli bir kör gelerek yeri öptü ve “Efendimiz, Allah uzun ömürler versin. Tüm burda bulunanlar adına sizi tebrik ederim” dedi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Hüseynî göğsünü temizleyip, derin bir nefes aldıktan sonra emredici bir sesle “Sen kimsin?” dedi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Allah uzun ömürler versin. Bu ülkenin tüm insanları sağır ve dilsizdir. Ben altın saçan ülkenin tacirlerinden bir yabancıyım. Kutlama törenini huzurunuzda yerine getirmek için görevlendirildim.”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Burası neresi?”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Buraya mehtap ülkesi derler.”</span><span class="CharOverride-9" xml:lang="en-GB"> </span><span class="CharOverride-9" xml:lang="en-GB"> </span></p>
			<p class="paragraf"><span class="CharOverride-9" xml:lang="en-GB">“Git, benim ağzımdan halka söyle. Her zaman onları düşündüğümüze ve gölgemiz altında huzur içinde yaşayacaklarına dair onlara güvence ver.”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Başüstüne.”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Hüseynî sözünü keserek: “Söyle işlerinin başına gitsinler. Gevezelik de yasak. Duydun mu? Akşam yemeğimizi hazırlasınlar.”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Kör tacir sofracıbaşına işaret etti. Herkes eğilerek kapıdan çıktı. Sofracıbaşı da öne çıkıp eğildikten sonra geri geri dışarı çıktı. Hüseynî kalkıp esnedi. Gülümseyerek kendi kendine “Bu aptallara amma da oyun oynadım. Ne yaptığımı bilmiyorlar. Onlara unutamayacakları bir ders vereyim de görsünler” dedi. Sonra bir boydan bir boya sofra döşenmiş, rengârenk yiyeceklerle donatılmış büyük bir odaya girdi. Keyfinden sofranın etrafında dans etti ve yemeklerden üst üste hemen birkaç tane atıştırdı. Bir hindiyi alıp dişledi. Birkaç kadeh ayran ve meyve suyunu başına dikti. Sonra yatağına gitti.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Hüseynî ertesi sabah öğleye doğru uyandı ve emir verdi. Tüm vezirler, emirler, saray soytarıları, eşraf, ayan, elçiler, tüccar birbiri peşi sıra dizildiler. Grup grup geliyorlar, eğiliyorlar, duvarın kenarında sıraya diziliyorlar, el, göz ve ağız hareketleriyle kulluk ve bağlılıklarını gösteriyorlardı. Padişahın onayına sunmak istedikleri önemli bir konu veya ivedi bir ferman olduğunda yanlarındaki küçük not defterlerine yazıyorlar ve Hüseynî’ye veriyorlardı. Ne var ki Hüseynî okuma yazma bilmediği için, cevabı sözlü olarak ona vermek ve sonra konuyu görüşmek için altın saçan ülkenin kör tacirlerinden iki kişiyi sağ kol ve sol kol veziri seçti.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Hüseynî’ye o kadar dalkavukluk ettiler ki, dalkavuklar, şairler, soytarılar, onun etrafını sardı. Hüseynî’yi o denli Tanrı’nın gölgesi ve yeryüzünün Tanrı’sı gibi gösterdiler ki, Hüseynî de buna aldandı. Göbeği katmer katmer şişti. Kendini bir şey zannedip, gurur ve kibre kapıldı. Hiç kimse ona gözünün üstünde kaşın var diyemiyordu. Sonra da vurdu kırdı çoğaldı. Tutuklamalar arttı. Polisler, bekçiler, muhafızlar halkın gözünü öylesine yıldırdı ki, bu durum herkesin canına yetti. Tüm mehtap ülkesi halkı ziraate, haşhaş ekmeye ve damıtık içki içmeye zorlandı. Böylelikle altın saçan ülkeden altın alacaklar, karşılığında içki ve esrar satacaklardı, sonra da Hüseynî ve etrafındakilerin parası kat kat artacaktı. Sözün kısası halk fakirlik ve mutsuzluk içinde yaşıyordu. Körlük hastalığı yavaş yavaş mehtap ülkesine sirayet etti. Sağırlık da mehtap ülkesinden altın saçan ülkeye sıçradı. Hüseynî’nin de kulağı ağır işitmeye başladı ve sonra da sağır oldu. Ama yanında bulunan birkaç saray soytarısı, dalkavuk ve kör tüccarla zevk ve sefa içinde yaşadı. Babası ve kardeşleri tümüyle hatırından çıktı ve babasının ricasını da unuttu.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB"> </span><span class="CharOverride-9" xml:lang="en-GB"> </span></p>
			<p class="yildiz">* * *  </p>
			<p class="paragraf"><span class="CharOverride-9" xml:lang="en-GB">  </span></p>
			<p class="ilk">Hüseynî’yi burada bırakalım. Bakalım Ahmetçik’in başına ne geldi? Efendime söyleyeyim: Ahmetçik kolları bağlı, baygın bir şekilde mağaraya düşmüştü. Sabaha doğru mağaranın ağzındaki kayanın arasından zayıf bir ışık girince, birden birinin kollarını tutup onu sarstığını fark etti. Gözlerini açınca, bıyıkları kulağına geçmiş, iriyarı bir dervişin başında durduğunu gördü. Derviş: “Senin burada ne işin var?” diye sordu. Ahmetçik başından geçenleri, babasının ekmek parası kazanmak için onları nasıl gönderdiğini, kardeşlerinin bu belayı başına nasıl getirdiklerini bir bir anlattı. Derviş kollarını açıp ona yiyecek bir şeyler getirdi. Ahmetçik yemeğini yedikten sonra dervişe: “Şimdi kardeşlerimin yanına gidip onlara yardımcı olmak istiyorum” demiş. Derviş: “Şimdi zamanı değil. Boşu boşuna kendini ele verip yakalanırsın. Eğer doğru söylüyorsan kadife çiçeği ülkesine git. Tüm mutsuzları kurtarmak için hayat suyunu bul” diye cevap verdi.  </p>
			<p class="paragraf"><span class="CharOverride-9" xml:lang="en-GB">“Yolu nerede?”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Sana tarif edeyim. Hayat suyu Kaf Dağı’nın arkasındadır.”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Mağaranın köşesinden bir kaval alıp ona verdi ve “Bu benim hatıram olsun sana” dedi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ahmetçik kavalı alıp, koynuna koydu ve birlikte mağaradan çıktılar. Derviş onu üç yol ağzına götürdü. Çok taşlık ve inişli çıkışlı olan üçüncü yolu ona gösterdi. Ahmetçik vedalaşarak yola koyuldu. Az gitti, uz gitti. Yolda yürürken kavalını çalıyordu, kuşlar ve diğer hayvanlar etrafına toplanıyorlardı. Öğleye doğru yaşlı bir çınar ağacına ulaştı. Kendi kendine, “Şurada biraz kestirip, sonra bir yola devam edeyim” dedi. Hemen uykuya daldı. Bir süre sonra bir hışırtı sesine uyandı. Başının üzerine bakınca, kocaman bir ejderhanın ağaca tırmandığını gördü. Ağaçta bir kuş yuvası vardı.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ejderha yaklaşırken yavru kuşlar bağrışmaya başladılar. Ejderhanın onları yemek istediğini görünce, Ahmetçik kalkıp yerden bir taş aldı ve ejderhaya fırlattı. Taş ejderhanın başına çarpınca, kocaman ejderha yere düşüp oracıkta öldü.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ejderha her yıl, zümrüdüanka yavrulayıp da yavruların uçma zamanı gelince, yuvaya gelir ve hepsini yerdi. Bu yıl da zamanında gelmişti. Ancak Ahmetçik, işini yapmasına meydan vermemişti.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ejderhayı öldürür öldürmez, gidip tekrar uzandı ve uykuya daldı. Sonra zümrüdüanka dağın yükseklerinden havalanıp, yavrularına yiyecek bir şeyler getirdi. Ağacın altında bir adamın uyuduğunu görünce tekrar dağa doğru kaçtı. Kanadının üstüne kocaman bir kaya parçası alarak, adamın başına atmaya geldi. “Bu her yıl gelip yavrularımı kaçıran kimse olmalı. Kuşkusuz bu yıl da bu iş için gelmiş. Şimdi ben gösteririm ona” diye düşündü.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Zümrüdüanka yuvasına yaklaşınca, taş Ahmetçik’in başına gelecek şekilde nişan aldı. Yavrular annelerinin niyetinin ne olduğunu hemen anlayınca, bağırıp çağırmaya ve kanat çırpmaya başladılar. “Anneciğim! Atma! Bu adamcağız olmasaydı, ejderha bizi çoktan yemişti!” diye bağırdılar. Zümrüdüanka bunun üzerine taşı uzaklara attı.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Dönünce önce çocuklarına yiyecek verdi. Sonra kanatlarını şemsiye gibi açarak, rahat rahat uyusun diye Ahmetçik’in üzerine gölge bıraktı. Öğleden sonra Ahmetçik uyandığında, zümrüdüanka ona “Delikanlı, dile benden ne dilersen. Şimdi söyle bana, nereye gidiyorsun?” dedi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Kadife çiçeği ülkesine gitmek istiyorum.”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Çok uzak. Neden oraya gidiyorsun?”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Kardeşlerimi kurtarabilmek için hayat suyunu bulmaya.”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Ha? Bu iş çok güç. Önce benden bir tüy kopar ve daima yanında tut. Günün birinde yardımıma ihtiyacın olursa bir bahaneyle dama çıkıp tüyümü yak. Ben hemen gelir, seni kurtarırım. Şimdi gel, kanatlarımın üstüne otur.”</span><span class="CharOverride-9" xml:lang="en-GB"> </span><span class="CharOverride-9" xml:lang="en-GB"> </span></p>
			<p class="paragraf"><span class="CharOverride-9" xml:lang="en-GB">Zümrüdüanka yere kondu. Ahmetçik onun kanadından bir tüy kopararak cebine koydu. Sonra zümrüdüankanın kanatları üzerine çıkarak oturdu. Zümrüdüanka havalandı.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Zümrüdüanka Ahmetçik’i yere indirdiğinde güneş Kaf Dağı ardında kayboluyordu. Ormanda, önünde, görkemli kapılarıyla büyük bir şehir görünüyordu. Zümrüdüanka onunla vedalaştıktan sonra uçtu gitti.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Her taraf göz alabildiğince bağlık, bahçelik, yemyeşil ve bayındırdı. Ekip biçmekle uğraşan neşeli ve canlı insanlar görünüyordu. Ya saz çalıyorlar ya da eğleniyorlardı. O beldenin hayvanları insanlardan korkmuyorlardı. Ceylan sakin sakin otluyor, tavşan insanların elinden yem yiyor, kuşlar ağaçların altında cıvıl cıvıl şarkı söylüyorlardı. Meyve ağaçları her taraftan birbirlerine baş uzatmışlardı.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ahmetçik o sulu meyvelerden birkaç tane koparıp yedi. Sonra yerden kaynayan bir pınarın başına gidip, yüzüne bir avuç su serpti. Gözü öylesine aydınlandı ki, bir fersah ötedeki rüzgârı görebiliyordu. Bir avuç da su içinde, kulakları öyle duyarlı oldu ki sivrisineklerin aksırığını bile duyuyordu. O dopdolu yaşamın verdiği sarhoşlukla kavalını çıkarıp çalmaya başladı. Dağın eteklerinde yayılan bir koyun sürüsü ile, aya sanki, sen çıkma ben doğdum dercesine güneş kadar güzel bir çoban kızının etrafına toplandığını gördü.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Kız, sırma saçları ve inci dişleriyle koyunların ardından geldi. Ahmetçik bir bakışta bir değil, bin canla çoban kıza âşık oldu. Ona “Burası neresi?” diye sordu. Kız “Burası kadife çiçeği ülkesi” diye cevap verdi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Ben hayat suyu için geldim. Kaynağı nerede?”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Kız gülerek cevap verdi:</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Tüm sular hayat suyudur. Bu suyun belirli bir pınarı yok.”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ahmetçik düşünceye dalarak:</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Hissediyorum. Sanki değiştim. Buradaki her şey rüya âleminde gibi. Gözümle gördüğüm şeylere hiçbir zaman inanamazdım” dedi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Kız: “Sen nereden geldin?” diye sordu.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ahmetçik, macerasını başıdan sonuna dek anlattı ve babasıyla kardeşleri için hayat suyu götürmeye geldiğini söyledi. Kız onun haline acıyarak:</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Burada hayat suyunun belirli bir pınarı yok. Her yerde var hayat suyu. Yalnız sağırlar ve körler ülkesi insanları suya bu adı taktılar. Ama kardeşlerinde özgürlük duygusu yoksa boşuna vaktini telef etme. Çünkü hayat suyu onların işine yaramaz” dedi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ahmetçik: “Belki de yanıldım. Sizin sözlerinizden fazla bir şey anlamıyorum. Buradaki her şey rüyadaki gibi... Yorgun argın olduğum için şehre gitmeliyim.”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Kız: “Sen iyi kalpli bir delikanlısın. Eğer istersen evimiz kendi evin gibidir.”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ahmetçik’i yanına alarak evine götürdü ve annesine onun dileğini söyledi. Kızın annesi “Hoş geldin. Buyrun konuğumuz olun ve yorgunluğunuzu çıkarın” dedi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ahmetçik’in çoban kıza aşkı günden güne çoğalıyordu. Birkaç gün şehirde gezdi, dolaştı. Sonra işsizlikten canı sıkılınca, gelip kızın annesine “Bir iş bulmak istiyorum” dedi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Ne iş yaparsın?”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Hiçbir şey! İki tane kolum var. Dilediğiniz her işi yaparım.”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Hayır, canının istediği, üstesinden gelebileceğin işin.”</span><span class="CharOverride-9" xml:lang="en-GB"> </span><span class="CharOverride-9" xml:lang="en-GB"> </span></p>
			<p class="paragraf"><span class="CharOverride-9" xml:lang="en-GB">Ahmetçik bir süre düşündükten sonra: “Babamın şehirde attar çırağıydım. İlaçları tanırım” dedi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Kızın annesi: “Yolumuzun üstündeki attar bir çırak arıyordu. İstersen git yanına çalış” diye cevap verdi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ahmetçik: “Tabii, bundan iyisi can sağlığı.”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Kızın annesi: “Sen tembel bir delikanlı olmadığına ve çalışmayı sevdiğine göre, istersen bundan böyle gel, burada bizimle kal” dedi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ahmetçik gündüzleri gidip attarın yanında çalışıyor, akşamları da çoban kızın evine dönüyordu. Yavaş yavaş okuma yazma öğrendi. Attarın müşterilerinin işlerini yapıyordu. İşi de daha iyi oldu. Hatta çilingirlik ve marangozluk da öğrendi. Çünkü babası ona bir meslek öğrenmesini öğütlemişti. Sonra büyük bir düğün yaparak çoban kızla evlendi. Karısı ve yeni tanıştığı arkadaşlarıyla özgür ve mutlu bir yaşam sürdürüyordu. Ama tek üzüntüsü, babasının ve kardeşlerinin başına ne geldiğini bilmemesiydi. Kadife çiçeği ülkesine gelen her yabancıya sorular soruyor, babasından ve kardeşlerinden haber almak istiyordu. Ama şansı hiç yaver gitmiyordu. Nihayet günün birinde altın saçan ülkeden gelen ve kör olan bir attar müşteriyle dostluk kurup ağzını aradı. Kör ona:</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Küfür söyleme. Dilini tut. Senin sorduğun Kambur Hasenî değil, bizim peygamberimizdir. Önceki yıl ülkemize gelip mucizeler yarattı. Yani hepimiz yolumuzu sapıtmıştık. Körlük derdinden azap çekiyordum. Bizi kurtardı. Hepimizi teselli etti. Cenneti vaat etti ve bizleri bu utançtan kurtardı. Tüm halk can gönülden çalışarak onun için altın yıkıyorlar. Bize vaaz veriyor, bize yol gösteriyor. Şimdi gözümü tedavi ettirip buranın hayat suyundan almak için gelmedim. Çünkü yanımda bu sudan yeterince getirdim. Sadece bir çift yapma göz için geldim” dedikten sonra beline asılı küçük tulumu gösterdi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ahmetçik işin içyüzünü görerek dervişin sözünün doğru olduğunu anladı. Artık sesini çıkarmadı. Başka kimselerden de durumu araştırınca, Kel Hüseynî’nin de mehtap ülkesinde o ülkenin insanlarını öldürmek, mallarını yağmalamakla meşgul olduğunu, altın ve dünya malı hırsının bu zavallıları kör ve esir ettiğini anladı. Kardeşlerinin haline acıdı ve kendi kendine “Gidip onları kurtarmalıyım” dedi. Ustası dükkâna gelince, ona:</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Usta, bir yıldan fazladır yanınızda çalışıyorum. Bu ülkeye geldiğim zamandan itibaren yaşamın ve özgürlüğün ne demek olduğunu anladım. Okuma yazma bilmiyordum, okur yazar oldum. Mesleksizdim, birkaç meslek birden öğrendim. Kör ve sağırdım. Gözüm kulağım burada açıldı. Özgür havada teneffüs etme zevkini, eğlenceyle çalışmayı burada tanıdım. Ama söz verdim, yani babam bana rica etmişti. Sözümde durmam gerek. Şimdi sizden izin istiyorum” dedi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Usta: “Ne yazık ki yanımdan gidiyorsun. Ama sen akıllı ve becerikli bir delikanlı olduğun için benden bir şey dile” dedi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ahmetçik: “Körlük ve sağırlığın ilacını istiyorum” diye cevap verdi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ustası: “Bu bir şey değil. Bilmiyor musun, buranın suyuna altın saçan ve mehtap ülkelerinde hayat suyu diyorlar. Bu da onların körlük ve sağırlıklarının ilacıdır. Bu sudan bir matara dolusu yanında götürürsen onların hepsini kurtarırsın. Ama yapmak istediğin iş oldukça tehlikeli. Çünkü körler ve sağırlar kadife çiçeği ülkesinin düşmanıdırlar ve halkımızın canına kastetmişlerdir. Sebebi de, biz altın ve gümüşe tapmıyoruz ve özgürce yaşıyoruz. Ama onlar, körlük ve sağırlıklarından dolayı kendi kendilerinin efendisi olamıyorlar” dedi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ahmetçik: “Bunlara aklım ermez, gidip onları kurtarmalıyım” diye cevap verdi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Sen akıllı bir gençsin. Belki yapabilirsin. Her neyse, sana engel olmayacağım.”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ustası yüzünü öptü ve o da ustasıyla vedalaştı. Gidip karısı ve çocuklarını öptükten sonra altın saçan ülkeye doğru yola koyuldu.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Az gitti, uz gitti. Nihayet altın saçan ülkenin sınırına geldi. Zırhlı, miğferli, altından ok ve yayları olan birkaç kör bekçinin bir arada oturmuş, esrar çektiklerini gördü. Uzaktan bağırdılar:</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">“Hay yabancı! Sen kimsin? Ne için geldin?”</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ahmetçik: “Ben Tanrı’nın bir kulu ve altın taciriyim. Yeni dine iman etmek için geldim” diye cevap verdi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Bekçilerden biri “Aferin sana, temiz süt emmişsin, hoş geldin, safalar getirdin” dedi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ahmetçik ilk şehre ulaştığında tüm halkın kör, kirli, hasta ve fakir olduğunu, bunların, toprağı çıkarılmaktan çukurlaşmış nehrin kıyısında oturduklarını, daha çok hayvan inlerine benzeyen evlerine altın zincirlerle, bağlanmış olduklarını, nasırlaşmış elleri ve çamurlu kollarıyla sabahtan akşama kadar devamlı nöbet tutan muhafızların kamçıları altında altın yıkadıklarını gördü. Toprak kuraklaşmış, hayvanlar oradan kaçmış ve ağaçlar kurumuştu. Tek eğlenceleri esrar çekmek ve içki içmekti. Bu insanların haline acıdı. Kavalını çıkararak, kadife çiçeği ülkesinde öğrendiği bir şarkıyı</span><span class="CharOverride-9" xml:lang="en-GB"> </span><span class="CharOverride-9" xml:lang="en-GB">çalmaya başladı. Büyük bir kalabalık etrafında toplandı. Ona içi altınla dolu keseler getirerek toprağa kapandılar ve secde ettiler. Ahmetçik onlara “Sizin altınlarınıza ihtiyacım yok. Bırakın da sizi körlük derdinden kurtarayım. Ben kadife çiçeği ülkesinden geldim. Yanımda da hayat suyu var” dedi. </span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Aralarında bir gürültüdür koptu. Daha sonra onlardan bir grup hazırlandı. Ahmetçik de matarasını çıkararak hayat suyunu gözlerine sürdü. Hepsi görmeye başladılar. Gözleri açılır açılmaz yaşamlarındaki felaketin görüntüsünden dehşete kapıldılar ve kendi zenginlerine karşı cephe almaya başladılar. Zincirlerini kırdılar. Söylentiler ağızdan ağıza yayıldı. İri harflerle yayımlanan Hasenî’nin nutuklarını yaktılar. Haber başkente ulaşınca Hasenî ve şahın paçaları tutuştu. Hasenî kuyudaki cücenin sözlerini hatırladı. Ona “hayat suyundan uzak dur” demişti. Hemen, tüm gözü görenlerin ve özellikle kadife çiçeği ülkesinden, halkı din ve dünya yolundan saptırmak için gelen kâfirin yakalanıp, üzerlerine mum dikilmek suretiyle başkalarına ibret olsun diye şehir etrafında dolaştırılmaları emri verildi. </span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Çarşı pazarda, Ahmetçik’i yakalayıp polise teslim eden her helal süt emmişe beş altın ödül verileceği hakkında tellal dolaştırıldı. </span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Tesadüfen Ahmetçik’i yakalayan kimse, mehtap ülkesinden köleci sağır bir tüccardı. Ahmetçik’in sağlam bir genç olduğunu görünce onun gençliğine acıdı. Sonra da tamahı galip geldi. Çünkü onun için beş altından daha fazla para verecek müşteri bulunabileceğini düşündü. Böylece sesini çıkartmadı ve ertesi gün Ahmetçik’i satmak için köleler, cariyeler, zenci köle ve uşaklarla birlikte köle pazarına götürdü. </span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Tesadüfen mehtap ülkesi halkından, başka bir sağır tacir Ahmetçik’i beğenerek onu yirmi altına satın aldı ve ertesi gün kafileyle birlikte mehtap ülkesine doğru yola koyuldu.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Yolda Ahmetçik deve yüklerinin rakı, esrar ve altın zincirlerle dolu olduğunu gördü. Bunlar mehtap ülkesinden altın saçan ülkeye gidiyor, o taraftan da altın toprağı mehtap ülkesine götürülüyordu. Nihayet mehtap ülkesine geldiler. Ahmetçik vardıkları ilk şehirde oranın ahalisinin de mutsuz ve fakir olduğunu, sessiz ve kör bir şehir olduğunu gördü. Tüm halk sağır ve dilsizdi. Bundan azap çekiyorlardı. Bir avuç sağır, kör ve budala zengin onların el emeğini yiyordu. Her yer haşhaş tarlasıydı. İçki fabrikalarının bacalarından gece gündüz demeden duman yükseliyordu. Orada ne </span><span class="CharOverride-9" xml:lang="en-GB">kitap, ne gazete, ne müzik, ne de özgürlük vardı. Kuşlar bu ülkeden kaçmışlardı. Bir avuç sağır ve dilsiz birbirlerine dolaşıyor, cellatlarının kamçı ve çizmeleri altında can çekişiyordu. Ahmetçik’in canı sıkıldı. Kavalını çıkararak hüzün verici bir parça çaldı. Herkesin hayretle kendine baktığını, ancak sadece zayıf ve öldü ölecek bir devenin, kavaldan çıkan müziğe kulak verdiğini gördü.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ahmetçik bu insanlara acıdı. Hayat suyunu birkaç kişiye içirdi. Suyu içenlerin kulakları duyar oldu ve dilleri çözüldü. Ne durumda olduklarını gördüler. Altın yüklerini nehre döktüler ve o gece birkaç içki fabrikasını ateşe verdiler, esrar tarlalarını çiğnediler.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Haber başkente gidince Kel Hüseynî öfkelendi ve Ahmetçik ’in yakalanmasını emretti. Ne kadar muhafız ve bekçi varsa şehre döküldü. Çok geçmeden Ahmetçik’i yakalayıp zincire vurdular. Başkalarına ibret olsun diye vücuduna mum dikilip sokak sokak dolaştırılmasına karar verildi.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Ahmetçik bir köşede üzgün üzgün oturmuş, kendi haline şaşırıyordu. Ansızın kapı açıldı ve elinde yağ kandiliyle iki hizmetçi ona yemek getirdi. Ahmetçik zümrüdüanka tüyünün yanında olduğunu hatırladı. Hizmetçiye, “Amcacığım, biliyorum, bu gece beni öldürecekler. Hiç olmazsa izin ver, dama çıkıp namaz kılayım ve tövbe edeyim” dedi. Zindancı sağır olduğu için anlamadı. Ahmetçik en sonunda derdini ona anlatabildi. Zindancı öne düştü ve onu dama çıkarttı. Ahmetçik de zümrüdüankanın tüyünü çıkarıp kandile tutarak yaktı. Birdenbire gök gürleyip yer titredi. Bulutlar ve dumanlar arasından büyük bir kuş çıkageldi. Ahmetçik’i kanatları üzerine alarak Kaf Dağı’na doğru uçtu.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Mehtap ülkesinin halkı şaşkın şaşkın bakakaldı. Ulak hemen yola koyulup, haberi başkente ulaştırdı. Hüseynî bu haberi duyunca çok öfkelendi. Bütün bu karışıklıkların kadife çiçeği ülkesinin başı altından çıktığını anladı. Bu ülke, altın alışverişini yürürlükten kaldırmasının yanında, komşularının da işini bozuyor ve hepsinden kötüsü, halklarının gözünü kulağını açmak istiyordu. Üç karganın sözü aklına geldi. Hükümdarlık yapmak isterse hayat suyundan uzak durması gerektiğini söylemişlerdi. Oysa şimdi kadife çiçeği ülkesinden kendi halkına hayat suyunu hediye olarak getiriyorlardı. Bu nedenle kadife çiçeği ülkesine karşı, altın saçan ülkeyle gizlice anlaştı. Altından mızrak, gürz, hançer, kılıç, ok ve yay yapmaya başladılar. Ordularını hazırladılar.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Kambur Hasenî de altın saçan ülkede, kadife çiçeği ülkesi aleyhinde nutuklar çekiyor ve halkı savaşa davet ediyordu. Nihayet savaş ilan etti. Kel Hüseynî de aynı gün öfke içinde al elbise giydi ve şu sözleri içeren bir savaş fermanı çıkardı: “Biz her zaman halkın barış ve selametini istiyorduk. Ama kadife çiçeği ülkesi iç işlerimize karışıp, halkımızı kışkırtıyor. Mesela geçen yıl sınırlarından, ülkemize bir hayat suyu taşı attılar. Daha önceki yıl Kaf Dağı’ndan bir parça bulut yükseldi ve hayat suyu yağdı. Bazılarının gözü ve kulağı açıldı. Dil uzattılar, ama karşılığını aldılar. Bu yıl da Ahmetçik’i bize gönderdiler. Ateş olmayan yerden duman çıkmaz. Kadife çiçeği ülkesi daima para düşmanı olmuştur. Görünüşte bizimle can dostu. Ama el altından halkın gözünü kulağını açıp, dünyanın düzenini bozmak istiyor. Eski dost ve komşumuz olan altın saçan ülke ile birlikte kışkırtma ve isyanları kırıp, altın düşmanlarını yok etmeliyiz. Cennet ve ebedi hayat yolunu halka, zevku safa içinde yaşamayı bize açan körlük ve sağırlık yaşasın! Altın düşmanlarını ortadan kaldırmak boynumuzun borcudur.” Hüseynî başparmağıyla bu fermanın altını mühürlemişti.</span><span class="CharOverride-9" xml:lang="en-GB">  </span></p>
			<p class="paragraf"><span class="CharOverride-9" xml:lang="en-GB">Hüseynî’nin bu fermanı ve savaş ilanı üzerine mehtap ülkesi ve altın saçan ülke, kadife çiçeği ülkesine gece baskını yaptılar. Kör ve sağır ordusu her tarafı yağmalamaya başladı. </span><span class="CharOverride-9" xml:lang="en-GB">  </span></p>
			<p class="paragraf">Ama bu iki ülke, askerlerinin hayat suyunu içmemeleri, yüzlerine sürmemeleri, göz ve kulaklarının açılmaması için bir tedbir düşündüler. Asker çıkardıkları her şehirde hemen su depoları yapılmasını, bu depoların altın yıkamada kullanılan pis suyla doldurulmasını, askerlerine bu sudan verilmesini kararlaştırdılar. Bu karara göre her asker yanında bir su tulumu bulunduracak ve bunu ömür şişesi gibi saklayacaktı. Eğer su tulumunu kaybederse, hayat suyu içtiği suçuyla hemen öldürülecekti.  </p>
			<p class="paragraf">Her şeyden habersiz olan ve daha düne kadar elçilerinin dostluktan dem vurduğu kadife çiçeği ülkesi, şaşırarak alelacele bir ordu hazırladı ve onlara karşı gönderdi. Kör ve sağır ordusu çekirge sürüsü gibi kadife çiçeği şehirlerine döküldüler. İnsan öldürdüler, yağmaladılar, yaktılar, yıktılar, şehirleri yerle bir ettiler. Zorla halka esrar, içki ve altın veriyorlar, esirleri köle olarak kendi şehirlerine götürüyorlardı.  </p>
			<p class="paragraf">Ahmetçik de ok ve yayını alarak savaşa katıldı. Bir köşede pusuya yattı. Kör ve sağır komutanlar sağırların körler için görmesi, körlerin de sağırlar için işitmesi amacıyla yan yana duruyorlardı. Ahmetçik nişan alıyor, su tulumlarını deliyor, sonra birkaç arkadaşıyla birlikte, burçlarda kör ve sağır muhafızlar olmasına karşın, gece vakti bu depoları deliyordu. Her iki ordunun da getirdiği tüm sular akıp gitti.  </p>
			<p class="paragraf">Savaş uzun sürdü. Her taraf kan seli ve ceset yığını içindeydi. Ancak altın saçan ülkenin ve mehtap ülkesinin silahları, kadife çiçeği ülkesinin çelik silahları karşısında dayanamadığı için orduları da çözüldü ve bozguna uğradı. Özellikle su depoları yıkılıp, sular yere akınca, orduları kadife çiçeği ülkesinin suyundan içmek zorunda kaldı. Böylelikle hepsinin gözü görür, kulağı duyar oldu. Yaşantılarının ne denli kötü olduğunu, şimdiye kadar bir avuç ahmak, kör ve sağırın aleti olduklarını, yaşam ve özgürlükten habersiz olduklarını anladılar. Zincirlerini kırarak, kendi ordu komutanlarını öldürdüler. Kadife çiçeği ülkesi halkıyla el ele verdiler. Sonra kendi şehirlerine döndüler. Kambur Hasenî, Kel Hüseynî ve kendilerine bu utanç verici yaşamı hazırlayan tüm cellatları layık oldukları cezaya çarptırdılar. Altının esiri ve düşkünü olmaktan kurtuldular.  </p>
			<p class="paragraf">Ahmetçik de bu kez karısı ve çocuğuyla birlikte babasının yanına gitti. Ahmetçik’in hasretine dayanamayıp ağlamaktan kör olan babasının gözlerine hayat suyu sürdü. Babasının gözleri görür oldu. Mutluluk ve sağlık içinde yaşamaya başladılar.  </p>
			<p class="paragraf">Onlar erdi muradına, biz çıkalım kerevetine.  </p>
		</div>
	</body>
</html>