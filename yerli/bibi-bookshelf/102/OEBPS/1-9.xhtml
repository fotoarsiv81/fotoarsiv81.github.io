<html xmlns="http://www.w3.org/1999/xhtml">
	<head>
		<title>1-9</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-8">Ölü Yiyenler  </p>
			<p class="ilk">Rafta duran gaz lambası duman veriyor ama geniş mindere oturmuş olan iki kadın bunu fark etmiyordu. Siyah örtülü, yukarıya doğru oturmuş, misafir olduğu anlaşılan biri, elindeki büyük mendiliyle ardı ardına burnunu siliyor ve başını sallıyordu. Öteki, yüzündeki koyu namaz örtüsüyle sözümona ağlayıp inliyordu. Kapı açıldı. Kuması, şişkin gözleriyle nargile getirip misafirin önüne koydu. Sonra odanın kenarına çekilerek oturdu. Misafirin yanında oturan kadın, ansızın sinirlenmiş gibi saçını başını yolup başını göğsünü dövmeye başladı:  </p>
			<p class="paragraf">“Bibi hanımcığım. Bu koca değil, bir cevher parçasıydı. Başıma toprak çalsınlar ki kıymetini bilmedim. Hanımcığım, bu adam bana bir sen bile demedi. Zavallı kocam! O ölmedi, öldürdüler onu.”  </p>
			<p class="paragraf">Örtü başından düştü. Kınalı saçları yüzüne döküldü. Kendini yatağa atıp baygınlık geçirdi.  </p>
			<p class="paragraf">Bibi hanım ağzında marpuçla kumaya dönerek:  </p>
			<p class="paragraf">“Nergis hanım, burda gülsuyu bulunmaz mı?”  </p>
			<p class="paragraf">Nergis soğukkanlılıkla kalkarak, raftan gülsuyu şişesini aldı ve misafirin eline vererek yavaşça:  </p>
			<p class="paragraf">“Bu bayılmalar yalandan. Meşedî çene çalarken, elini uzatıp cep saatini aldı” dedi.  </p>
			<p class="paragraf">Bibi hanım, baygın yatanın kollarını ovdu. Gülsuyunu burnuna götürdü. Kadın kendine gelince oturdu:  </p>
			<p class="paragraf">“Gördün mü başıma neler geldi? Bibi hanım, bugün sabahtı. Meşedî yatağında oturmuştu. Bana ‘Bir sigara yakıp ver bana’ dedi. Sigarayı eline verdim. İçti. Hanımcığım, sanki içine doğmuştu. Sonra ‘Ben artık ölüyorum. Ama senin bu utangaçlığınla ne yapacağım?’ dedi. ‘İlahi, Allah ömür versin’ dedim. ‘Yüreğimde hayır kalmadı. Artık biliyorum, yapacağını yaptı. Ama sana acıyorum. Ev için bir bağış mektubu yazarsan altını mühürlerim’ dedi.”  </p>
			<p class="paragraf">Bibi hanım göğsünü temizleyerek “Menije hanım. Böyle kendini bırakıp koyverme. Evladın sağ olsun” dedi. Nargileyi Menije’ye uzattığında Menije’nin altın bilezikleri bileğinde parıldadı. Menije hanım: “Hayır Meşedî Receb’den sonra artık yaşayamam. Ben zavallı, boğazına kadar borçlu bir kadınım. Artık oğlumla bu şehirde kalamam. Şu altındaki çul da küçük oğlumun malı. Bibi hanım, rahmetli yüzü kıbleye dönükken bana ‘Anahtarımı bul da, kimsenin eline geçmesin’ dedi” diye ilave etti.  </p>
			<p class="paragraf">Nergis odanın karanlığında hık hık ağlıyordu.  </p>
			<p class="paragraf">Bibi hanım: “Allah tuttuğunu kolay getirsin. Şu geçen haftaydı. Kurşun tozu almak için Meşedî’nin dükkânına gittim. Rahmetli ne yaptıysam benden para almadı. ‘Seyyid hanım, sizin bizde hakkınız var’ dedi. Hanımcığım, Meşedî’nin  ne rahatsızlığı vardı da böyle bozuldu?” dedi.  </p>
			<p class="paragraf">Menije: “Üç gün üç gecedir gözüme uyku girmedi. Hanımcığım, bu adamın yatağı başında hizmet ettim, parçalandım. Gidip camide onun için dua ettim. Hekim Musa’yı getirdim ona. ‘Çok soğuk almış’ dedi. Ben de elimden geldiğince sıcak koydum karnına. Ona sığır dili demledim. Yumurta, anason, kediotu, boğadikeni, tilkiüzümü, turunç yaprağı içirdim. İki gündür iyiydi. Bu sabah yatağının başında uyukluyordum. Baktım, Meşedî saçlarıma elini sürerek dedi ki: ‘Menije, sen yanımda çok zahmet çektin. Ne kötülük, ne hata yaptıysam, şimdi bağışla beni. Hakkını helal et. Senin üstüne kadın aldıysam, cariye olsun diyeydi’ dedi. İki defa ‘Hakkını helal et’ dedi. Ben de gönlünü almak için, ‘Hadi kalk. Ne diye ihtiyar kadınlar gibi konuşuyorsun? Dükkânında işinin başına git’ dedim. Hanımcığım, birazcık kestirmek için çıktım. Lazım olur da yatağını düzeltir diye Nergis’i Meşedî’nin yanına gönderdim. Ama Bibi hanım, bir tane oğlumun canı için yalan söylüyorsam, öğleye doğru uyanınca, baktım, hali daha da kötüleşmiş ondan ayrıldığım bu bir saat içinde!”  </p>
			<p class="paragraf">Bibi hanım elindeki mendiliyle burnunu sildi ve başını manalı manalı salladı.  </p>
			<p class="paragraf">Nergis: “Elinden geleni ardına koyma! Rahmetli sağken kanına susadındı. Şimdi birden aziz mi oldun! Onun için saçını süpürge mi ettin? Bibi hanım, gençliğimin hayrını görmeyeyim eğer yalan söylüyorsam. Ben hep Meşedî’nin hizmetçiliğini yapıyordum. O da hep yiyor, uyuyordu. Şimdi gözüme baka baka yalan söylüyor. Yani ben mi öldürdüm onu? Niçin anahtarla her şey elinin altında olup odayı yüzüme kapayan kimse onu öldürmüş olmasın, ha?”  </p>
			<p class="paragraf">Menije: “Ne saçma sapan şeyler! Kimse seninle konuşmuyor. Her aşın nohudu gibi lafa girip duruyorsun. İş işten geçti artık. Artık sana laf yetiştirmeyeceğim.”  </p>
			<p class="paragraf">Bibi hanım: “Salavat gönderin, şeytana uymayın. Nergis hanım, siz dışarı çıkın.”  </p>
			<p class="paragraf">Nergis ağlayarak kapıdan çıktı.  </p>
			<p class="paragraf">Menije: “Hey anam hey, biz de talih yok ki işte, biliyorsun. Allah da şahit. Başıma gelenleri seyredin. Ben bu çingene oynak karıyla bu evde nasıl yaşayabilirim?”  </p>
			<p class="paragraf">Bibi hanım: “İtibarsızlık yüz sopadan daha kötüdür.”  </p>
			<p class="paragraf">Menije: “Her neyse, hanımcığım, size ne söyleyeyim? Ben havuzun kenarındaydım. Bir de baktım ki, Nergis bir taraftan başını dövüyor, bir taraftan da ‘Koşun! Gitti, Meşedî gitti!’ diyordu. Hanımcığım, Allah kara gününüzü göstermesin. Koşup odaya girdim. Baktım ki Meşedî yılan gibi kıvrılıp çöreklenmiş. Soluk soluğaydı. Birden gerisingeri yıkıldı. Dişleri kenetlendi. Beti benzi uçtu, bembeyaz kesildi. Kendini kaybetti. Gözünün siyahlığı kayboldu. Vücudu dondu kaldı. Nefesi tıkandı. Ben de koşup, aynayı getirdim. Ağzının önüne tuttum. Sanki bir yıldır nefes almıyordu. Hanımcığım, başımı yere çaldım. Saçlarımı yolum yolum yoldum. Allah hiçbir kulunun başına getirmesin. Sonra gidip, sizin Kerbelâ’dan hediye olarak getirdiğiniz topraktan bardağa doldurup boğazına döktüm. Dişleri kenetlenmişti. Sonra gözlerini kapadım. Çenesini bağladım. Âşık Ali’ye adam gönderdim. Onu defin ve kefen vekili yapıp yirmi tümen verdim. Hanımcığım, naaşı iki saat bile yerde kalmadı. Şimdi onu defnetmiş olmalılar.”  </p>
			<p class="paragraf">Menije nargileyi Bibi hanımın eline verdi.  </p>
			<p class="paragraf">Bibi hanım başını salladı: “Ne büyük mutluluk hanımcığım. O kadar sevap sahibiydi ki. Ruhunu hemen rahatlattılar. Allah bol bol rahmet eylesin. De bakalım, bizim cesedimiz kaç gün yerde kalacak? Hanımcığım, Meşedî kaç yaşındaydı?”  </p>
			<p class="paragraf">Menije: “Kurban olayım. Yine de gençti, yapılıydı. Kendisi hep derdi. Şehit Şah’ı kurşuna dizdiklerinde kırk yaşındaymış. Şimdiye kadar da yirmi yıl geçti. Hanımcığım, elli altmış yıl erkek için hiçbir şey değil. Olgun ve akıllı adamdı. Nergis onu zehirledi. Allah keşke onun yerine benim canımı alsaydı. Bu hayata doydum artık!”  </p>
			<p class="paragraf">Bibi hanım: “Canınızdan uzak olsun. Ama ne mutlu ki, ölüsü yerde kalmadı. Hanımcığım, Allah temizler, topraklaştırır. Biz günahkârlar da hayattayız. Allah tüm kullarına acısın!”  </p>
			<p class="paragraf">Nergis odaya girdi: “Şeyh Ali gelmiş, defin ve kefen parası olarak beş tümen istiyor.”  </p>
			<p class="paragraf">Menije: “Güvercin kapağı açık, ama kedide hayâ mı olur? Utanma diye bir şey kalmamış! Ölü yiyenler, kokularını alırlar. Şimdi de iki arada bir deredeyken, yolmaya çalış! Bütün talihsizlikler bir yana, Âşık Ali fırsattan istifade benim gibi zavallı kadından para istiyor. Bu para küçük çocuğun malıdır. Onun canciğer dostlarından, içtikleri su ayrı gitmeyen biri şimdi onun tabutunun yedi adım ardından gidiyor. Hepsi de tatlının başına üşüşen sinek olmuş! Yüzbaşı dün hal hatır sormaya gelmişti. Yanıp yakılıyordu. ‘Bütün bunlar hemşirenin işi. Niçin çorbası pişmemiş? Niye iyi bir doktor getirmediniz?’ diyordu. İşlerimize bakacak adam olmadığından bugün adam gönderip haber saldım. Adliyede davası var diye bahane uydurmuştu. (Nergis’e) İyi, söyle, gelsin bakayım ne diyor?”  </p>
			<p class="paragraf">Nergis nargileyi alıp dışarı çıkar.  </p>
			<p class="paragraf">Menije tekrar ah vaha başlar: “Zavallı kocacığım! Beni kimsesiz bıraktı! Ben şimdi ne yapayım? Karakışın ortasında ufacık çocuğu başıma bıraktı. Ne yiyecek, içecek, ne kömür, ne hayat!”  </p>
			<p class="paragraf">Şeyh Ali içeri girer. Büyük sarığı ve bozuk mu bozuk lehçesiyle: “Selamünaleyküm. Başınız sağ olsun. Kalanlara Allah ömür versin. Gölgeniz başımızdan eksik olmasın. Allah merhuma rahmet etsin. Bana ne kadar iyi davranırdı. Şimdi birinin beni teselli etmesi lazım. Hanımcığım, ölüm hak, miras helal. Allah’ın iradesi olmadan yaprak bile ağaçtan düşmez. Biz de nöbetimizi tutuyoruz. Bu işin düzeni böyle kurulmuş. Biz âciz kulların elinden bir şey gelmez. Bir bilseydiniz hanımcığım, tabut nasıl da dümdüz gidiyordu!”  </p>
			<p class="paragraf">Bibi hanım: “Ne mutlu hanımcığım! Tabutu dümdüz gidiyormuş!”  </p>
			<p class="paragraf">Menije: “Peki söyleyin bakayım. Cenazeyi toprağa verdiniz mi? İşiniz bitti mi?”  </p>
			<p class="paragraf">Âşık: “Hanımcığım, bu üzücü konuyu size hatırlattığım için bağışlayın. Fakat masraflar için beş tümen eksik geldi. Makbuzu da hazır. Mezarcının ücreti kaldı.”  </p>
			<p class="paragraf">Menije: “Şimdi ölüyü mezarın başında Allah’a mı bıraktınız?”  </p>
			<p class="paragraf">Âşık: “Hayır, mezarcı orada.”  </p>
			<p class="paragraf">Bibi hanım: “Yetimin babası yansın ha!”  </p>
			<p class="paragraf">Menije: “Ben zavallı nereden para bulmuşum? Meşedî’nin yüz dinar parası var diye biliyorsanız, yalan. Ayağımın altındaki bu çul Nergis’in eniklerinin malıdır. Yemin ederim odaya o bir çuval boşaltmış. Neden, gidip ondan almıyorsunuz? Başımın altında Karun’un hazinesi yok ya. Ben başı kapalı, her yerden habersiz bir kadınım. Sızlanıp yaranacak halim yok. Nereden bulmuşum, nasıl hesaplanıyor? Uyanık olun, bir makbuz yazın da, sonra işlere yetişecek bir adam bulunsun.”  </p>
			<p class="paragraf">Âşık: “Allah gölgenizi başımızdan eksik etmesin. Elbette bizim hizmetlerimizi de dikkate alacaksınız. Başüstüne, başüstüne, hemen şimdi.”  </p>
			<p class="paragraf">Bağdaş kurarak bir kâğıt parçası üzerine bir şey yazar ve Menije’nin eline verir. O da boynunda asılı olan bir keseye el atarak birkaç banknot çıkarır ve sayarak Âşık’a verir. Alındı makbuzunu da kesesine koyar.  </p>
			<p class="paragraf">Menije yine yakınıp sızlanmaya başlar: “Ben bu dul halimle ciğerimin kanıyla yüz dirhem biriktirmiştim. Bu da hac içindi. Kim bana geri verecek? Hatimi kim indirecek? Yedinci gece masraflarını kim verecek?”  </p>
			<p class="paragraf">Âşık: “Eliniz dert görmesin. Hanımcığım, ben oldukça neden korkuyorsunuz? Hepsi benim üstüme. Meşedî’nin bende çok hakkı var. Beni unutmayın.” (Kapıdan çıkar.)  </p>
			<p class="paragraf">Bibi hanım: “Birinin ölüm gecesi kimse evinde uyumaz. Ne mutlu ki ölüsü ortada kalmadı.”  </p>
			<p class="paragraf">Menije: “Keşke beni de götürmüş olsaydı! Bu da yaşamak mı? Bir düşünün, şimdiye kadar elli tümen harcadım. Hepsini kendi cebimden verdim. Yarından itibaren nasıl bu evde Nergis’le beraber duracağım? Ne afet olduğunu bilmiyorsunuz. (Bakar) Allah korusun! Cinleri başına üşüşmüş! Tabutunu da yanında getirmiş sanki!” (Feryat eder, bağırır.)  </p>
			<p class="paragraf">Kapı açıldı. Nergis ve annesi içeri girdi.  </p>
			<p class="paragraf">Nergis’in annesi: “Selam, amma da gaz kokusu geliyor! İnsan değil misin, bu kokmuş odada oturakalmışsınız?”  </p>
			<p class="paragraf">Nergis gidip lambanın fitilini aşağı çeker. Bibi hanım yarı kalkmış vaziyette Nergis’in annesinin önüne doğrulup oturur. Nergis başını eğmiş ağlar. Annesi şişmandır, kahverengi saçları vardır. Kızına: “Anacığım, böyle ağlama. Allah’a hoş gelmez. Bu evin içinde sen ve çocukların kimsesizsiniz. Hepsi teyze yeğen, siz haramzade öyle mi? Şöyle bir etrafına bak. Eğer dul olmamak mümkün olsaydı, kurban olduğum peygamberin annesi dul olmazdı. Dört bir yana göz kulak ol. Hiç kimsenin eşyalarını dağıtmasına fırsat verme.”  </p>
			<p class="paragraf">Nergis ağlayarak kapıdan çıkar.  </p>
			<p class="paragraf">Nergis’in annesi: “Biliyor musunuz nedir? Ben bu rüzgârdan devrilecek kavak değilim. Ne yapalım, ölüm de bir defa, arkasından ağlamak da. Şimdi rahmetli gittiğine göre, kızımın ne yapacağını tayin etmeye gelelim. Yarından tezi yok kızımın üç küçük çocuğuyla yaşaması lazım. İstiyordum ki, malı, alacağı nesi varsa bu geceden verin de, hepsini yerli yerine koysunlar. Allah açık ağzı rızıksız bırakmaz. Ama bu küçük çocuklar serpilip gelişene kadar devenin kuyruğu da yere değer. Ölme eşeğim ölme. En kısa zamanda vekili vasiyi tayin etmek lazım.”  </p>
			<p class="paragraf">Menije: “Bütün işi benim mi yapmam lazım? Mal dağıtımı olmasın dedim mi? Çok mu kötü yaptım? Kör Allah’tan ne diler? İki göz. Kendiniz gidin, mollasını hocasını getirin, mal dağıtımını yapsın.”  </p>
			<p class="paragraf">Bu sırada Nergis girerek annesinin önüne bir fincan çay bırakır ve öfkeden dudağını sarkıtır.  </p>
			<p class="paragraf">Menije, Bibi hanıma: “Kabahat de iyi bir şey. Doğrusu canıma yetti artık! Allah uzak tutsun, Nergis eksikti, bir de tutup anacığını getirmiş. Daha kocası yaşarken, üç saat önce. Tuh, tuh, utanma ve hayâ kalmamış. Meşedî kendisi bana her şıllığın eline düşmesin diye anahtarı almamı vasiyet etti. Hemen şimdi gidip, vekili vasiyi getirin, varı yoğu nesi varsa tespit etsin. Ben anahtarı vekilin eline vermeye hazırım. Bir dakika önceydi. Şeyh Ali geldi. Zorla benden beş tümen alıp gitti. Ben biçare, gönlü yaralı, yedi gökte bir yıldızım yok. Bu eve postu serdim. O rahmetlinin hatırası olmasaydı bu karakışta yalınayak çıkar giderdim evden. Meşedî’den sonra bu evin kapısı duvarı bana küfreder. Tam üç gün üç gece sabahlara kadar ibadet ettim. İş işten geçip de Meşedî ölünce, sevgili karısı Nergis hanım sallana sallana odaya girdi. Yalancıktan ağlayıp sızlandı. Ben de inadına kapıyı yüzüne kapadım.”  </p>
			<p class="paragraf">Nergis: “Peki, peki, ama odada ne var ne yok hepsini toplamak için odanın kapısını kapadın. Şimdiye kadar bin türlü laf ettin. Meşedî’ye bakan, terini kurulayan bendim. Sen akşamları gidip yatağına yatıyordun. Meşedî öleceği zamana kadar yatalak hasta olmadı. O zaman Meşedî hâlâ nefes alıyordu. Paraları kaldırmak için ağzını bağladın. Onu defnetmeleri için atik davrandın. Bunu yutacak enayi mi zannediyorsun beni? Sonra varı yoğu kaldırmak için kapıyı yüzüme kapadın. Şimdi bütün günahı bana yıkmak istiyorsun öyle mi?”  </p>
			<p class="paragraf">Menije: “Yüzünü gusülhane suyuyla mı yıkadın be karı! Gözüme baka baka yalan söylüyorsun bir de! Benden geçmiş. Ben unumu eleyip eleğimi astım. Sen git de kendi başının çaresine bak. Meşedî hayattayken her zaman kaybolan Nergis hanımı kapı ardında bulurlardı. İkindileri işten kan ter içinde döndüğünde süslenip püslenip karşılar, kapıyı açardı. Evinde saçlarımı ağarttığım koca için ay parçası gibi bir oğlan büyüttüm. Benim allığa pudraya harcayacak param yoktu. Yahudilerin mahallesine gidip bana büyü yaptırdın. Kocamın gözünden düşürdün beni. Şimdi odanın diplerini bir arasalar, her yerde iyi talih duasıyla tılsımı çıkacak. Meşedî hastalandığı vakit ceremesini de benim çekmemi istiyordun ha? Eğer...”  </p>
			<p class="paragraf">Nergis’in annesi: “Tamam, yeter artık! Köpek işemekle deniz murdar olmaz. Ne var biliyor musun? Ağzından çıkanı kulağın işitsin. Yoksa karşında beni bulursun. Şimdi bu evde kızıma baskı yapmak mı istiyorsun? Verem etmek mi istiyorsun onu? Tabii ki kızım gençtir. Her bir saçı bir tılsımdır. Meşedî ihtiyardı. Elbette genç kadını herkes sever.”  </p>
			<p class="paragraf">Bibi hanım: “Salavat getirin, şeytana uymayın.”  </p>
			<p class="paragraf">Nergis: “Hanımefendiydiniz. Her işin başıydınız. Her dolabın, kapının kilidi elindeydi. Ben zenci uşak gibi çalışıyor, sana hizmet ediyordum. Meşedî’nin hatırı için her bir dediğini iki etmiyordum. Sense her gece Meşedî’yle uğraşıyor, ağız dolusu kavga ediyordun. O da bana sığınıyordu. Yani onu odadan kovmamı mı beklerdin? Aslına bakarsan Meşedî’yi ölüme sen mahkûm ettin. Her ay onunla küs olurdun. Şimdi birden canciğer kocan mı oluverdi?”  </p>
			<p class="paragraf">Menije: “Kör olası. Karısının üstüne kuma getirmek istemezdi. Adam, karısının gözü üstünde kaşı var denmesine hazır değildi. Kadın da, kendi üstüne kocasının bir kadın getirdiğini görürse, ona sevgisi kalmaz. Rahmetli yaşlandıkça ömür törpüsü olacaktı. Gidince de seni gözümün önüne bıraktı.”  </p>
			<p class="paragraf">Nergis: “O senin kabiliyetsizliğindendi. Evi ev eden avrat, yurdu şen eden devlet. Şimdi geçen geçti, gelene bak. Ama küçük çocuğun hakkını yememek lazım. Doğrusuna bakacak olursan, kolundaki bu bilezikler küçüğün malıdır. Bugün sabaha kadar bunların bir tanesinden fazlası senin değildi. Peki öteki ikisini nerden buldun?”  </p>
			<p class="paragraf">Menije: “Şuna da bak, durup durup laf yumurtluyor. Ben yirmi beş yıldır bu adamın evinde kemik çürüttüm. Dünkü karı benim malımı bana layık görmüyor. Şimdi ağzımdan ne çıkarsa, o mezardaki...”  </p>
			<p class="paragraf">Bibi hanım: “Hanımcığım, salavat gönderin. Dilinize hâkim olun. Onun ruhu şimdi bütün sözlerinizi duyuyor. Dediğinize göre, öleli üç saat olmadı. Çocuklarını düşünün.”  </p>
			<p class="paragraf">Menije: “Tabut ayağındaki çıngırakları mı?”  </p>
			<p class="paragraf">Nergis’in annesi bağırır: “Aman! Aman! Allahım! Ölüye bak!” (Bayılır.)  </p>
			<p class="paragraf">Bibi hanım çığlık atar: “Vay anacığım! Cama bak! Meşedî! Meşedî gelmiş!” (Dili tutulur.)  </p>
			<p class="paragraf">Kadınlar hep birden bağırırlar. Kapı açılır. Meşedî, toprağa bulanmış beyaz kefeni, rengi uçmuş yüzü, pörsümüş saçlarıyla odaya girer ve kapıya yaslanarak divana oturur.  </p>
			<p class="paragraf">Menije, eli ayağı tutuşarak boynundan keseyi çıkarır. Anahtar demetiyle bilezikleri Meşedî’nin önüne fırlatır.  </p>
			<p class="paragraf">“Hayır, hayır, bana yaklaşma! Kalk git! Ölü, ölü... Al anahtar destesini. Sandığından aldığım yüz tümen kesenin içinde. Bu da beş tümenlik makbuz. Al, git! Acı bana, git, git!” (Kalkıp, Bibi hanımın arkasına saklanır.)  </p>
			<p class="paragraf">Nergis de örtüsünün ucundan bir şey çıkararak önüne atar: “Bu da takma dişlerin. Âşık Ali’den aldığım beş tümenle beraber. Al, git, çabuk ol, git.” (Elleriyle yüzünü gizler ve annesinin eteğine düşer.)  </p>
			<p class="paragraf">Menije: “Meşedî’ye elli tümene çıkan dişler!..”  </p>
			<p class="paragraf">Meşedî şaşkınca gülümseyerek: — Hayır korkmayın... Ben ölmedim. Kalp kriziydi. Mezarda kendime geldim!  </p>
			<p class="paragraf">Menije: “Hayır, hayır, sen ölmüşsün, git! Canımızdan vazgeç. Beni sevmiyordun. Sevgili karın orada işte.” (Nergis’i gösterir.)  </p>
			<p class="paragraf">Meşedî Receb: “Hayır, ben ölmedim. Üstüme toprak atmamışlardı ki... kendime geldim... Mezarcı bayıldı, kalktım... koştum! Yüzbaşının evine gittim... Onun abasını giydim. Arabayla beni eve getirdi. Kendisi de bahçede.”  </p>
			<p class="paragraf">Menije: “Bu da... bu da maşallah Âşık Ali’nin işi! Üç saat ölüyü ortada bıraktı! Nargile... Biri nargile getirsin bana... O hortlak!.. Hortlak!”  </p>
			<p class="_0">  </p>
			<p class="paragraf ParaOverride-3"><span class="CharOverride-7">Tahran, 4 Kasım 1930  </span></p>
		</div>
	</body>
</html>