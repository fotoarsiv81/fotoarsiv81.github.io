<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Piraye</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block14">Hemen ardından masaya gelen, mis kokulu balıklardan bir lokma yiyecek halim kalmıyor.</p>

  <p class="block14">Yemek dönüşü, otobüsün önündeki geçici yerime değil, Esin'in yanına oturuyorum.</p>

  <p class="block14"><span class="calibre3">"Ne o öyle, Ömer'le yakınlaşmalar falan?" diye şaka yollu takılıyor Esin. "Haşim'e söylerim ha..."</span></p>

  <p class="block14">Sözlerinin içeriği, bir anda Haşim'e taşıyor beni.</p>

  <p class="block14">Onun gelmesini istediğimden emin değilim. Bile isteye, beraberce yaptığımız başlangıcın sürmesini, yeni ivmeler kazanmasını arzuladığımdan emin olmadığım gibi.</p>

  <p class="block14">Birbirine yakın iki pansiyon ayarlamış Ömerler.</p>

  <p class="block14">Dış görünüşleriyle kartpostallardan fırlayıp karşımıza dikildiklerini düşündüren, farklı mimarideki Safranbolu evleri...</p>

  <p class="block14">Binanın içinde ilk dikkatimi çeken, tavanların yüksekliği oluyor. Odalar tertemiz; aydınlık ve ferah.</p>

  <p class="block14">Çantalarımızı bırakıp Safranbolu'yu turlamaya çıkıyoruz.</p>

  <p class="block14">Daha önceleri yalnızca resimlerden tanıdığımız bu farklı ortamın bir parçası olmak çok güzel. Ellerimizde fotoğraf makineleri, "Ben Safranbolu'dayken," diyebileceğimiz kareleri yakalama yarısındayız.</p>

  <p class="block14">Akşam saatlerinde, pansiyona döndüğümüzde, bir bekleyenim olabileceğini az çok tahmin edebiliyorum.</p>

  <p class="block14">Yanılmıyorum da. Şaşmaz bir saat hassasiyetiyle, öngördüğü zamanda Safranbolu'ya ulaşmış Haşim. Pansiyonun girişinde oturmuş bekliyor.</p>

  <p class="block14">Bizi görmesiyle yerinden fırlaması bir oluyor. Yanıma gelip, sımsıkı kucaklıyor beni. Cansız bir et bebek gibiyim kollarında... Kendi coşkusunun yanında benim tutukluğumu ayrımsamıyor bile.</p>

  <p class="block14">Herkes akşam için hazırlanmak üzere odalarına çekiliyor. Salonda karşılıklı oturuyoruz Haşim'le. Ancak o zaman sıyrılıyor aymazlığından.</p>

  <p class="block14">"Neyin var senin?"</p>

  <p class="block14">"Yoruldum galiba. Yoğun bir gündü."</p>

  <p class="block14">"Canını sıkacak bir şey olmadı ya..."</p>

  <p class="block14">"Ne olabilir ki? Arkadaşlarımla geçirdiğim, belki de en güzel gündü benim için..."</p>

  <p class="block14">"Umarım benim varlığım bu güzelliği bozmuyordur."</p>

  <p class="block14">Sitemli, iğneleyici ama bir o kadar da hüzün içeren; kırılmışlığını, incinmişliğini ileten sözler bunlar.</p>

  <p class="block14">Hayır, hak etmiyor bunu! Ona böyle davranamam. Bunca yolu sırf benim için kalkmış gelmişken, ufacık bir yakınlığı ondan esirgemem yakışık almıyor.</p>

  <p class="block14">Bu ters tavrımın, yaşadığım çelişki dolu gelgitlerden, Ömer'le konuştuklarımızdan kaynaklanmadığını yineleyip duruyorum içimden. Böylesi işime geldiğinden belki... Ya da beni temize çıkaracak tek tutanağım olduğundan.</p>

  <p class="block14">Evet evet, beni böyle davranmaya iten; yalnızca, arkadaşlarımla paylaşımlarımın kısıtlanacağı korkusu. Haşim'le aynı ortamdayken, onlarla yeterince ilgilenememem. Başka hiçbir neden yok.</p>

  <p class="block14">"İzninle," diyorum. "Odama çıkıp üstümü değiştirmem gerek..."</p>

  <p class="block14">Akşam, klasik Türk müziği icra edilen, bu tür müziğin yaraşacağı tarzda döşenmiş; duvarlarından tavanına, koltuk döşemelerine kadar Türk motifleriyle bezeli, nezih bir gazinoya götürüyorlar bizi.</p>

  <p class="block14">Ortamın sıcaklığı; Haşim'le aramızda, benim tarafımda oluşmaya yüz tutan buzları eritmeye yetiyor.</p>

  <p class="block14">Meze türü, geleneksel Türk mutfağının en güzel örnekleri, küçük tabaklarda masalara serpiştirilmiş. Bir yanda ağız tadı, diğer yanda Türk musikisinin eşsiz eserlerinin gönüllerimizde bıraktığı tat... Hangisini hangisine katık edeceğimizi bilemiyoruz.</p>

  <p class="block14">İçkiyle arası pek iyi olmayan Haşim bile, "Şarap içelim bu akşam," diyor.</p>

  <p class="block14">Uzaktan uzağa, Ömer'i bir görüp bir kaybediyorum. Aldığım bir kararla, son kaybettiğim noktayı sabitleştiriveriyorum.</p>

  <p class="block14">Ne var ki, gözlerimin; garsonun getirdiği beyaz şarabın, Haşim'in kadehine doluşuna takılmasını önleyemiyorum. Şarabın köpürmesini, bembeyaz köpükler halinde masaya taşmasını bekliyorum... Öyle olmuyor. Şarap da en az içinde bulunduğumuz ortam kadar mükemmel. Sahibine, Haşim Beye yakışır bir uyumla, kadehle bütünleşiveriyor.</p>

  <p class="block14">"Beraberliğimize," diyor gözlerinin içine kadar gülerek.</p>

  <p class="block14">"Beraberliğimize," diyorum, gözlerimin içine kadar gülmeye kararlı...</p>

  <p class="block14">***</p>

  <p class="block14">Safranbolu anılarını, unutulmazlarım arasına özenle yerleştirip günlük yaşamıma dönüyorum. Ancak, benim için sıradan bir gezinin çok ötesinde anlamlar taşıdığını yadsıyamadığım bu küçücük zaman diliminin yansıması hâlâ üzerimde.</p>

  <p class="block14">Haşim'le el ele çıktığımız yolda, duraksama safhasını aşıp, emin adımlarla yürümeye başladığımızı görebiliyorum.</p>

  <p class="block14">Diğer kazanımım ise Ömer! Söylediklerinin etkisinden kurtulmanın zorluğu bir yana bırakılırsa; eskisi kadar olmasa da onunla arkadaşlık ilişkilerimizi yeniden canlandırmamız, benim yönümden rahatlatıcı. Üçümüzün birden bulunduğu ortamlarda, Haşim'in varlığından huzursuz olmuyorum artık.</p>

  <p class="block14">Kantinde oturmuş, gezi yüzünden biriken ders notlarımı temize çekiyorum.</p>

  <p class="block14">"Haşim ağabey buralarda mı?"</p>

  <p class="block14">Başımı kaldırıp bakıyorum. Selami! Haşim'in sınıf arkadaşı.</p>

  <p class="block14">Bir "Merhaba" bile demeden, Haşim'i sorup kaçıverecek yanımdan. Her zaman olduğu gibi.</p>

  <p class="block14">"Gelecek şimdi," diyorum. "Sinemaya gideceğiz."</p>

  <p class="block14">Başını sallayıp gitmeye hazırlanıyor.</p>

  <p class="block14">"Oturun isterseniz," diye karşımdaki sandalyeyi gösteriyorum.</p>

  <p class="block14">Bir anlık kararsızlığın ardından, ilişiveriyor sandalyeye.</p>

  <p class="block14">Ne zamandır ayrımındayım; Haşim'in arkadaşlarının çoğu, benim varlığımdan ve beraberliğimizden rahatsızlar. Nedenlerini de az çok tahmin edebiliyorum. Haşim pek anlatmasa da, sözlerinin satır aralarında yakaladığım ipuçları bana yetiyor.</p>

  <p class="block14">"İstanbul kızı"yım ben! Onlara göre şımarık, dışa dönük, gereğinden fazla hareketli; hatta biraz uçarı... Böyle bir kızı Haşim ağabeylerinin yanına yakıştırmıyor olmalılar. Açık açık söylemeye cesaret edemeseler de kabullenmeyen tavırlarıyla Haşim'i etkilemeye çalıştıkları ortada.</p>

  <p class="block14">Bildiğim kadarıyla hiçbirinin kız arkadaşı yok. Aslında; olmasını istediklerini, ama bunu beceremediklerini de düşünmüyor değilim.</p>

  <p class="block14">"Farmakoloji notları," diyorum. "Bir de bunları çalışması</p>

  <p class="block14">var..."</p>

  <p class="block14">"Evet," diye onaylıyor. "Dozların ezberlenmesi, akılda tutulması epey zor."</p>

  <p class="block14">"Söz verdi Haşim, bana yardımcı olacak. Beraber çalışınca işler kolaylaşıyor."</p>

  <p class="block14">Yüzünden belli belirsiz bir gölge geçiyor.</p>

  <p class="block14">"Sizin böyle beraber çalışacağınız ya da farklı şeyleri paylaşacağınız birisi yok mu?"</p>

  <p class="block14">Hayretle bakıyor yüzüme. Böyle bir soruyu beklemediği belli. Bense, sözü şöyle bir dolandırıp, istediğim noktaya getirmenin keyfini yaşıyorum.</p>

  <p class="block14">"Yok," diyor usulca.</p>

  <p class="block14">"Son sınıftasınız artık... Özel bir arkadaşınız olmasını istemez miydiniz?"</p>

  <p class="block14">"İstemekle olmuyor," diye gülüyor. "Doğru insanı bulmak zor."</p>

  <p class="block14">"Bunun için biraz araştırıcı olmak yeter."</p>

  <p class="block14">"Haklısınız. Okul bittikten sonra, bu iş anneme düşecek sanırım."</p>

  <p class="block14">"Yani, anneniz size bir kız bulacak. O da evlenmek için... Öncesinde hiçbir şeyi paylaşmadan, yaşamlarınızı birleştireceksiniz."</p>

  <p class="block14">Gülerek başını sallıyor. Konuştuklarımdan, tam da kafasında canlandırdığı gibi, uçuk çizgilerde gezindiğimi düşünüyor olmalı.</p>

  <p class="block14">"Bu işi anneniz yerine başkaları da yapabilir. Madem bir aracıya gereksinim duyuyorsunuz..."</p>

  <p class="block14">Meraklı bakışları üzerimde, sözlerimi sürdürmemi bekliyor.</p>

  <p class="block14">"Örneğin, benim teyzemin çok güzel bir kızı var..."</p>

  <p class="block14"><span class="calibre3">Birden canlanıveriyor.</span> Gözleri ışıl ışıl.</p>

  <p class="block14">"İstanbul'da mı? Okuyor mu?"</p>

  <p class="block14">"Evet, burada. Edebiyat Fakültesi'nde okuyor. Ha... Bir de... İkizim kadar benzer bana."</p>

  <p class="block14">"Gerçekten mi?" diye heyecanla sandalyesini biraz daha yaklaştırıyor masaya.</p>

  <p class="block14">"Yalnız, o benim kadar hareketli değil; oldukça ağırbaşlı."</p>

  <p class="block14">"Bu iyi işte!"</p>

  <p class="block14">İçinden geçenleri ayna gibi açığa vuruyor. Benim de istediğim bu zaten.</p>

  <p class="block14">"Tanışmak isterim kendisiyle," diye atağa bile geçiyor Selami Bey!</p>

  <p class="block14">"Haşim'le beraber, sizi karşılaştırırız bir gün..."</p>

  <p class="block14">"İyi olur."</p>

  <p class="block14">Onun sabırsız bakışlarının gerisinde, Haşim'in yüzü beliriyor.</p>

  <p class="block14">"Merhaba," diyor ikimize de. "Bakıyorum sohbeti koyultmuşsunuz."</p>

  <p class="block14">Bana karşı olduğunu bildiği bir arkadaşıyla kurduğum dostluğun sevinci içinde, sandalyeyi çekip oturuyor.</p>

  <p class="block14">Ben de, Selami'yle konuştuklarımızı, baştan sona, hiçbir yorum katmadan anlatıyorum.</p>

  <p class="block14">Bana benzeyen, ama benden daha akıllı uslu bir teyze kızı, Selami'nin onunla tanışmaya can atması... Bunların ne anlama geldiğini hemen kavrıyor Haşim.</p>

  <p class="block14">Selami, elinden gelse, tipi beni andıran birisiyle beraber olabilecek. Ama beni uçarı buluyor. Tanışacağı adayın ağırbaşlı oluşuna seviniyor.</p>

  <p class="block14">Haşim'in Selami'ye yönelik; kızsam mı, gülsem mi ikilemindeki bakışlarını izlemek çok hoş. Selami'nin şahsında, tüm diğer arkadaşlarının da nasıl bir anlayışı paylaştıklarını, dolaylı yolla da olsa anlatabildim ya... Bu bana yeter.</p>

  <p class="block14">"Yamansın!" diye fısıldıyor Haşim. "Mat ettin oğlanı..." Bundan sonra, ben değişemeyeceğime göre, onların bana olan tavırlarını gözden geçireceklerini umuyorum. Kendileri bilirler...</p>

  <p class="block14">Haşim'le tanıştıkları günden bu yana, annemle babamın dillerinden düşmeyen, bir akşam yemeğinde beraber olma önerilerini erteleyip duruyorum. Ama bu kez geri çeviremeyeceğim galiba.</p>

  <p class="block14">"Cumartesi akşamı, Nusret amcanlarla ablanlar yemekte biz-deler," diyor babam. " Haşim'i de çağır; tanışmış olurlar..."</p>

  <p class="block14">"Tamam," diyorum. "Söylerim."</p>

  <p class="block14">Haşim, umduğum gibi, sevinçle karşılıyor bu daveti.</p>

  <p class="block14">"Bu arada diğer konuları da konuşmuş oluruz," diyor.</p>

  <p class="block14">"Hangi konulan?"</p>

  <p class="block14">"Çocukluğu bırak artık Piraye... Mezun olmama ne kaldı şurada? Hazır, ailenle bir araya gelmişken, ne zaman ne yapacağımızı da belirlemiş oluruz."</p>

  <p class="block14">"Benimle konuşmadan, ailemle konuşacaksın bunları yani..."</p>

  <p class="block14">"Bu konularda senin yanına yaklaşılmıyor ki!" diye gülüyor. "Ama bak ne diyeceğim... Cumartesi sabahı, önce seninle konuşalım; çizgimizi belirleyelim. Akşam da aldığımız kararları onlara açıklarız."</p>

  <p class="block14">Önceliği bana vermesi hoşuma gidiyor.</p>

  <p class="block14">"Oldu," diyorum. "Nerede buluşacağız?"</p>

  <p class="block14">"Kahvaltıya bana gel."</p>

  <p class="block14">Şaşırıyorum. Haşim beni evine davet ediyor! İlk kez...</p>

  <p class="block14">Benim yönümden bir sakıncası yok; ama bu konuda pek de hevesli değilim doğrusu.</p>

  <p class="block14">Yanıtımı geciktirmemden alınmış gibi, "İstersen tabii," diye ekliyor.</p>

  <p class="block14">Olmaz, desem sesini çıkarmayacak, biliyorum. Ama ona güvensizlik duyduğumu düşünmesini de istemiyorum.</p>

  <p class="block14">"Neden olmasın? Saat kaçta geleyim?"</p>

  <p class="block14">Yüzü aydınlanıveriyor. Bakışlarından bana doğru akan teşekkür seliyle sarmalandığımı duyumsayabiliyorum.</p>

  <p class="block14">Cumartesi sabahı saat 10'da, elimde Haşim'in çok sevdiği fındıklı çikolatalarla kapının ziline uzanıyorum.</p>

  <p class="block14">Hemen oracıkta bekliyormuş gibi, çarçabuk açıyor kapıyı.</p>

  <p class="block14">Takım elbiselerinden arınmış, spor bir pantolonla gömlek giymiş Haşim. Bu haliyle alışılmışın ötesine yakışıklı olduğunu bir bilse...</p>

  <p class="block14">Sahibini tanısam da, evin yabancısı olmanın verdiği çekingenlikle içeriye giriyorum.</p>

  <p class="block14">İlk izlenimim, burasının bir bekâr evine hiç mi hiç benzemediği. Şampanya rengi duvardan duvara halı, modern çizgilerdeki şık koltuk takımı; dantel perdeler ve bu perdelerin ardında uzanan şahane Boğaz manzarası...</p>

  <p class="block14">1Oval bir kemerle salondan ayrılan yemek kısmına geçtiğimizde gözlerime inanamıyorum.</p>

  <p class="block14">İpek, çiçek desenli işlemelerle bezeli bir örtü serilmiş yuvarlak masanın üzerinde, kusursuz bir kahvaltı sofrası bizi bekliyor.</p>

  <p class="block14">"Bunların hepsini sen mi hazırladın?"</p>

  <p class="block14">"Evet," diyor gururla. "Hepsi bu kadar değil..."</p>

  <p class="block14">Kolumdan tutup mutfağa götürüyor beni.</p>

  <p class="block14">"Omlet işini sona bıraktım. Sıcak olsun diye."</p>

  <p class="block14">Onun, ummadığım bir ustalıkla, önceden hazırladığı yumurtalı karışımları tavaya döküp, havada hoplatarak çevirmesini zevkle izliyorum.</p>

  <p class="block14">İçecek konusundaki seçeneklerimiz çok zengin. Taze sıkılmış portakal suyu, çay, kahve, süt...</p>

  <p class="block14">Omletleri ve portakal suyu dolu sürahiyi alıp salona geçiyoruz.</p>

  <p class="block14">Küçük sandviç ekmekleri, çeşit çeşit peynirler, zeytinler, reçeller başımı döndürürken, böyle bir sofrayı asla tek başıma hazırlayamayacağımı düşünüyorum.</p>

  <p class="block14">Evin bu kadar düzenli olmasında, şu anda ortalarda görünmeyen ama varlıklarını bildiğim yardımcıların payı büyük; ama böyle bir sunuşun da hakkını vermek gerek.</p>

  <p class="block14">"Harikasın Haşim!" diyorum. "Bu kadar becerikli olacağını düşünemezdim."</p>

  <p class="block14">Masada, benim tabağımın önüne kırmızı bir gül var. Elime alıp kokluyorum.</p>

  <p class="block14">"Teşekkür ederim," diyorum. "Her şey için..."</p>

  <p class="block14">Kahvaltının sonlarına doğru, "Başlayalım mı artık konuşmaya?" diyor Haşim.</p>

  <p class="block14">Her şeyi planlı, hangi dakika ne söylenecek, önceden belirlemiş.</p>

  <p class="block14">"Başlayalım bakalım... Yalnız, ciddi yüzlü bir iş görüşmesi havasında olmasın lütfen."</p>

  <p class="block14">"Ama, benim yaşamımda gerçekleştireceğim en ciddi iş bu," diye gülüyor.</p>

  <p class="block14">Yerinden kalkıp, kapının girişinde asılı olan duvar takvimini alıyor, getirip masanın üzerine yayıyor.</p>

  <p class="block14">"Bak," diyor. "Yaz başında mezun oluyorum. Ardından Diyarbakır'a gideceğim. Bir hafta sonra da ailemi alıp dönüyorum. (Gülüyor) Kız istemeye..."</p>

  <p class="block14">Onlar kendileri gelemezler mi, gibi bir düşünce dolanıyor kafamda.</p>

  <p class="block14">Aklımdan geçenleri okumuşçasına devam ediyor.</p>

  <p class="block14">"Orada bazı hazırlıklarımız olacak haliyle... Sonra Piraye Hanımların kapısını çalacağız. Sanırım seni bana verecekler. Ve... söz keseceğiz. İsterseniz, nişanı da sözle beraber yapar gideriz. Ama; nişan olsun derseniz, bu iş için en uygunu sonbahar."</p>

  <p class="block14">Karşımda görmüş geçirmiş, yaşını başını almış biri var sanki. Nişanın kız tarafına ait olduğunu ben de biliyorum. Seçimi bize bırakmakla; ailemi, böyle bir yükün altına girmeye zorunlu kılmaktan kaçındığını gösteriyor. Haşim'e özgü, ince bir davranış daha...</p>

  <p class="block14">"Sonbaharın bitimiyle, askerlik konusu gelecek gündeme. On sekiz ay... Üç ayı İzmir Sıhhiye Okulu'ndaki eğitim dönemi. Sonra da kurada nereyi çekersem orası... Benim askerliğimle senin okulunun bitişi başa baş geliyor. Güzel bir düğünü hak etmiş oluyoruz anlayacağın."</p>

  <p class="block14">Onun her şeyi böyle inceden inceye düşünmesine karşın, hiçbir görüş üretmemiş olmanın sıkıntısı içindeyim. "Söyleyecek söz bırakmadın bana Haşim!"</p>

  <p class="block14">Masayı toplamaya kalkıyorum.</p>

  <p class="block14">"Bırak," diyor. "Bizden sonra hallederler. Şimdi kahve zamanı. Türk kahvesi yapacağım sana."</p>

  <p class="block14">Beni salonda, Boğaz manzarasıyla buluşturup mutfağa gidiyor. Birkaç dakika sonra elinde fincanlarla geri dönüyor.</p>

  <p class="block14">"Biliyor musun Piraye," diyor. "Evlenme teklif ettiğim ilk kız sensin."</p>

  <p class="block14">"Yaşamına giren ilk kız olduğumu iddia edemezsin ama."</p>

  <p class="block14">"Yok," diyor. "O kadar değil..."</p>

  <p class="block14">Manzaraya dalıyoruz bir süre.</p>

  <p class="block14">Yumuşak bir sesle soruyor.</p>

  <p class="block14">"Senin, fakülteden önce, çok erkek arkadaşın oldu mu?"</p>

  <p class="block14">"Olmadı," diyorum. "Çocukça bazı yakınlaşmalar..."</p>

  <p class="block14">Birden anımsamış gibi ekliyorum.</p>

  <p class="block14">"Yalnız... Lise ikinci sınıftayken edebiyat öğretmenime âşık olmuştum."</p>

  <p class="block14">"Sendeki edebiyat tutkusunun kaynağı anlaşıldı," diye gülüyor.</p>

  <p class="block14">"Gerçekten de öyle. O yıl ne kadar şiir okuduğumu, asla tahmin edemezsin. Abdülhak Hamit Tarhan'ı bilirsin... Yetmiş beş yaşındayken, on sekiz yaşındaki Lüsyen Hanıma âşık olmuş. Öğretmenimiz derste anlatmıştı bunu. O günden sonra, uzun süre, Lüsyen Hanım gibi hissettim kendimi."</p>

  <p class="block14">"Karşındakini de Abdülhak Hamit gibi görerek tabii."</p>

  <p class="block14">"İyi de... sen bana neden fakülte öncesini soruyorsun?"</p>

  <p class="block14">Geniş bir gülümsemeyle aydınlanıyor yüzü.</p>

  <p class="block14">"Ondan sonrasını biliyorum."</p>

  <p class="block14">Hayretle irkiliyorum. O ise bana aldırmadan devam ediyor.</p>

  <p class="block14">"İlki şu Balıkesirli çocuk değil miydi?"</p>

  <p class="block14">Kıpkırmızı olduğumu, alev alev yanan yanaklarımdan tahmin edebiliyorum.</p>

  <p class="block14">"Biraz da Ömer galiba..." diyor alçak sesle.</p>

  <p class="block14">"Adı konmamış, yakın bir arkadaşlık yalnızca," demek zorunda kalıyorum.</p>

  <p class="block14">Ama Nevzat'ı bilmiyor Haşim. Onun, ailesiyle ortaklaşa karar verdikleri evlenme teklifi için beni pastaneye götürüşünü, yaşadığımız gülünçlükleri, arkadaşlarımın eğlenceli yorumlarını anlatıyorum.</p>

  <p class="block14">"Bizde iç güveyi derler. Demek onlar da seni iç gelini olarak alıvereceklerdi..."</p>

  <p class="block14">İkimiz birden kahkahalarla gülüyoruz.</p>

  <p class="block14">Birden, aklıma farklı düşünceler üşüşüveriyor.</p>

  <p class="block14">"Benimkiler bu kadar," diyorum. "Ya sen? Benden önceki kız arkadaşlarını anlatmayacak mısın bana?"</p>

  <p class="block14">"Karşılıklı hesap verme günü desene..."</p>

  <p class="block14">Aslında bunu bile önceden tasarlamış olduğunu düşünüyorum. Geriye dönüp baktığımızda, birbirimizden gizli hiçbir şeyimiz kalmasın diye...</p>

  <p class="block14">"Dünü dünde bıraktım ben. Senden öncesi yok artık."</p>

  <p class="block14">"Kaçamak yollara sapmakla kurtulamazsın! Anlatacaksın..."</p>

  <p class="block14">"Gerçekten, kayda değer hiçbir şey yaşamadım senden önce. Ufak tefek yakınlaşmalar dışında..."</p>

  <p class="block14">"Tamam işte. Sen de onları anlatırsın."</p>

  <p class="block14">"Lisedeyken, bir Nurten vardı," diye başlıyor Haşim. "Arkadaşlarımız bizi birbirimize pek yakıştırırlardı nedense... Bir süre mektuplaştık onunla."</p>

  <p class="block14">"Yalnız mektup arkadaşlığı olduğunu söyleme sakın."</p>

  <p class="block14">"Diyarbakır, İstanbul'dan çok farklıdır Piraye. İkili ilişkiler göz önünde, uluorta yaşanmaz. Hele lise sıralarında..."</p>

  <p class="block14">Bu sözlerle bana gönderme yapıp yapmadığını kestirmeye çalışıyorum.</p>

  <p class="block14">"İyi ki İstanbul'da değilmişsiniz!"</p>

  <p class="block14">"Sonra, lise son sınıfta..." deyip susuveriyor.</p>

  <p class="block14">"Ee?" diye merakla bakıyorum yüzüne.</p>

  <p class="block14">"Bunu anlatmasam daha iyi. Yanlış anlamandan korkuyorum."</p>

  <p class="block14">"Ayıp sana. Korkacak ne var? Hadi, çöz dilini..."</p>

  <p class="block14">"Nevin Abla... Ablamın arkadaşı. Nasıl olduysa tutulmuş bana. Evli, üç tane de çocuğu var üstelik. Ders çalışırken yanıma gelmeler... Sevdiğim yemekleri pişirip getirmeler... Uzun süre anlamazdan geldim."</p>

  <p class="block14">"Bak hele! Neler de yaşanabiliyormuş Diyarbakır'larda... Sonra?"</p>

  <p class="block14">"Sonrası yok. Zaten onun da benden herhangi bir beklentisi olamazdı. Yaşamındaki olumsuzlukları paylaşmak, dertlerini anlatmak yetiyordu ona."</p>

  <p class="block14">"Peki, ya senin duyguların? Hiçbir şey hissetmedin mi ona karşı?"</p>

  <p class="block14">"Çok gençtim o zamanlar. İlgi görmek hoşuma gitmedi, desem yalan olur. Ama ona kapılmayacak, çılgınlıklarına ortak olmayacak kadar aklım basımdaydı. Kısa bir süre sonra da, benden karşılık göremeyince, vazgeçti zaten."</p>

  <p class="block14">"Ya fakülte yılları?"</p>

  <p class="block14">"İstanbul çok farklı bir ortamdı benim için. İlk yılım, çevreye ayak uydurma çabalarıyla geçti. Arkadaş grubumu biliyorsun. Genellikle Doğulu gençler... Burada birbirimize kenetlenmiş gibiyiz. Kendi yarattığımız zinciri kırmamız, tek bir halkasını bile koparmamız çok zordur. Birimizin kız arkadaş edinmesi, hepimizi olumsuz etkiler nedense."</p>

  <p class="block14">"Benim varlığımın arkadaşlarındaki yansıması gibi yani..."</p>

  <p class="block14">"Evet. Gene de, Tıp Fakültesi'ndeyken Bursalı bir kız arkadaşım oldu benim."</p>

  <p class="block14">"Ne kadar sürdü?"</p>

  <p class="block14">"Yalnızca iki ay. Beraberliğin getirdiği kısıtlamalardan; onun benmerkezci, bencil davranışlarından bunalıverdim."</p>

  <p class="block14">Gülerek ekliyor.</p>

  <p class="block14">"Uygun ortamlarda beraber olmamıza karşın, elini bile tutmadım inan ki... İçimden gelmedi."</p>

  <p class="block14">"Bizim fakülteye geçtikten sonra? Bunca yıldır hiç kimse olmadı mı yaşantında?"</p>

  <p class="block14">"Oldu. Ama burada değil, gene Diyarbakır'da."</p>

  <p class="block14">Sesini alçaltması, birden durgunlaşıvermesi, asıl anlatacaklarının geride olduğunun habercisi gibi.</p>

  <p class="block14">"Serap... İlk yarıyıl tatilinde Diyarbakır'a gittiğimde gördüm onu. Tam bizim karşımızdaki bahçeli, küçük eve taşınmışlardı."</p>

  <p class="block14">"Komşu kızı yani," diyorum biraz alayla.</p>

  <p class="block14">Gülmüyor Haşim. Onun bu ciddi duruşunda ürkütücü bir şeyler var.</p>

  <p class="block14">"Evet," diyor. "Sık sık bize gelip giden; annemle, ablamla yarenlik eden, bu arada beni de aklından çıkarmayan bir komşu kızı... Uzunca bir süre arkadaşlığımız oldu onunla."</p>

  <p class="block14">"Ne kadar?"</p>

  <p class="block14">"İki yıl. Ben İstanbul'dayken mektuplaşarak, tatillerde görüşerek..."</p>

  <p class="block14">Hiç beklemediğim bu açıklama, derinden sarsmaya yetiyor beni. Üstelik, anlatış şeklinden, aradaki ilişkinin Haşim'i ne derece etkilemiş olduğunu da görebiliyorum.</p>

  <p class="block14">"Neden ayrıldınız?"</p>

  <p class="block14">"Annemler hemen anladılar durumu ve karşı çıktılar."</p>

  <p class="block14">"Neden?"</p>

  <p class="block14">"Diyarbakır şartlarına göre serbest sayılabilecek bir kızdı Serap. Benden önce de pek çok erkek arkadaşı olmuş. İlişkimizin evliliğe uzanmasından korkuyordu ailem. Hemen tavırlarını koydular."</p>

  <p class="block14">Biraz duralıyor Haşim. Sonra, gözlerini benden kaçırarak, kaldığı yerden devam ediyor.</p>

  <p class="block14">"Bizim baba-oğul ilişkilerimiz buradakilere benzemez. Babam karşısına alıp da bu konuları konuşmaz benimle. Annemin aracılığıyla, 'Bu kızdan vazgeçsin; ona araba alayım,' dediğini öğrendim."</p>

  <p class="block14">Kaynağına inmek üzere olduğu/n bilinmeze adım adım yaklaşırken, çılgınca bir öfkenin her yanımı sarmakta olduğunu duyumsayabiliyorum.</p>

  <p class="block14">"Yani, altındaki arabayı, o kızdan ayrılmana mı borçlusun?"</p>

  <p class="block14">"Hayır, bu arabayı sonradan aldım."</p>

  <p class="block14">Her şey apaçık ortada. Sevmiş o kızı! Ailesi engellemese evlenirmiş de... Ancak; Haşim'in, tutkuyla bağlandığı birinden, bir araba aldatmacasıyla ayrılabilmesi kabul edilir gibi görünmüyor. "Babanın verdiği rüşvet ayırdı sizi, desene..."</p>

  <p class="block14">"Asla! Karşında duran insanı derinlemesine tanımadan, ilgi duyabilirsin ona; hatta sevebilirsin de... Ama paylaşımlar çoğaldıkça, olumsuz yönler su yüzüne çıkmaya başlar. Bizde de öyle oldu. Önce kafa yapısının bana uymadığını ayrımsadım. Sonra da, evlilik sözcüğünü durmadan yinelemesinden sıkılmaya başladım. Ailemle düştüğüm çelişkili konumdan, onu suçlar oldum. Ve... sonunda kopuverdik."</p>

  <p class="block14">Kendi isteğiyle ayrılmış. Öyle diyor. Ama artık, anlattıklarının akla yatkınlığı ya da gerçekliği konusunda fikir yürütecek halde değilim. Kabullenmek istemesem de, kıskançlık diyebileceğim, yabansı bir duygunun pençesinde kıvranıyorum.</p>

  <p class="block14">"Nerede şimdi bu kız?"</p>

  <p class="block14">"Geçen yaz evlendi. Erzurum'a gelin gitti. Biliyor musun, söz kesileceği gece bile, 'Kaçalım,' diye haber yolladı bana."</p>

  <p class="block14">"Ne büyük aşkmış böyle... Evlendikten sonra da görüştünüz mü?"</p>

  <p class="block14">"Bir kez, kocasıyla beraber pastanede otururlarken gördüm onları."</p>

  <p class="block14">"Kim bilir nasıl etkilenmişsindir..."</p>

  <p class="block14">"Düşündüğün gibi değil. Ama, seni görmesini çok isterim."</p>

  <p class="block14">İsyan halindeyim. Evlenmiş gitmiş bir insanın kocasına karşı, benim sahneye çıkmam isteniyor. Aşağılanmak değil de nedir bu?</p>

  <p class="block14">"Sen de ona benimle nispet yapacaksın yani..." diyorum sakin tutmaya çalıştığım sesimle.</p>

  <p class="block14">"Yok canım, artık hiçbir önem taşımıyor benim için. Ama seninle nasıl gurur duyduğumu, herkes gibi o da bilmeli."</p>

  <p class="block14">Öfkemi yatıştırmaktan çok uzak bu sözler. Patlamak üzereyim; ama, henüz öğrenmek istediklerimi bitirmediğimi düşünerek, kendimi frenlemeye gayret ediyorum.</p>

  <p class="block14"><span class="calibre3">"Merak ettim... Güzel miydi bari?"</span></p>

  <p class="block14">"İstersen resmini göstereyim sana," diye kalkıyor.</p>

  <p class="block14">Büfenin çekmecesinden çıkardığı gümüş fotoğraf çerçevesini getirip, titremesini önleyemediğim ellerimin arasına bırakı-veriyor.</p>

  <p class="block14">Şöyle bir bakıyorum fotoğrafa. Sorumun yanıtı karşımda.</p>

  <p class="block14">Umduğumun ötesinde bir güzellikle yüz yüze gelmek, allak bullak ediyor beni. Açık kumral, dalgalar halinde omuzlara dökülen saçlar... Mavi mi yeşil mi olduğunu çıkaramadığım iri gözlerden yansıyan çarpıcı bakış... Dudak kıvrımlarında, hemen dökülüverecekmiş gibi duran gizli gülüş...</p>

  <p class="block14">"Yalan söyledin bana!" diye haykırıyorum. "Senden önce kayda değer hiç kimse olmadı, derken yalan söyledin. Dünde kalmış bir sevgilinin, gümüş fotoğraf çerçevelerinde işi ne?"</p>

  <p class="block14">Haşim'in hâlâ sakin kalabilmesi daha da çıldırtıyor beni.</p>

  <p class="block14">"Yanlış anladın," diyor. "Sana gösterdikten sonra yırtıp atacaktım."</p>

  <p class="block14">Sözlerini doğrulamak istercesine, çerçeveyi elimden alıyor; arkasını açıp fotoğrafı çıkarıyor.</p>

  <p class="block14">Ani bir hamleyle elinden kapıveriyorum fotoğrafı. Hemen arkasını çeviriyorum. İnci gibi bir yazı...</p>

  <p class="block14">"Bir taneme. Sevgiyle, özlemle..."</p>

  <p class="block14">Dayanma sınırımın sonundayım artık. Haşim'e doğru savuruyorum fotoğrafı.</p>

  <p class="block14">"Al," diyorum. "Sakın ha yırtma! Sonsuza kadar seninle kalabilir."</p>

  <p class="block14">"Dur Piraye, sakin ol..."</p>

  <p class="block14">Duymuyorum bile onu.</p>

  <p class="block14">"Bitti," diyorum. "Bitti! Artık Piraye diye biri yok senin için."</p>

  <p class="block14">Çantamı kaptığım gibi kapıya doğru koşuyorum. "Akşama da, sakın ha gelmeye kalkmayasın! Rezil olursun." Kapıyı çarpıp çıkıyorum.</p>

  <p class="block14">Yıldırım hızıyla inmesine engel olamadığım yaşlardan, bastığım yeri zor görüyorum.</p>

  <p class="block14">***</p>

  <p class="block14">Kapıyı ablam açıyor. Akşamki yemek için anneme yardıma gelmiş.</p>

  <p class="block14">"İyi oldu erken geldiğin," diyor. "İşin bir ucundan da sen tutarsın artık..."</p>

  <p class="block14">Salondaki yemek masası, Haşim'inkini aratmayacak mükemmellikte; şimdiden hazırlanmış. İğne oyası dantelli masa örtüleri, altın yaldızlı yemek takımları, kristal bardaklar...</p>

  <p class="block14">İçim bulanıveriyor.</p>

  <p class="block14">"Haşini gelmeyecek," diyorum. "Hesabınızı ona göre yapın."</p>

  <p class="block14">Ancak o zaman ayrımsıyorlar bitik halimi, ağlamaktan kıpkırmızı olmuş gözlerimi...</p>

  <p class="block14">"Ne oldu?", "Ne bu halin?" diye bir ağızdan sorulan soruları yanıtlayacak gücüm yok.</p>

  <p class="block14">"Hiçbir şey sormayın," diye kestirip atıyorum. "Bitti! Ayrıldık..."</p>

  <p class="block14">Onları orada, şaşkınlıklarıyla baş başa bırakıp, doğruca odama koşuyorum.</p>

  <p class="block14">Yatağıma uzanıp gözlerimi sımsıkı kapatıyorum. Yaşadıklarımdan sonra, aradığım dinginliği yakalayabilmem çok zor. Beceremiyorum da zaten.</p>

  <p class="block14">Derinlerde, bedenimin gözle görülmeyen bir yerindeki derin yaradan kaynaklanan dayanılmaz bir sızıyla uyuşmuş gibiyim. Tüm beyin hücrelerim işlevini yitirmiş. Duygularım benden bağımsız, benim dışımda, bir bilinmeze doğru doludizgin yol almakta... Bedensel ve ruhsal, amansız bir savaşımın ortasındayım.</p>

  <p class="block14">Haşim'e âşık olmadığımı, hatta onun devasa sevgisine karşılık vermekte yetersiz kaldığımı düşünen ben; onun, eskilerde kalmış, geçerliliğini yitirmiş bir ilişkisinden bu derece etkilenmeme akıl erdiremiyorum.</p>

  <p class="block14">Baştan beri karşı çıktığım, beraberliklerin doğal sonucu olduğu söylenen sahiplenme duygusunun çok ötesinde, daha önce hiç yaşamadığım; yıpratıcı, yıkıcı, kavurgan bir duygu bu...</p>

  <p class="block14">Kendimle hesaplaşmam, ablamın gelişiyle bölünüveriyor.</p>

  <p class="block14">"Çılgın kardeşim benim," diye saçlarımı okşuyor ablam. "Tam da darılacak zamanı buldunuz! Hadi, bari bana anlat neler olduğunu..."</p>

  <p class="block14">Anlatsam anlayacak sanki... Evlilik içinde ihaneti yaşayan ve kabullenip oturan bir insan, geçmişin sorgulanmasını düşünemez bile. Haşim'in benden önceki ilişkisi, diye başlasam deli gözüyle bakar bana.</p>

  <p class="block14">Gene de boş çevirmiyorum ablamı.</p>

  <p class="block14">"Tartıştık," diyorum. "Ama sıradan bir tartışma değildi."</p>

  <p class="block14">Daha fazla ayrıntıyı gereksiz gördüğümü vurgulamak ister gibi ekliyorum:</p>

  <p class="block14">"Ayrıldık anlayacağın. Bu akşam gelmemesini söyledim. Bitti..."</p>

  <p class="block14">Zavallı ablam!</p>

  <p class="block14">Onun durumunda olmayı düşünemem bile.</p>

  <p class="block14">Haşim değil, kim olursa olsun; evleneceğim insan, benim varlığımı yok sayarak bir başkasıyla beraberlik yaşayacak ve ben buna seyirci kalacağım ha...</p>

  <p class="block14">Yazgıymış!</p>

  <p class="block14">İnanmıyorum yazgıya falan... Onu yaratan da şekillendiren de bizleriz.</p>

  <p class="block14">Benim yazgım, kendi çizeceğim yoldur!</p>

  <p class="block14">O yolda beraber yürümeyi kabullendiğim insanı da kimseyle paylaşamam ben.</p>

  <p class="block14">Ne öncesini, ne sonrasını...</p>

  <p class="block14">Ablamın ardından annem geliyor.</p>

  <p class="block14">"Ah deli kız!" diyor. "Bırak şu inadı da, Haşim'i ara. Akşama gelsin. Herkes onunla tanışmayı beklerken..." "Söylersiniz," diyorum. "Ayrılmışlar dersiniz."</p>

  <p class="block14">Evin içindeki sesleri kalın bir sis perdesinin ardından izler gibiyim.</p>

  <p class="block14">Babamın, ardında amcamla yengemin, en son da eniştemin gelişi... Annemin durumu uygun bir dille anlatışı... Üzüntü içeren yorumlar...</p>

  <p class="block14">Ve ablamın aracılığıyla yapılan çağrıya olumsuz yanıt vererek, katılmayı reddettiğim sofraya, bensiz oturmaları... Farklı umutlarla hazırlanan zengin sofranın üzerine çöken ağır havaya inat, sessizliği bölen çatal bıçak sesleri...</p>

  <p class="block14">Konukların uğurlanışlarının ardından, babamın ağzından çıkıp bana kadar ulaşan sözler...</p>

  <p class="block14">"Sorumsuz bir davranış. Hele böyle özel bir gecede."</p>

  <p class="block14">***</p>

  <p class="block14">Babamın sevecen sesiyle uyanıyorum. Her pazar sabahı olduğu gibi.</p>

  <p class="block14">"Günaydın koca tembel," diyor. "Hadi, kalk bakalım. İyi bir kahvaltı seni kendine getirir."</p>

  <p class="block14">Hemen fırlıyorum. Canlı ve neşeli... Dünü hiç yaşamamış gibiyim.</p>

  <p class="block14">Doğruca mutfağa koşup, annemin hazırladığı kahvaltılıkları masaya taşımaya başlıyorum.</p>

  <p class="block14">Tam ekmeği dilimlerken, "Piraye," diyor babam. "Buraya gelir misin?"</p>

  <p class="block14">Arkası bize dönük, salonun penceresinden, dışarıda bir yerlere bakıyor.</p>

  <p class="block14">Yanma gidiyorum. Bakışlarının odaklandığı noktada donup kalıveriyorum. Caddenin karşı tarafında lacivert bir BMW duruyor. Haşim'in arabası... Kendisi de içinde.</p>

  <p class="block14">"Haşim değil mi bu?"</p>

  <p class="block14">Başımı sallıyorum, evet gibisine.</p>

  <p class="block14">Tepkimi ölçmek istercesine, dikkatle yüzüme bakıyor babam.</p>

  <p class="block14">"Hadi kızım," diyor yumuşak bir sesle. "Git çağır çocuğu. Gelsin, bari bir pazar kahvaltısı yapsın bizimle."</p>

  <p class="block14">"Gitmem," diye omuz silkip pencereden uzaklaşıyorum.</p>

  <p class="block14">"Meseleniz neyse, sonra halledersiniz."</p>

  <p class="block14">"Mesele falan yok. Bitti..."</p>

  <p class="block14">"Onun yönünden bitmemiş bir şeyler var ki, kalkmış buralara gelmiş. Bırak inadı. Benim ya da annenin gidip çağırmamızı istemezsin herhalde..."</p>

  <p class="block14">Gönülsüzce kapıya doğru yürüyorum.</p>

  <p class="block14">Arabaya yaklaştığımı görünce, hemen camı açıyor Haşim.</p>

  <p class="block14">Yüzüne bile bakmadan, "Annemle babam, kahvaltıya çağırıyorlar seni," diyorum.</p>

  <p class="block14">"Tamam," diyor. "Ama önce, seninle konuşmamız gerek."</p>

  <p class="block14">"Konuşacak bir şey yok."</p>

  <p class="block14">Sözlerime aldırmadan, "Geç şöyle," diye yanındaki ön koltuğu gösteriyor.</p>

  <p class="block14">Çaresiz, dediğini yapıyorum.</p>

  <p class="block14">"Piraye, önce başını kaldır ve bana bak!"</p>

  <p class="block14">Bakıyorum.</p>

  <p class="block14">Sapsarı yüzü... Gözlerinin altında halkalar oluşmuş.</p>

  <p class="block14">"Çok korktum," diyor. "Seni kaybetmekten... deliler gibi korktum."</p>

  <p class="block14">Sesi titriyor konuşurken.</p>

  <p class="block14">"Beni yeniden kazandığını düşündürecek bir durum yok ortada," diyorum sertçe. "Seni kahvaltıya davet eden ben değilim; annemle babam."</p>

  <p class="block14">Duymuyor beni ya da duymak istemiyor.</p>

  <p class="block14">"Şunu bilmeni istiyorum Piraye," diyor. "Yaşamımda hiç kimseyi seni sevdiğim gibi sevmedim ben. Hiç kimseyle evlenebilmek için böylesine delice bir istek duymadım."</p>

  <p class="block14">Elimi tutacak oluyor, sertçe geri çekiyorum.</p>

  <p class="block14">"Eskilerin Haşim Beyini ne hale getirdiğini görmüyor musun? Bak, kapına geldim. Dündeki Haşim Ağa yapar mıydı bunları?"</p>

  <p class="block14">Gerçekten de öyle. İki yıl önceki Haşim Beyle, karşımda eriyip yiten bu Haşim arasında dağlar kadar fark var. Bu durumun gururumu okşadığı kesin. Ulaşılmazlığımı sürdürmekte zorlanmaya başladığımın da ayrımındayım.</p>

  <p class="block14">Ama etkilenmeyi yediremiyorum kendime. "Gidelim artık," diyorum. "Yeterince beklettik bizimkileri..." Bendeki yumuşama izlerini yakalamanın sevinci var gözlerinde.</p>

  <p class="block14">"Seni istemeden incittimse, lütfen bağışla beni." Birden neşeli bir ifade beliriyor yüzünde. "Dün, senden sonra ne yaptım biliyor musun? O uğursuz fotoğrafı paramparça yırttım. Ama atmadım..." Hayretle bakıyorum yüzüne.</p>

  <p class="block14">"Bu kadarı yetmezdi çünkü. Seni üzen en ufacık bir zerrenin, varlığını sürdürmesine izin veremezdim. Yırtık parçaları kül tablasına koyup yaktım. Kül oldular..."</p>

  <p class="block14">Bunları yaptı diye teşekkür etmemi mi bekliyor acaba? Beklediği yanıtı vermek yerine, kapıyı açıp arabadan iniyorum.</p>

  <p class="block14">"İstersen, kahvaltını arabaya getirsinler..." Hızlı adımlarla apartmana doğru yürüyorum. Arabayı kilitleyip peşimden geliyor. Giriş kapısında yetişiyor bana.</p>

  <p class="block14">Elimi tutuyor. Bu kez çekmiyorum. Avucunun içinden yayılan tatlı sıcaklığın bedenimi sarmasıyla, eylemime son veriyorum.</p>

  <p class="block14">İşi zor Haşim'in... İlk kez geliyor evimize. Üstelik, önceki gecenin kötü izleri üzerine...</p>

  <p class="block14">Karşılaşacağı davranışlar konusunda hiçbir fikri yok. Gene de kendinden emin, cesur adımlarla yürüyor yanımda.</p>

  <p class="block14">İlk gerginlik dakikalarını umduğumdan kolay aşıp, kahvaltı masasına oturuyoruz.</p>

  <p class="block14">Şaşılacak derecede rahat davranıyor Haşim. "Yirmi dört saattir lokma koymadım ağzıma," diyebiliyor. Açlıktan kaynaklanan abartılı iştahını gizlemeye çalışmıyor.</p>

  <p class="block14">"Piraye de öyle," diyor annem. "Dünden beri hiçbir şey yemedi."</p>

  <p class="block14">Annemle babam, benzer yüz ifadeleriyle, karşımıza geçmişler; iki yaramaz çocuğun iştahla yiyip içmesini seyrediyor gibiler. Her bir lokmamıza hoş görülerini, sevecenliklerini katık ettiğimizi bilmeden... Bugüne kadar yalnız bana gösterdikleri o sıcacık, sevgi dolu bakışlarını ikimize birden paylaştırarak.</p>

  <p class="block14">"Ellerinize sağlık," diyor Haşim, anneme. "Her şey harikaydı."</p>

  <p class="block14">Masadan kalkıyoruz.</p>

  <p class="block14">"Kahvelerimizi de içebiliriz artık," diye salona doğru yürüyor babam.</p>

  <p class="block14">Gözü bende. Her pazar, kahvaltının ardından, benim pişirdiğim Türk kahvesini içmek, en büyük zevki babacığımın. Hemen mutfağa koşuyorum.</p>

  <p class="block14">Elimde kahve tepsisiyle salona döndüğümde, aralarında koyu bir sohbetin, çoktan başlamış olduğunu görüyorum.</p>

  <p class="block14">Kahveleri verip babamın yanındaki koltuğa oturuyorum. "Bir şey soracağım," diye gülüyor Haşim. "Kız istemek için, kahvelerin bitmesini beklemek mi gerekir?"</p>

  <p class="block14">Bilinçli olarak yarattığı hoş ortamın, gereken konuşma zeminini oluşturduğunu düşünerek, konuya giriyor.</p>

  <p class="block14">"Bu iş tabii ki aileme düşer. Ama bugün, beni ailemin bir elçisi olarak görmenizi istiyorum. Burada konuşacaklarımızı, onlara da aynen ileteceğim."</p>

  <p class="block14">Böyle bir başlangıcın, babamın çok hoşuna gittiğini görebiliyorum.</p>

  <p class="block14">Bense; Haşim'in, sergilediği bu tavırlarla aramızdaki yaş farkını daha da artırdığını; olgunluk çizgisinde, benden çok babama yaklaştığını görmenin şaşkınlığını yaşıyorum.</p>

  <p class="block14">Bu kez elinde takvim olmasa da, dün bana anlattığı doğrultuda, tarih sırasıyla söz, nişan, düğün hakkındaki öngörülerini tane tane, son derece etkileyici bir dille sayıp döküyor.</p>

  <p class="block14">Annemin ve babamın, her konunun böyle inceden inceye, en ufacık ayrıntılarına kadar düşünülmüş olması karşısında, gizli bir hayranlık duyduklarını yüzlerinden okuyabiliyorum.</p>

  <p class="block14">"Bunların hepsini, dün Piraye'yle de konuşmuştuk," diye sözlerini bitiriyor Haşim.</p>

  <p class="block14">Bir süre sessiz kalıyor babam. Farklı bir şeyler düşünüyor gibi.</p>

  <p class="block14">"Peki," diyor bakışlarını Haşim'le benim aramda bölüştürerek. "Evlendikten sonra nerede oturacağınızı da konuştunuz mu?"</p>

  <p class="block14">Hayır! Benim hiç aklıma gelmeyen (aslında gelmesi gereken!), Haşim'in de nedense gündeme getirmediği çok, ama çok önemli bir konu bu. Daha önce düşünmemiş olduğum için kızıyorum kendime.</p>

  <p class="block14">Ya Haşim? Beraberliğimizi evliliğe dönüşeceği çizgideki en can alıcı noktayı neden göz ardı etti ki?</p>

  <p class="block14">"Bu; zaman içinde, ortaklaşa, hep beraber vereceğimiz bir karar," diyor Haşim.</p>

  <p class="block14">Kısa bir duraklamanın ardından, verilecek kararda etki olabileceğini düşündüğü gerekçeleri sıralamaya başlıyor.</p>

  <p class="block14">"Ben, ailemin tek erkek evladıyım. Evli bir ablam ve bizimle oturan bekâr bir kız kardeşim var. Piraye anlatmıştır belki... Aslen Çermikliyiz biz. Ama büyüklerimiz yıllar önce Diyarbakır'a yerleşmişler. Çermik'le ve köyle ilişkilerimiz sürüyor. Anlayacağınız, ailemin benden farklı beklentileri var. Onların arzusu, mezuniyetin ardından Diyarbakır'a dönüp muayenehane açmam. Ancak, Piraye istemezse, aynı konumu burada da gerçekleştirebiliriz. Yani, İstanbul'da bir muayenehane... Kendi fakültemizde, kürsülerden birinde asistan olarak da kalabiliriz. Diyarbakır'da ya da İstanbul'da özel bir diş kliniği açmak da düşüncelerim arasında... Dedim ya, zaman içinde ortaklaşa, sizlerin de görüşü alınarak verilecek kararlar bunlar."</p>

  <p class="block14">Baştan beri konuşulanları izlemekle yetinen annem atılıveriyor.</p>

  <p class="block14">"Görüşümüz belli... İstanbul'a yerleşmeniz bizi mutlu eder. Piraye'nin uzaklara gelin gitmesini hiç düşünmemiştik doğrusu."</p>

  <p class="block14">"Sizi çok iyi anlıyorum," diyor Haşim. "İnanın, hiçbir şey Piraye'nin isteği dışında gerçekleşmeyecek. İçiniz rahat olsun."</p>

  <p class="block14">Babam, kendince en büyük önemi verdiği bu konuda Haşim'in esnek davranabileceğini görmenin rahatlığı içinde.</p>

  <p class="block14">"Hayırlı olsun bakalım," diyerek son noktayı koyuyor.</p>

  <p class="block14">(İstanbul-Diyarbakır arasına konuluveren, hangi noktada sabitleşeceği belirsiz, küçücük bir nokta... Zaman içinde habis bir ur gibi şekil değiştirip, zifir karası dev bir beneğe dönüşeceğini, tüm direnmelere karşın hepimizi içine alıvereceğini bilmiyoruz henüz..."</p>

  <p class="block14">***</p>

  <p class="block14">Haşim'in kurduğu saat, tıkır tıkır işliyor. Bizlere düşen; sırası gelmiş, nasıl gerçekleşeceği önceden saptanmış gelişmelere ayak uydurmak yalnızca.</p>

  <p class="block14">Mezuniyet töreninin ertesi günü, ailesini getirmek üzere, Diyarbakır'a uçuyor Haşim.</p>

  <p class="block14">Evde hummalı bir hazırlık var. Annem, ablam, yardımcımız Zehra Hanım; salondan mutfağa, odalardan dolaplara, elden geçmemiş en ufacık bir nokta bırakmamak için yarışıyor gibiler.</p>

  <p class="block14">Haşim'in babası Kenan Bey, babamı arayıp, "Hayırlı bir iş için ziyaretinize gelmek istiyoruz," demiş.</p>

  <p class="block14">"Buyursunlar bakalım," diyor annem. "Tanımadığımız, bilmediğimiz insanlar... İlk karşılaşmada kızımızı isteyecekler, biz de vereceğiz. İstanbul'da otursalar böyle mi olurdu? Önce tanışırsın, bir zemin oluşturursun..."</p>

  <p class="block14">"Takma kafana hanım," diyor babam. "İstanbul'da yaşama- | lan, bizim için yabancı olmaktan kurtarır mıydı onları?"</p>

  <p class="block14">Yabancılık bir yana; farklı kültürlerden gelen iki ailenin, 1 kız isteme nedeniyle buluşmaları, ilk tanışmanın ardından "dünürlük" adı altındaki zorunlu akrabalığa adım atmaları gerçekten de zor bir iş... Nasıl altından kalkacağız bakalım?</p>

  <p class="block14">Ablamla eniştem, bu gecenin hatırına, uyumlu bir karıkoca görünümündeler. Çocukları kayınvalidesine bırakmış ablam.</p>

  <p class="block14">Annemle babamın dışında, aile büyüğü olarak Nusret amcayla Nevin yenge var yalnızca. Karşılayıcıların kalabalık olmasını gereksiz buluyor babam.</p>

  <p class="block14">Artukoğlu ailesi, tam Haşim'in söylediği saatte kapımızı çalıyor. Baba Kenan Bey, anne Lamia Hanım, küçük kızları Naran, Latife hala ve Halit enişte. En geride de Haşim.</p>

  <p class="block14">İçi çikolata dolu, kocaman bir gümüş gondol; altına çakıl taşları döşenmiş kristal bir vazodan taşan kalabalık bir kırmızı gül ordusu... Konuklarımızın "hoş bulduk" armağanları bunlar.</p>

  <p class="block14">Haşim'in üstlendiği tanıştırma faslının ardından salona geçiyoruz.</p>

  <p class="block14">Annemle babam, dünür adaylarına hatır sorarken, oturduğum sandalyenin üzerinde, biricik ilgi odağının ben olduğumun ayrımındayım.</p>

  <p class="block14">Gözucuyla, Haşim'in aile bireylerini, dış görünüşleriyle de olsa, tanımaya çalışıyorum.</p>

  <p class="block14">Annesi umduğumdan genç görünüyor. Başında siyah, kenarları iğne oyası işli şifon bir örtü var. Gri, eteği topuklarına kadar uzanan bir döpiyes giymiş. Ayakkabısı, çantası giysisiyle uyumlu. Yüzünde bir dirhem makyaj yok. Kollarındaki dizi dizi altın bilezikler, dış görünümündeki sadeliği dengeliyor gibi. Üzerimde gezinen merak dolu bakışlarında sevecen bir ifade var.</p>

  <p class="block14">Babası siyah bir takım elbise giymiş. Kravat takmamış. İnce çizgili gömleğinin dik yakası, boynunun tamamını kapatıyor. Tek muhatabı babammış gibi; ne benim, ne de annemle ablamın ve yengemin yüzlerimize bakmamaya özen gösterir tarzda, ortadan konuşması dikkat çekici.</p>

  <p class="block14">İçlerinde en neşeli olan Latife hala. Bir yandan, başta ben olmak üzere, hepimizi inceden inceye süzüp tartarken; bir yandan da uzun zamandır tanışıyorlarmış gibi, annemle ve yengemle konuşacak bir şeyler bulabiliyor.</p>

  <p class="block14">Başı açık halanın. Üzerindeki bordo renkli gabardin döpiyesle, içine giydiği açık pembe ipek gömlekle çok şık. Lamia Hanımla tek ortak noktaları, takılarının abartılı yoğunluğu.</p>

  <p class="block14">Haşim'in babasından yaşça büyük olduğunu tahmin ettiğim Halit eniştenin yaklaşımı da oldukça sıcak. Babamla Kenan Bey arasında, konuşma konusu üretmeyi iyi beceriyor. Kayınbiraderinin tersine, modern bir giyim tarzı var. Lacivert takım elbisesini, açık mavi gömlek ve çizgili kravatıyla bütünlemiş. Laf arasında, eniştenin, Diyarbakır'da büyük bir beyaz eşya mağazası olduğunu öğreniyoruz.</p>

  <p class="block14">Herkes aşağı yukarı Haşim'in önceden anlattığı portrelerle örtüşüyor. Naran dışında! Koyu nefti yeşil yünlü elbisesinin esmer tenine yansımasıyla daha da kararan yüzüyle; babasınınkine benzer biçimde, karşısındakiyle konuşurken bile kaçırma çabasına girdiği gözleriyle, ilgi alanımızın dışında kaldığını düşündüğü anlarda dörtbir yanda gezdirdiği meraklı bakışlarıyla, garip bir ürküntü veriyor içime.</p>

  <p class="block14">Haşim bu zorunlu buluşmanın mimarı olarak; ortamın gitgide ısınmasından, sohbetin ilk tutukluğundan kurtulup samimi bir çehre kazanmaya başlamasından hoşnut, kaçamak bakışlarla bana gülümsüyor.</p>

  <p class="block14">Ailelerimiz arasındaki paylaşımın ne kadar güdük kalacağını görmekten kaynaklanan, yabansı bir burukluk var içimde.</p>

  <p class="block14">Taban tabana zıt, farklı dünyalardan koparılıp getirilmiş insanların; zevkleri, yaşam biçimleri, ilgi alanları arasında ortak nokta aramanın hayalcilik olacağı ortada.</p>

  <p class="block14">Aslında bu konuyu fazla büyütmeye de gerek yok.</p>

  <p class="block14">Söz konusu bizleriz. Haşim'le ben... Önemli olan da ailelerimizin değil, bizim yaşamdan beklediklerimizin örtüşmesi değil mi?</p>

  <p class="block14">Ablam kaş göz işaretiyle mutfağa çağırıyor beni.</p>

  <p class="block14">"Hoş insanlar," diyor. "Baba biraz sert görünüyor; ama Çermik Beyi'nden, daha ilk karşılaşmada bundan fazlası da beklenemez zaten."</p>

  <p class="block14">Cezveyi ocağa sürüp, diğerlerini mercek altına alıyor bu kez.</p>

  <p class="block14">"Anne biraz tutuk. E, kolay mı, oğlunu veriyor bize... Görümce de kendi halinde bir kız. Ama halayla enişte şeker gibi..."</p>

  <p class="block14">İlk izlenimlerin yanıltıcı olabileceğini düşünerek, onun görüşlerini onaylayacak ya da yadsıyacak bir şeyler söylemekten kaçınıyorum. Kimin ne olduğunun yanıtını, zamanın gizemli kollarına bırakıyorum.</p>

  <p class="block14">Ablamın doldurduğu kahve fincanlarını tepsiye dizip salona geçiyorum.</p>

  <p class="block14">İlk olarak Lamia Hanıma uzatıyorum tepsiyi. Eliyle kocasını gösteriyor. Önce ona vermelisin, der gibi.</p>

  <p class="block14">Bu ince uyarı, beynimde yerini buluyor: Öncelik erkekte!</p>

  <p class="block14">Kahveler içiliyor; ablamla beraber fincanları toplayıp yerimize oturuyoruz.</p>

  <p class="block14">Çıt çıkmıyor salonda. Başım önümde, olacakları bekliyorum.</p>

  <p class="block14">Halit enişte şöyle bir doğruluyor.</p>

  <p class="block14">"Çocuklarımız," diye başlıyor. "Piraye ve Haşim! Pırıl pırıl iki genç... Ve onların gurur duydukları, erdemli aileleri..."</p>

  <p class="block14">Babama dönüyor.</p>

  <p class="block14">"Allah'ın emri, peygamberin kavliyle kızınız Piraye'yi oğlumuz Haşim'e istiyoruz."</p>

  <p class="block14">Herkesin beklediği sözler söylendi sonunda. Şimdi sıra babamın yanıtında.</p>

  <p class="block14">Ne var ki, ağzına kilit vurulmuş sanki babacığımın. Gözleri benim üzerimde... Konuşamıyor. Kızımı verdim, diyemiyor.</p>

  <p class="block14">Anneme bakıyor umarsızca. Böyle bir ortamda, hele Diyarbakır geleneklerinin önde gelen savunucularının karşısında bir kadına, anneme söz düşer mi hiç?</p>

  <p class="block14">Bu kez de, yardım dilenen bakışlarını amcama çeviriyor babam.</p>

  <p class="block14">Uzayan sessizlik, yüzlere şaşkınlık ve sabırsızlık olarak yansıyor. Haşim'in suratı ise kıpkırmızı.</p>

  <p class="block14">Sonunda beklenen yanıt amcamdan geliyor.</p>

  <p class="block14">"Gençlerimiz birbirlerini tanımışlar ve bu beraberliği istemişler. Bizlere de ancak, onlara mutluluk dilemek düşer. Ne diyelim, hayırlı olsun..."</p>

  <p class="block14">Herkeste belirgin bir rahatlama var.</p>

  <p class="block14">"Kız vermek zordur," diye gözlerinden süzülen yaşları siliyor Latife hala. "Çok duygulandırdınız beni Fikret Bey."</p>

  <p class="block14">Annemin bir baş işaretiyle, Haşim'le aynı anda, yerlerimizden kalkıyoruz.</p>

  <p class="block14">Büyüklerin elleri öpülecek.</p>

  <p class="block14">Onların beklentisi baba yönünde olsa da, öncelik annemin!</p>

  <p class="block14">Elini öpmek için eğildiğimde; Lamia Hanım, çantasından çıkardığı kadife kutuyu açıp, iki parmak eninde, oldukça ağır, şimdiye dek hiç görmediğim türde, değişik bir bileziği koluma takıyor.</p>

  <p class="block14">"Diyarbakır'ın hasır bileziği," diyor Latife hala. "Oralarda bu bileziğe sahip olmayan gelin, gelinden sayılmaz."</p>

  <p class="block14">Sözlerinin kanıtı karşımda: Lamia Hanımın da Latife halanın da kolunda aynı bilezikten var.</p>

  <p class="block14">Yengemle ablam, yemek masasının üstünü donatmaya koyuluyorlar. Önceden hazırlanmış servis tabakları, dantel masa örtüsünün üzerine sıralanıyor. Zeytinyağlı sarmalar, çeşit çeşit börekler, kurabiyeler, tatlılar... Yanı sıra sıcak, soğuk içecekler.</p>

  <p class="block14">"Diyarbakır'da söz kesildikten sonra şerbet içilir," diyor Lamia Hanım. "Hatta 'söz gecesi' demeyiz biz, 'şerbet gecesi' deriz."</p>

  <p class="block14">"Her yörenin farklı bir âdeti var," diyor annem. "Keşke önceden bilseydik..."</p>

  <p class="block14">"Durun bakalım," diye gülerek anneme dönüyor babam. "Şerbet niyetine vereceğiniz bir meyve suyunuz da mı yok?"</p>

  <p class="block14">Vişne suyu dolu bardakları koltuklar arasında gezdirirken, gerçek bir Diyarbakır gelini olduğumu duyumsuyorum. Üstelik Çermik Beyi'nin geliniyim ben! Bu yeni rolüm, eğlenceli bir oyunun parçası gibi geliyor bana. Biraz mahcup bir yüz ifadesiyle, şerbet yerine meyve suyu sunan, İstanbul asıllı bir Diyarbakır gelini...</p>

  <p class="block14">"İşte şimdi oldu!" diyor Lamia Hanım. "İç rahatıyla, Haşim'le Piraye'nin şerbetini içtik, diyebiliriz artık."</p>

  <p class="block14">***</p>

  <p class="block14">Ertesi akşam, yemekte Artukoğlu ailesiyle beraber olacağız. Tanışmış, kaynaşmış, dünür olmuş iki ailenin söz yemeği bu. Küçük çapta bir kutlama da sayılabilir.</p>

  <p class="block14">Babamın önceden yer ayırttığı restoranın önünde buluşuyoruz.</p>

  <p class="block14">Boğaz manzarasıyla kucaklaşan, kalabalığın uzağındaki masaya yerleştiğimizde; konuklarımızın, bu tür hareketli dış ortamları yadırgayan tutuk tavırları, yerini hoşnutluğa bırakıyor.</p>

  <p class="block14">Haşim'le yan yana oturuyoruz. Evcilik oyununda gelinle damat rolünü üstlenmiş çocuklar gibi...</p>

  <p class="block14">Bir ara, kulağıma doğru eğilip, "Bizimkilere ne zaman anne, baba demeye başlayacaksın?" diye fısıldıyor.</p>

  <p class="block14">Şaşırıveriyorum. Üzerinde hiç düşünmediğim bir konu bu. Üstelik son derece de saçma geliyor bana.</p>

  <p class="block14">Benim bir annem, bir de babam var zaten. Beni doğurmayan ya da doğumuma hiçbir katkısı olmayan, daha düne kadar yüzlerini bile görmediğim bu insanlara anne, baba demek, yapaylıktan başka ne ki?</p>

  <p class="block14">Haşim'i de üzmek istemiyorum ama. Hem de, anneme anne diye hitap edebildiğini gördükten sonra...</p>

  <p class="block14">"Artık sözlüyüz," diye gülüyor Haşim. "Annemler böyle olmasını bekler, bilmiş ol."</p>

  <p class="block14">Kendi kendime prova yapıyorum. Olmuyor. Beceremiyorum bir türlü... Bunun başka bir yolu olmalı, diye düşünürken; beynimde bir ışık yanıveriyor.</p>

  <p class="block14">Haşim, Lamia Hanım hakkında bir şey anlatırken, annem yerine anne diyor. "Anneme söyledim," diyeceğine, "Anneye söyledim," gibi, benim alışık olmadığım biçimde cümleler kuruyor. (Söylediğine göre, Diyarbakırlıların tümü böyle konuşurlarmış.)</p>

  <p class="block14">Ben de, Lamia Hanımın adının "Anne" olduğunu yineliyorum kendi kendime. Bu durumda, ona Lamia Hanım diyeceğime, "Anne" diyebilirim pekâla...</p>

  <p class="block14">Bulduğum bu orta yol için kendimi kutlayıp, hemen uygulamaya geçiyorum.</p>

  <p class="block14">"Rahat mısınız anne? Bir isteğiniz var mı?"</p>

  <p class="block14">Lamia Hanımın yüzünün birdenbire aydınlanıvermesi, bu hitabımdan ne kadar hoşnut olduğunu gösteriyor.</p>

  <p class="block14">Bense, ağzımı iyice alıştırma çabasındayım.</p>

  <p class="block14">"Şu tabağı anneye uzatır mısın Haşim?" diye gülümsüyorum.</p>

  <p class="block14">Haşim'den taşan sevinç dalgası, beni de içine alıveriyor.</p>

  <p class="block14">Sahiplenme içermeyen, yalnızca bir ad olarak dile getirilen anne ve baba sözcüklerini bu kadar rahat kullanabilmemin, yalnız Haşim'i değil, bizimkileri de şaşkına çevirmesini keyifle izliyorum.</p>

  <p class="block14">***</p>

  <p class="block14">İki gün sonra Diyarbakır'a uğurluyoruz Haşimleri.</p>

  <p class="block14">"Keşke kalabil şeydim," diyor Haşim. "Ama hasat zamanı... Köydeki işlerin en yoğun olduğu aylar."</p>

  <p class="block14">"Alışmalısın," diye ekliyor. "Çiftçi karısı olmaya adaysın artık. Göz alabildiğine uzanan mercimek, arpa tarlalarını getir gözünün önüne. Alın teriyle boy vermiş başaklan... Yalnızca bir toprak emekçisi olan farklı Haşim'i... Oralarda, diş doktorluğum para etmez benim."</p>

  <p class="block14">İstanbul'da da mercimeğin, arpanın sözü edilmez, demek geliyor içimden; susuyorum.</p>

  <p class="block14">Bir yanı çiftçi, bir yanı diş doktoru; çok yönlü bir Haşim'le yaşamı paylaşmanın ilginçliği de hoşuma gitmiyor değil. En azından şimdilik...</p>

  <p class="block14">***</p>

  <p class="block14">Yaz tatilinden hiçbir şey anlamıyorum. Günlerim, Çınarcık'la İstanbul arasında mekik dokuyarak geçiyor. Nişan tuvaletinin provaları, alışverişler...</p>

  <p class="block14">Salon konusunda herkes bir şey söylüyor. Benim gönlüm, Esin "'in nişanından beri aklımdan çıkmayan Harbiye Orduevi'nde.</p>

  <p class="block14">Nusret amcam, emekli albay kimliğiyle devreye giriyor hemen.</p>

  <p class="block14">"Bizim de bir katkımız olsun," diyor. "Salon işi tamam."</p>

  <p class="block14">Artukoğlu ailesi, söze gelişlerinden çok daha kalabalık bir kadroyla, nişandan bir hafta önce, İstanbul'a geliyorlar.</p>

  <p class="block14">Bu kez Reyyan abla da aralarında. Eteğinde; aralan yalnızca iki yaş olan, kardeşten çok ikize benzeyen Burak ve Burçin'le beraber...</p>

  <p class="block14">Annem gerek olmadığını söylese de, Lamia Hanımın ısrarlarına karşı koyamayarak, nişan alışverişine çıkıyoruz.</p>

  <p class="block14">Tepeden tırnağa derler ya... İşte öyle; yazlık, kışlık, baharlık elbiseler, etekler, pantolonlar, ceketler, iç çamaşırları, gecelikler, sabahlıklar; nerede, ne zaman giyeceğimi kestiremediğim triko takımlar, ayakkabılar, çantalar, terlikler... Ne görürlerse, gözlerinin takıldığı, kendilerince güzel buldukları her şeyi sardırıp paketletiyorlar.</p>

  <p class="block14">Nişana iki gün kala, kocaman ceviz bir sandık içinde; ipek, nakışlı bohçalara sanlı olarak gönderiyorlar aldıklarımızı. Yanına; annem, babam, ablam, hatta eniştem için elbiselik kumaşlar, gömlekler, terlikler de ekleyerek...</p>

  <p class="block14">"Tam Diyarbakır usulü," diyor annem. "Nasıl kalkacağız bunların altından?"</p>

  <p class="block14">Hemen çarşıya çıkıyoruz biz de. Onlarınki kadar olmasa da; Haşim'e elbiselik kumaş, gömlek, iç çamaşırı, pijama; diğerlerine de kumaş ve terlikler alıp dönüyoruz. Bohçaya bohçayla karşılık vermeyi gereksiz buluyor annem; hepsini renkli kâğıtlara sarıp, saten kurdelelerle süsleyip gönderiyoruz.</p>

  <p class="block14">Bana göre işler değil bunlar! İstemeden bir parçası olduğum, abartılı gövde gösterilerinin arasında sıkışıp kalmaktan rahatsızım.</p>

  <p class="block14">"Çok yakıştınız birbirinize," diyor ablam.</p>

  <p class="block14">Haşim'le boy aynasının karşısında yan yana durmuş; nasıl göründüğümüze bakıyoruz son kez.</p>

  <p class="block14">Siyah smokini çok yakışmış Haşim'e. Bugüne kadar gördüğüm, belki de en yakışıklı damat adayı olduğunu söyleyebilirim.</p>

  <p class="block14">Bana gelince... Kendimi tanımakta güçlük çekiyorum.</p>

  <p class="block14">Camgöbeği mavi şifon tuvaletim, üzerine serpili minik çiçeklerle bütünleşmiş. İri dalgalar halinde omuzlarıma inen saçlarımın arasında da aynı çiçeklerden var. Abartısız makyajım, heyecandan alev alev yanan yüzümle, aynadaki yansımamı beğeniyorum.</p>

  <p class="block14">El ele iniyoruz merdivenlerden. Gerçek olamayacak kadar güzel bir düşler âlemindeyim sanki.</p>

  <p class="block14">Birilerinin yönlendirmesiyle, adımlarımıza eşlik eden müziğin sesine karışan alkışlar arasında, salonun ortasına doğru yürüyoruz.</p>

  <p class="block14">Küçük, gümüş bir tepside, kırmızı kadife örtünün üzerinde nişan yüzüklerimiz duruyor. Halit enişte, Reyyan ablanın elindeki tepsiye doğru uzanıyor. Yüzüklerimizi o takacak.</p>

  <p class="block14">Önce, heyecandan içeriğini tam olarak kavrayamadığım, içinde beraberlik ve mutluluk sözcüklerinin sıkça geçtiği kısa bir konuşma yapıyor. Ardından da, kırmızı ince bir kurdeleyle birbirine bağlı nişan yüzüklerini Haşim'le benim parmaklarımıza geçirip, kurdeleyi kesiyor.</p>

  <p class="block14">Büyülenmiş gibi bakıyorum parmağıma. Sıradan bir yüzük değil bu. Beni, Haşim'e bağlayan somut bir simge...</p>

  <p class="block14">Önce birbirimizi kutluyoruz. Alnımdan öpüyor beni Haşim. Sonra, ayakta yüzüklerin takılmasına eşlik eden yakınlarımızla kucaklaşıyoruz.</p>

  <p class="block14">Lamia Hanım, kutlamasının ardından, Naran'ın elinde tuttuğu çok sayıdaki kutuları, kendi belirlediği sıraya göre tek tek açıp; kollanma, boynuma, göğsüme bir şeyler takmaya başlıyor. "Dal" dendiğini sonradan öğreneceğim, Diyarbakır işi elmas broş; zincirler, gerdanlıklar; telkari, burmalı, inceli kalınlı bilezikler...</p>

  <p class="block14">Onu diğerleri izliyor. Reyyan abla, Latife hala ve bizimkiler... Kısa sürede bileklerimden dirseklerime kadar altınla sarmalanan kollarımı taşımakta güçlük çekiyorum. Üzerimdeki yükün ağırlığı bir yana, garip bir mahcubiyet içindeyim de.</p>

  <p class="block14">Takı töreni bitiyor sonunda. Haşim'le ilk dansımız yapabiliriz artık...</p>

  <p class="block14">"Şunları kollarımdan sıyırıversem ayıp mı olur?" diye fısıldıyorum kulağına.</p>

  <p class="block14">"Ayıp olur," diye gülüyor. "Biz bunları boşa mı taktık, demezler mi?"</p>

  <p class="block14">Haklı galiba... Takanların görmesi, kıvanç duyması için üzerimde kalmalı hepsi.</p>

  <p class="block14">"Masaları tek tek dolaşıp, 'Hoş geldiniz' dememiz gerek."</p>

  <p class="block14">Annemin uyarısıyla harekete geçiyoruz.</p>

  <p class="block14">Önce Diyarbakır grubu!</p>

  <p class="block14">Tokalaşan, kucaklayan, sarılıp öpen onlarca insan... Kadınlarla erkeklerin haremlik-selamlık düzeniyle, ayrı ayrı oturmalarını yadırgamaktan kendimi alamıyorum. Bu davranışın sahiplerinin, beni ve ailemi kafalarının hangi köşesiyle benimseyebileceklerini ise hiç kestiremiyorum...</p>

  <p class="block14">Sonra kız tarafı. Uzak, yakın akrabalarımız, gönlümüzü açtığımız tüm dostlar...</p>

  <p class="block14">Ve arkadaşlarımızın oturduğu masa. En coşkulu, en şirin konuklarımız onlar... Haşim'in sınıf arkadaşlarıyla benimkilerin kaynaştığını görmek çok hoş.</p>

  <p class="block14">Şöyle bir göz atıyorum masaya. Tüm grup arkadaşlarım burada. Bir tek Ömer yok. Arif bile gelmiş. Dudaklarının kıvrımından gözlerine ulaşamasa da, iğreti bir gülüşle kutluyor bizi.</p>

  <p class="block14">Pistte dans eden, yalnızca bizim yakınlarımız. Erkek tarafından bir tek Latife halayla Halit enişte, şöyle bir dönüp oturuyorlar.</p>

  <p class="block14">"Bak şimdi, nasıl ayağa kaldıracağım bizimkileri," diyor Haşim.</p>

  <p class="block14">Orkestradaki gençlere bir şeyler söyleyip yanıma dönüyor.</p>

  <p class="block14">Çalmaya başlayan halayla beraber, kadınlı erkekli tüm Diyarbakırlı konuklarımızın piste fırlamasını hayretle izliyorum. Beni en çok şaşırtan da Çermik Beyi Kenan Ağanın, ciddi bir yüz ifadesiyle, halay başı olma görevini üstlenmesi.</p>

  <p class="block14">Latife hala, elini ağzına bir vurup bir çekerek, şimdiye kadar hiç duymadığım bir bağırışla onların coşkusuna eşlik ediyor. Gırtlağından kopup gelen bu haykırışın ne anlama geldiğini bilmiyorum.</p>

  <p class="block14">"Bizde, 'tilili' çekmek derler," diye açıklıyor Haşim. "Kulağını alıştır; Diyarbakır düğünlerinde ve kutlamalarında bu sesi hep duyacaksın."</p>

  <p class="block14">Lamia Hanım, Haşim'le beni kolumuzdan çekip halaya kaldırıyor. Tilili sesleri arasında halay çeken kalabalığın ortasındayım. Onlara ayak uydurmam çok zor; neyse ki, acemi hareketlerim, uzun eteğimin altında kaynayıp gidiyor.</p>

  <p class="block14">Konukları uğurlamanın ardından, biz de eve dönmeye hazırlanıyoruz.</p>

  <p class="block14">Haşim arabanın kapısını açıyor. Benim, tuvaletimle geçmemin zor olacağını düşünerek, önce kendisi geçiyor arka koltuğa. Tam adımımı atacakken, benden erken davranan Naran, Haşim'in yanına kurulu veriyor.</p>

  <p class="block14">"Siz daha çok beraber olursunuz," diyerek.</p>

  <p class="block14">Bir an kararsız kalıyorum.</p>

  <p class="block14">"Ama bu, bizim için çok özel bir gece," diyorum. "Böyle bir gecede, nişanlımla aramıza kimsenin girmesine izin veremem."</p>

  <p class="block14">Haşim, bu çapraşık durumu yalnızca kendisinin çözebileceğinin bilinciyle, oturduğu tarafın kapısını açıp aşağıya atlıyor hemen. Naran'ın gerisingeriye arabadan çıkmasının hoş olmayacağını düşünmüş olmalı.</p>

  <p class="block14">İster istemez, sol köşeye kayıyor Naran. Haşim ortaya... Ben de sağ köşeye yerleşiyoruz.</p>

  <p class="block14">Sımsıkı tutuyor elimi Haşim. Bakışları sıcacık. İyi ettin, der gibi. Kendisinin söylemek isteyip de söyleyemediği, buna cesaret bulamadığı şeyleri dile getirmemi onaylarcasına.</p>

  <p class="block14">Atak ve girişken yönüyle tanıyageldiğim Haşim'in, ailesinin en genç bireyi karşısında bile böyle tutulup kalmasını yadırgıyorum. Şimdi olduğu gibi, onlarla benim aramda mı kalacak hep?</p>

  <p class="block14">Nicedir beynimde kıvrımlanan soru düğümlerinin çözümünü, belirsiz bir zamana erteliyorum gene... Şu anda, eve ulaşıp ayaklarımı sıkan saten ayakkabılarımı fırlatıp atmaktan başka bir şey düşünecek halde değilim.</p>

  <p class="block14">***</p>

  <p class="block14">"Yeni güne nişanlı bir kız olarak uyanmak nasıl bir şeymiş bakalım?"</p>

  <p class="block14">Annemin sesiyle yataktan fırlıyorum.</p>

  <p class="block14">Gece döner dönmez boynumdan, kollarımdan sıyırıp çıkardığım altın yığını, tuvalet masasının üzerinde öylece duruyor.</p>

  <p class="block14">"Hadi," diyor annem. "Sayımını yapıp, şunları ortadan kaldıralım önce."</p>

  <p class="block14">"Ne sayımı?" diyorum şaşkınlıkla.</p>

  <p class="block14">Beni duymamış gibi, tüm takıları elindeki torbaya dolduruyor, salona doğru yürüyor. Ben de peşinden.</p>

  <p class="block14">Babamla beraber masanın başına geçiyorlar. Bir kâğıda; bilezik, kolye, yüzük, küpe, broş, altın lira... ne varsa tek tek yazıp torbanın içine atıyorlar.</p>

  <p class="block14">"Takmak istediğin bir şey var mı?" diye soruyor annem.</p>

  <p class="block14">Kızını tanımıyor sanki...</p>

  <p class="block14">"Yok," diyorum.</p>

  <p class="block14">Torbayı öylece, annemin mütevazı mücevherlerinin bulunduğu kasaya kilitliyorlar. Büyük bir yükten kurtulmuşçasına ferahlıyorum.</p>

  <p class="block14">Öğleden sonra, vedalaşmaya geliyor dünürlerimiz... Akrabalık sıralamasında öncelik taşıyan, kalabalık bir grup.</p>

  <p class="block14">Ablamla beraber, mutfakla salon arasında gidip gelirken, Naran da yardım etme bahanesiyle arkamdan geliyor. Pasta tabaklarını salondaki masaya taşıyor. Ocağın başında, bardaklara çay doldururken, tek başına yakalıyor beni.</p>

  <p class="block14">"Hiç değilse, bir iki tane bilezik olsun taksaydın," diyor iğneleyici bir sesle. O kadar şeyi, karşımıza böyle çırılçıplak çıka-sın diye mi taktık, der gibi.</p>

  <p class="block14">"Bak Naran," diyorum. "Biliyorsun, birkaç gün sonra okulum açılıyor. Ve... Nişanlı da olsam, öğrenciyim ben."</p>

  <p class="block14">Yanıtımdan hiç de tatmin olmadığını gösteren bir dudak büküşle salona geçip yerine oturuyor.</p>

  <p class="block14">Yalnız takı mı? Gönderdikleri onca nişanlık arasından bir elbise seçip giymemiş olmamı, sıradan bir pantolon gömlekle karşılarına çıkmamı yadırgadıklarını da tahmin edebiliyorum.</p>

  <p class="block14">Ne yapabilirim ki? Benim çizgim bu. Bu çizginin dışına çıkıp kendimden ödün veremeyeceğimi bilmeliler.</p>

  <p class="block14">***</p>

  <p class="block14">Ertesi sabah uğurluyoruz hepsini.</p>

  <p class="block14">Haşim kalıyor. Askerlik öncesi, yalnızca birkaç gün için...</p>

  <p class="block14">Sonra Diyarbakır'a gidecek. Oradan da üç aylık eğitim dönemini geçireceği İzmir'e, Sıhhiye Okulu'na.</p>

  <p class="block14">İstanbul'dan doğruca İzmir'e gitmek daha akla yakın aslında... Ama bunu dile getiremiyorum bile. Haşim baba ocağından uğurlanacak askere. Hem ailesinin, hem de onun, bu konuya ne kadar önem verdiklerini çok iyi biliyorum.</p>

  <p class="block14">Bana öyle demiyor ama.</p>

  <p class="block14">"Birkaç gün Diyarbakır'da kalıp, nişan kutlamalarını ikimiz adına kabul etmem gerek," diye bence daha kabul edilebilir bir neden gösteriyor kendince.</p>

  <p class="block14">Ne olursa olsun, şu birkaç günü elimizden geldiğince iyi değerlendirmeliyiz.</p>

  <p class="block14">Hafta sonu, arabayla Silivri'ye gidiyoruz. Balık yemeye... Denize karşı güneşin batışını seyrediyoruz. Yaklaşmakta olan ayrılığın ayak seslerini duymamaya çalışarak, her saniyenin tadını çıkarmaya çalışıyoruz.</p>

  <p class="block14">Pazartesi sabahı, okulun açılış töreninde de yanımda Haşim.</p>

  <p class="block14">Nişana gelemeyen arkadaşlarımızın tebriklerini kabul ediyoruz.</p>

  <p class="block14">Ömer de üzerine düşeni yapmakta gecikmiyor.</p>

  <p class="block14">"Kutlarım sizi," diye önce Haşim'i kucaklıyor, sonra da elini bana uzatıyor.</p>

  <p class="block14">Benim için her zaman dost kalacağını umduğum bu eli sevgiyle sıkıyorum.</p>

  <p class="block14">"Nişanlım size emanet," diyor Haşim. "Asker yolu bekleyen arkadaşınızı yalnız bırakmayın...</p>

  <p class="block14">***</p>

  <p class="block14">Gidiyor Haşim. Önce Diyarbakır'a, ardından da İzmir'e.</p>

  <p class="block14">Her gün yazıyor bana. Fırsat buldukça da telefonla arıyor.</p>

  <p class="block14">Bense, nişanlı olduğumu anımsatan alyansın dışında, eskilerin Piraye'si konumuna dönmekten memnunum. Haşim'in eksikliğini hafifleten en büyük etken, öğrenciliğimin son birkaç dönemini gönlümce yaşayacağımı düşünmem...</p>

  <p class="block14">Daha bir hevesle sarılıyorum derslerime. Haftada yirmişer saate ulaşan protez, oral cerrahi klinikleri de hiç gözümü korkutmuyor.</p>

  <p class="block14">Okulla ev arasında bölüştüreceğim, derslerden artakalan zamanların tadını arkadaşlarımla çıkaracağım, dingin günlere hazırlıyorum kendimi.</p>

  <p class="block14">Ancak, daha işin başında, umulmadık bir olay tüm dinginlik beklentilerimi altüst ediveriyor.</p>

  <p class="block14">O sabah, ilk saat dersim yok. Biraz geç gidiyorum okula.</p>

  <p class="block14">Kapıda Erhan'la karşılaşıyoruz. Yalnızca, son sınıfta ve Erzurumlu olduğunu bildiğim, Haşim'in arkadaşlarından biri.</p>

  <p class="block14">"Piraye," diye durduruyor beni. "Birisi aradı seni... Serap! Diyarbakır'dan, Haşim ağabeylerin komşusu."</p>

  <p class="block14">"Buraya mı geldi?"</p>

  <p class="block14">"Evet. Nişanlandığınızı duymuş; seni görmek, kutlamak islemiş."</p>

  <p class="block14">Ne yanıt vereceğimi bilememenin şaşkınlığıyla öylece kalakalıyorum.</p>

  <p class="block14">"Uzaktan yengemiz olur," diye gülerek ekliyor Erhan. "Babamın amcasının oğluyla evli."</p>

  <p class="block14">"İstanbul'da nerede kalıyor?"</p>

  <p class="block14">"Görümcesinde. Yani Güven ağabeyin ablasında. Güner abla da babamın amcasının kızı oluyor haliyle..."</p>

  <p class="block14">Gözümün önüne serilen akrabalık ilişkilerini düşünecek durumda değilim.</p>

  <p class="block14">"Bana adresini verebilir misin?" diyorum. "Ben de görmek isterim onu. Buralara kadar gelmişken, ayıp olmasın..."</p>

  <p class="block14">"Tabii," diyor Erhan.</p>

  <p class="block14">Gösterdiğim ilgiden hoşnut, cebinden çıkardığı bloknota adresi yazıyor.</p>

  <p class="block14">"Çocuğu doktora getirmişler."</p>

  <p class="block14">"Hangi çocuğu?"</p>

  <p class="block14">"Bilmiyorsunuz galiba," diye gülüyor. "Dört aylık bir bebekleri var. Görseniz, öyle şirin ki..."</p>

  <p class="block14">Duymuyorum artık onu.</p>

  <p class="block14">Serap!</p>

  <p class="block14">Bu nasıl bir merak ki, kucağındaki çocuğu bile bıraktırıp, onu buralara kadar taşıyabilmiş?</p>

  <p class="block14">Görümcesinin evinden kalkıp, beni görmelere gelmiş... Üstelik, kocasının akrabasını aracı olarak kullanmaktan hiç sıkılmadan.</p>

  <p class="block14">Ne delice bir cinnet bu!</p>

  <p class="block14">Madem beni görmek istiyor, görecek... Hem de layık olduğu biçimde.</p>

  <p class="block14">Elimdeki adrese bakıyorum. 4. Levent'te bir site. Bir an önce oraya ulaşmak dışında her şeyi siliyorum kafamdan. Gerisingeriye dönüp dışarıya fırlıyorum.</p>

  <p class="block14">Kapıda Esin'le karşılaşıyoruz.</p>

  <p class="block14">"Ne bu dalgınlık!" diyor. "Nişanlılık yaramadı sana. Beni bile tanımaz oldun."</p>

  <p class="block14">Durup konuşarak zaman kaybetmek niyetinde değilim.</p>

  <p class="block14">"Derse giremeyeceğim," diyorum. "Önemli bir iş çıktı. Notları senden alırım."</p>

  <p class="block14">Onun şaşkın bakışlarına aldırmadan yolun karşısına geçiyorum. Önüme gelen ilk taksiye atlayıveriyorum.</p>

  <p class="block14">Yüksek binalardan oluşan sitenin içinde, C Blok, 3. katı bulmam zor olmuyor.</p>

  <p class="block14">Bir süre soluklanıp, yeterli sakinlik düzeyini yakaladığıma inanarak, kapının ziline basıyorum.</p>

  <p class="block14">Kısa bir bekleyişin ardından kapı aralanıyor.</p>

  <p class="block14">"Buyurun..."</p>

  <p class="block14">İşte o! Karşımda...</p>

  <p class="block14">"Piraye," diyorum dişlerimin arasından. "Beni görmek istemişsiniz."</p>

  <p class="block14">"Oo, buyurun, buyurun," diye geri çekilip ardına kadar açıyor kapıyı.</p>

  <p class="block14">Uzunca bir koridoru adımlayıp salona geçiyoruz.</p>

  <p class="block14">Şaşırdığı, böyle bir ziyareti hiç beklemediği belli; ama hiç renk vermiyor. Konuksever bir ev sahibi kimliğiyle yol gösteriyor bana.</p>

  <p class="block14">Başköşeye geçip oturuyorum.</p>

  <p class="block14">Karşılıklı bir inceleme, ölçüp tartma yarışında gibiyiz. Yüzümde dolaştırdığı merak dolu bakışlarıyla, Haşim'le olan yakınlığının derecesini bilip bilmediğimi kestirmeye çalışıyor sanki.</p>

  <p class="block14">"Haşim ağabeylerle Diyarbakır'da komşuyuz," diye karşımdaki koltuğa ilişiyor.</p>

  <p class="block14">Biliyorum."</p>

  <p class="block14">Sesimdeki sert ifadeyle, "ağabey" sözcüğüne kanmadığımı göstermek istiyorum aslında.</p>

  <p class="block14">"Hayırlı uğurlu olsun," diyor. "Nişanlanmışsınız..." Bu tür ayrıntılarla zaman kaybetmenin gereksizliği ortada. Ama, onu görümcesinin evinde kıstırmış olmanın getirdiği üstünlüğün tadını çıkarmakta sakınca görmüyorum.</p>

  <p class="block14">Şöyle alıcı gözüyle, tepeden tırnağa inceliyorum Serap'ı...</p>

  <p class="block14">Loğusalık döneminden tam sıyrılamamış; kilolu, hantal bir görünümü var. Uzun kollu ince bir kazağın üzerine, jile tarzında kolsuz bir elbise giymiş. Altında da pijamayı andıran bir pantolon...</p>

  <p class="block14">Ancak bu giysilerden arındırıp soyduğumda, fotoğraftaki Serap'a yakın bir görüntüye ulaşabiliyorum. Uzunca bir boy; açık kumral, atkuyruğu şeklinde başının üzerinde toplanmış saçlar; yeşil, hareli gözler...</p>

  <p class="block14">"Kimler geldi nişana? Reyyan abla, Naran..."</p>

  <p class="block14">"Hepsi de geldi!" diye kesiyorum. "Çok güzel bir nişan oldu..."</p>

  <p class="block14">Alaylı bir gülüşle ekliyorum.</p>

  <p class="block14">"Keşke siz de gelmiş olsaydınız."</p>

  <p class="block14">"Keşke," diyor yapay bir hayıflanmayla.</p>

  <p class="block14">İçeriden gelen bebek ağlamasıyla bölünüyor konuşmamız.</p>

  <p class="block14">"İzninizle," diyor. "Görümcem de çarşıya çıktı... Bebeği alıp geleyim ben."</p>

  <p class="block14">Az sonra kucağında dünyalar güzeli bir bebekle geri dönüyor.</p>

  <p class="block14">Getirip kucağıma bırakıveriyor. Kendini temize çıkaracak, farklı düşüncelere kapılmamı önleyecek, kendince geçerli bir kanıt gibi...</p>

  <p class="block14">"Henüz dört aylık," diyor.</p>

  <p class="block14">"Kız mı?"</p>

  <p class="block14">"Kız. Adı Funda."</p>

  <p class="block14">Bu şirin bebeğin varlığına rağmen, göze alınanların boyutu, farklı bir ürküntü yaratıyor içimde.</p>

  <p class="block14">"Ben size bir kahve yapayım," diyor.</p>

  <p class="block14">"Teşekkür ederim, gerek yok."</p>

  <p class="block14">"Nedenmiş o? Hep beraber içeriz işte..." diyen yabancı bir sesle irkiliyorum.</p>

  <p class="block14">Evde bizden başka kimsenin olmadığını düşünmekle yanılmışım.</p>

  <p class="block14">Genç, yakışıklı bir delikanlı, gözlerini bana dikmiş, karşımda duruyor.</p>

  <p class="block14">"Tanıştırmayacak mısın bizi yenge?"</p>

  <p class="block14">"Kayınbiraderim," diyor Serap. "Baran! Burada ablasının yanında okuyor. Piraye de Diyarbakır'dan komşumuzun oğlu Haşim ağabeyin nişanlısı."</p>

  <p class="block14">Belli belirsiz bir korkunun izleri var gözlerinde.</p>

  <p class="block14">Bütün güç, şu anda avuçlarımın içinde. İstesem; görümce-sinin evinde, kayınbiraderinin karşısında onu yerin dibine sokabilirim. Bunu çoktan hak etti!</p>

  <p class="block14">Ama gönlüm elvermiyor. Minik Funda'ya takılan gözlerimden yüreğime akan sıcaklık, böyle çılgınca bir eylemin bana hiç yakışmayacağını fısıldıyor.</p>

  <p class="block14">Teklifsizce karşıma geçip oturuyor Baran.</p>

  <p class="block14">"Pek şanslıymış senin şu Haşim ağabeyin," diye gülüyor Serap'a.</p>

  <p class="block14">Siyah kısacık eteğim, kırmızı ipek bluzum, dizlerime kadar uzanan çizmelerim; omuzlarıma dökülen saçlarım ve hafif makyajımla, Serap'la taban tabana zıt ve hoş bir görüntü verdiğimin ayrımındayım.</p>

  <p class="block14">"Öyle mi diyorsunuz?" diye benzer bir gülüşle Barana dönüyorum. "Ama Serap Hanım iyi bilir, nişanlım da çok yakışıklıdır."</p>

  <p class="block14">Kendiliğinden oluşuveren sohbet ortamını, benim yönümden bir kazanım olarak görüyorum.</p>

  <p class="block14">Serap'ın getirdiği kahveleri, onun varlığını unutmuşçasına, keyifle yudumluyoruz.</p>

  <p class="block14">İstanbul Üniversitesi Hukuk Fakültesi'nin dördüncü sınıfında okuyor Baran.</p>

  <p class="block14">"Hayret," diyor. "Sizi daha önce hiç görmedim."</p>

  <p class="block14">İstanbul avuç içi kadar bir yer sanki...</p>

  <p class="block14">"Ama bir yerlerden tanıyor gibiyim. Bizim okulun çaylarına gelir misiniz?"</p>

  <p class="block14">Haşim'in uyguladığı taktiğin bir benzeriyle karşı karşıya olduğumu bile bile, ayaküstü kuruluvermiş bu tuzağa düşmeye hazırım.</p>

  <p class="block14">"Kendi okulumuzdakiler dışında, çaylara gitmem pek. Ama, siz de bana pek yabancı gelmediniz..."</p>

  <p class="block14">Serap, kısa sürede oluşuveren bu yakınlığı sessizce, ama yadırgayan bakışlarla izliyor.</p>

  <p class="block14">Daha fazla dayanamayıp, "Funda'nın mamasını hazırlayayım ben," diye kalkıyor.</p>

  <p class="block14">Hemen peşine takılıyorum.</p>

  <p class="block14">"Bebek size emanet," diyorum Baran'a. "Serap'a anlatacaklarım var."</p>

  <p class="block14">Mutfağa girip, sürgülü kapıyı kapatıyorum ardımdan.</p>

  <p class="block14">"Evet Serap Hanım," diyorum. "Şimdi söyle bakalım... Derdin ne senin?"</p>

  <p class="block14">Anlamamış, saf rolünü deniyor önce. Boş gözlerle yüzüme bakıyor.</p>

  <p class="block14">"Neden görmek istedin beni?"</p>

  <p class="block14">"Bir komşumuzun nişanlısını merak etmenin neresi kötü? Hem Haşim ağabey..."</p>

  <p class="block14">"Yeter!" diye kesiyorum. "Ağabey, deyip durma. Hiç yakışmıyor ağzına... Her şeyi anlattı bana Haşim. Senin için bir ağabeyin ötesinde anlamlar taşıdığını çok iyi biliyorum. Ama bunların geride kalması gerekmez miydi? Evlenmiş, çocuk sahibi olmuş bir kadının eski sevgilisini ve onun nişanlısını yakın takibe alması normal mi sence?"</p>

  <p class="block14">"Yok öyle bir şey! Yalan söylemiş Haşim sana..."</p>

  <p class="block14">"Hah şöyle... Ağabeylikten Haşim'e gelebildin sonunda. Peki, söylediklerinin hangisinin yalan olduğunu iddia ediyorsun?"</p>

  <p class="block14">"Sana neler anlattı, bilmiyorum. Ama yüzeysel bir arkadaşlık dışında hiçbir şey yaşamadık onunla. Sana hava atmak, kıskandırmak için abartmış herhalde."</p>

  <p class="block14">Birden karşı atağa geçiyor.</p>

  <p class="block14">"Ya sen? Senin Haşim'den önce hiç erkek arkadaşın olmadı mı sanki?"</p>

  <p class="block14">"Olmaz mı?" diye gülüyorum meydan okurcasına. "Hem de çok... Ben İstanbul kızıyım Serap Hanım! Dışa dönük, hatta davranış olarak senden çok daha uçarı... Ama, dürüstlükten asla ödün vermem! Dün, dünde kalır. Geriye dönüp de yeni kurulmuş beraberlikleri sarsmaya yönelik eylemler sergilemem ben. Ortalığı karıştırmak yakışmaz bana..."</p>

  <p class="block14">Asıl çökertici darbeyi vurmanın tam zamanı!</p>

  <p class="block14">"Her neyse," diyorum. "Kayınbiraderinin, birkaç dakika içinde nasıl ağzımın içine düşecek hale geldiğini gördün. Dedim ya, İstanbul kızı olmanın getirilen bunlar... Benimle asla başa çıkamazsın sen. Üzerime gelirsen, yürüdüğün bu çarpık çizgide ısrarlı olursan, yapamayacağım hiçbir şey yoktur; bilmiş ol!"</p>

  <p class="block14">Ürkek bakışlarını yüzümde gezdiriyor.</p>

  <p class="block14"> "Ne yapabilirsin ki?"</p>

  <p class="block14">"Kocan," diyorum. "Onunla da kayınbiraderinle olduğu gibi bir yakınlığı kolayca kurabileceğimi tahmin edersin. Hele bir de; nişanlımın geçmişte karısıyla yaşanmış ilişkisini öğrenirse, var ya..."</p>

  <p class="block14">Söylediklerimin etkisini ölçmek için biraz duraklıyorum.</p>

  <p class="block14">"Yazık olur sana," diyorum. "Özellikle de çocuğuna. Benim kaybedecek hiçbir şeyim yok. Sen zararlı çıkarsın. Nasıl istiyorsan öyle davran."</p>

  <p class="block14">"Kusura bakma," diyor usulca. "İşin bu noktaya varacağını kestiremedim. Benimki masum bir meraktı yalnızca..."</p>

  <p class="block14">"Bırak bunları! Masumiyet sözcüğü ağzına nasıl iğreti duruyor, bir bilsen... Tekrar ediyorum, bu doğrultudaki en ufacık bir hareketin karşısında, gözümü kırpmadan kocana giderim. Bugün burada, seni doğduğuna pişman etmediğim için de teşekkür borçlusun bana. Yaratmaya çalıştığın dostluk tablosunu bozmayışım, yalnızca çocuğunun hatırına... Bu iyiliğimi de unutma."</p>

  <p class="block14">Kapıyı açıp dışarıya çıkıyorum. Serap da elinde biberonla peşimden geliyor.</p>

  <p class="block14">"İzninizle," diyorum. "Derse geç kaldım."</p>

  <p class="block14">Hemen yerinden fırlıyor Baran.</p>

  <p class="block14">"Ben bırakayım sizi."</p>

  <p class="block14">"Teşekkür ederim," diye gülümsüyorum. "Nişanlı bir kızın dışarlarda, böyle yakışıklı bir delikanlıyla görülmesi, hiç de hoş olmaz."</p>

  <p class="block14">"Fettan" rolünü geride bırakmış, gerçek kimliğine kavuşmuş bir Piraye olarak, ikisiyle de dostça vedalaşıp kendimi sokağa atıyorum.</p>

  <p class="block14">***</p>

  <p class="block14">Bir aylık eğitim döneminin bitiminde, izinli çıkıyor Haşim.</p>

  <p class="block14">Saçları kısacık; asker tıraşı.</p>

  <p class="block14">"Yakışmış sana," diyorum. "Yüzün gözün açılmış."</p>

  <p class="block14">Özlemişiz birbirimizi.</p>

  <p class="block14">Önce o anlatıyor. Asker ocağında yaşadıklarını; Karafatma Dağı'nın eteklerinde yaptıkları atış talimlerini, yemek konusundaki seçiciliğinin başına dert olduğunu, öğünlerinin çoğunu kantinden aldığı helva ekmekle geçiştirdiğini...</p>

  <p class="block14">Sonra sıra bana geliyor. Kliniklerin yoruculuğu, derslerin ağırlığı; arta kalan zamanda yaptıklarım... Hepsini ilgiyle dinliyor Haşim.</p>

  <p class="block14">"Bir de..." diyorum. "Serap'la tanıştık!"</p>

  <p class="block14">İğne batırılmış gibi, olduğu yerde irkiliveriyor.</p>

  <p class="block14">"Üstelik ziyaretine gittim," diye devam ediyorum.</p>

  <p class="block14">Ve baştan sona, en ufak ayrıntısına kadar, tüm yaşadıklarımı anlatıyorum. Serap'ı, Funda bebeği, Baran'ı...</p>

  <p class="block14">Sözlerimi bitirdiğimde, uzunca bir süre, ifadesiz bir yüzle düşünüyor Haşim.</p>

  <p class="block14">"Yani, açık açık flört ettin oğlanla?"</p>

  <p class="block14">Bu noktaya takılacağını beklediğimden, hazırlıklıyım.</p>

  <p class="block14">"Evet," diyorum kayıtsızca. "Öyle gerekiyordu, öyle oldu."</p>

  <p class="block14">Kızmak istiyor, kızamıyor. Haklı gerekçelerim olduğunun ayrımında.</p>

  <p class="block14">"Korkulur senden," diye başını iki yana sallıyor.</p>

  <p class="block14">"Kork!" diye bağırıyorum. "Bu konuda yapamayacağım şey yok benim."</p>

  <p class="block14">"Gözdağı mı veriyorsun bana?"</p>

  <p class="block14">"Nasıl istersen öyle yorumla. Yalnız bu meselede değil, beraberliğimizin hangi safhasında olursa olsun, gelişebilecek benzer durumlarda, karşında bambaşka bir Piraye görürsen, hiç şaşırma..."</p>

  <p class="block14">"Böyle bir durum, bir daha asla olmayacak."</p>

  <p class="block14">"O halde sorun yok."</p>

  <p class="block14">"Benim miladım seninle başladı Piraye. Seninle de sürecek..."</p>

  <p class="block14">"Umarım. Baştan söylemiş olayım da; adımlarını ona göre at sen de."</p>

  <p class="block14">Biraz sahiplenme, biraz da kıskanma ve sakınma içeren sözlerim, hoşuna gitmiş gibi... Kayıtsız şartsız bana bağlı kalma yolunda yürümeye hazır görünüyor. Kendi bilir.</p>

  <p class="block14">***</p>

  <p class="block14">Üç aylık eğitim döneminin sonunda kura çekecek Haşimler.</p>

  <p class="block14">"Keşke İstanbul olsa," diyor. "Hemen evleniveririz."</p>

  <p class="block14">Onun bu isteğini paylaşamıyorum. Öğrenciliğim bitmeden evlenmekten yana değilim ben. Gene de varsayımlar üzerinde konuşup, onunla ters düşmeyi istemiyorum.</p>

  <p class="block14">Birbirine zıt yönde yoğunlaşmış dualarımızdan, yerine ulaşan benimki oluyor. Kurada, İzmir'i çekiyor Haşim.</p>

  <p class="block14">Telefondaki sesi buruk.</p>

  <p class="block14">"Beceremedim," diyor. "Ah, bir İstanbul olsaydı..."</p>

  <p class="block14">Üzüntüsüne katılmasam da, "İstanbul'a yakın hiç değilse," diye avutmaya çalışıyorum onu.</p>

  <p class="block14">***</p>

  <p class="block14">Son sınıf öğrencisiyim artık.</p>

  <p class="block14">Bu yaz tatili, öncekilerden çok farklı benim için. İçinde pek çok "son"u barındırıyor çünkü.</p>

  <p class="block14">Gelecek yıl Çınarcık'a gelsem de, eski Piraye'den bambaşka bir çizgide olacağımı biliyorum. Evli, kendi arzusuyla olsa da, özgürlüğünü rafa kaldırmış genç bir kadın...</p>

  <p class="block14">Son yazımı, bağımsız geçireceğim bu son günleri gönlümün dilediğince, doyasıya yaşamak istiyorum.</p>

  <p class="block14">Haşim yaz boyunca iki kez geliyor Çınarcık'a.</p>

  <p class="block14">Babamla mangal başı keyfini paylaşıyorlar. Annem sevdiği yemekleri pişiriyor ona.</p>

  <p class="block14">Baş başa kaldığımızda, geleceğe yönelik konularda, birbirimize daha ciddi öneriler sunuyoruz artık. Ben protez kürsüsünde asistan kalmayı gündeme taşıyorum. Haşim'in kafasında ise baştan beri muayenehane açma fikri var. Zaman içinde kararlarımızın kesinleşeceğini düşünüyoruz.</p>

  <p class="block14">İzmir'i çok sevmiş Haşim.</p>

  <p class="block14">"İstersen İzmir'e yerleşebiliriz," diyor.</p>

  <p class="block14">Pek gönüllü yaklaşmıyorum bu öneriye. İstanbul dururken, daha çok sayıda seçenek arasından seçim yapma şansımız varken... İzmir düşüncesine ısınamıyorum bir türlü.</p>

  <p class="block14">***</p>

  <p class="block14">Kurban Bayramı ile çakışan yan yıl tatili öncesi, "Diyarbakır'a gidelim," diyor Haşim. "Hep beraber..."</p>

  <p class="block14">Neden olmasın? Nişanlımın memleketini görmek, onun durup dinlenmeden tanıtmaya çalıştığı şehri yakından tanımak fikrinin çekiciliğine kapılıveriyorum.</p>

  <p class="block14">"Ben gelemem," diyor babam.</p>

  <p class="block14">Gerekçe olarak da muayenehaneyi ve randevulu hastalarını öne sürüyor.</p>

  <p class="block14">Sonunda, annemle beraber gitmeye karar veriyoruz.</p>

  <p class="block14">Diyarbakır'a, Haşim'in ailesinin evine konuk olmak, gelin adayı Piraye için farklı heyecanlar içeriyor. Orada neler yaşayacağımın, ne tür izlenimlerle geri döneceğimin merakı içindeyim.</p>

  <p class="block14">***</p>

  <p class="block14">Havaalanını şehre bağlayan yolda hızla ilerliyoruz.</p>

  <p class="block14">"Burası Diyarbakır'ın Yenişehir bölümü," diyor Haşim. "Surların içinde kalan eski şehir, kapılarından dışarı açılıp alabildiğine yayıldı ve büyüdü. Özellikle de son yıllarda... Ama tarihi solumak istersen, surların içine girmen gerekir."</p>

  <p class="block14">Doğduğumdan bugüne, kısa geziler dışında İstanbul'dan ilk çıkışım. Gördüğüm her yeni şey, bilmediğim ufuklara taşıyor beni.</p>

  <p class="block14">"Eski Diyarbakır'ı ne zaman görebileceğiz?" diyorum sabırsızlıkla.</p>

  <p class="block14">"Merak etme," diye gülüyor Haşim. "Onun için de fırsat yaratacağız."</p>

  <p class="block14">Arabanın durmasıyla, Haşimlerin evine geldiğimizi anlıyorum.</p>

  <p class="block14">Haşim, annemle benim arabadan inmemize yardım ediyor Nereden çıkıp geldiklerini anlayamadığım birileri, bavullarımızı alıp, parmaklıklı demir kapının gerisinde kayboluveriyorlar.</p>

  <p class="block14">Geniş bir bahçenin içine oturtulmuş, üç katlı bir konak burası. Bahçeyi çepeçevre saran yüksek duvarların üzerindeki demir parmaklıklar sarmaşıklarla örtülü. Ancak dikkat edilince görülebilen binadan çıkan birilerinin bize doğru geldiklerini ayrım-sıyorum.</p>

  <p class="block14">Lamia Hanım, Kenan Bey, hemen arkalarında da Naran... Sevecen, sıcak bir kucaklamayla karşılıyorlar bizi.</p>

  <p class="block14">Sağa doğru kıvrılan merdivenleri çıkıp, alçak zemin katının üzerindeki orta kata ulaşıyoruz.</p>

  <p class="block14">Kemerli sokak kapısından geniş bir hole, oradan da yüksek tavanlı, büyük bir salona geçiyoruz. Salonun iki duvarı, boydan boya uzanan sedirle çevrili. Üzerine (sonradan adının "kadamalı yastık" olduğunu öğreneceğim), sırma işli duvar yastıkları dizilmiş.</p>

  <p class="block14">Orta yerde; alçak, ahşap bir dörtayak üzerinde; kocaman, bakır bir sini var. Hemen çaprazındaki bakır mangalla uyum içindeler. Duvarlara bakır-gümüş karışımı işlemelerle bezeli tabaklar serpiştirilmiş. Salonun sol köşesinde, antika olduğunu tahmin ettiğim, ceviz bir konsol duruyor.</p>

  <p class="block14">Yerler duvardan duvara, el dokuması halılarla kaplı. Naran, bu halılara ayakkabıyla basılamayacağını anlatmak ister gibi, annemle benim ayağımıza birer çift terlik uzatıyor.</p>

  <p class="block14">Koltuk alışkanlığımızı bir yana atıp, yerden epey yüksek olan sedirlere yerleşiyoruz annemle.</p>

  <p class="block14">Lamia Hanım bir kez daha kucaklıyor bizi.</p>

  <p class="block14">"Evimize hoş geldiniz!" diyor.</p>

  <p class="block14">Sonra geriye dönüp, Naran'a belli belirsiz, bir şeyleri ima eder gibi bakıyor.</p>

  <p class="block14">Hemen dışarı fırlıyor Naran. Birazdan, elinde bardak dolu gümüş bir tepsiyle geri geliyor.</p>

  <p class="block14">"Bir yorgunluk şerbeti içersiniz artık," diye gülümsüyor Lamia Hanım. İstanbul'dakinden çok daha sıcak; konuk ağırlamanın gereklerini severek yerine getiren bir ev sahibi kimliğinde.</p>

  <p class="block14">Naran'ın uzattığı tepsideki bardaklardan birini alıyorum. Renksiz, şekerli su gibi bir şey. Ama kokusu hoş, içine kavrulmuş badem atılmış. Söz gecelerinde içtiklerini söyledikleri şerbet bu mu acaba?</p>

  <p class="block14">Daha çok annemle Lamia Hanım arasında geçen, Kenan Beyin nadiren katıldığı, Haşim'le benim izlemekle yetindiğimiz sohbetin ardından, yemeğe buyur ediyorlar bizi.</p>

  <p class="block14">Bu kez, biraz öncekine eşit büyüklükte, ikinci bir salona geçiyoruz.</p>

  <p class="block14">Upuzun bir masa... Üzeri pek çoğunu tanımadığım yiyeceklerle donatılmış. Tam ortada, kocaman bir sininin içinde, görünümünden pek hoşlanmadığım bir yemek var.</p>

  <p class="block14">"Kibe mi yaptınız anne?" diyor Haşim. "Sevmeyebilirler..."</p>

  <p class="block14">"Evet," diye gülüyor Lamia Hanım. "Kibe bumbar..."</p>

  <p class="block14">Sonra açıklamaya girişiyor.</p>

  <p class="block14">"Kibe, işkembe dolması; bumbar da bağırsak. Diyarbakır'ın özel yemekleri bunlar."</p>

  <p class="block14">"Merak etme oğlum," diye Haşim'e dönüyor. "Sevmezlerse başka yemekler de var. Aç bırakmayız konuklarımızı."</p>

  <p class="block14">Tabağıma konulan kibeyle bumbara içim bulanarak bakıyorum. Ayıp olmasın diye, kibenin dış kabuğunu çıkarıp, içindeki pilav benzeri pirinç-kıyma karışımından bir çatal alıyorum. Hiç de fena değil. Biberli, baharlı, naneli bir iç.</p>

  <p class="block14">Lamia Hanım'ın başka yemekler dediği, upuzun bir liste oluşturuyor. İçli köfte, kaburga dolması, su böreği... Bunca yiyeceğin bizim için hazırlandığını düşünmek hoşuma gidiyor. İşte Diyarbakır, diyorum içimden. Anadolu insanı böyle ağırlıyor konuğunu.</p>

  <p class="block14">Lamia Hanım, yediğimiz her lokmanın açıklamasını yapıyor.</p>

  <p class="block14">"Diyarbakır'ın içli köftesi farklıdır. Antepliler dışına kıyma koyarlar. Bizimki yalnız bulgurdur. Tüm zenginliği içine katarız."</p>

  <p class="block14">Gerçekten de zengin içi. Biberli, baharlı, bol cevizli kıymanın, dış kabuğu oluşturan bulgurla uyumu kusursuz. Köftelerin bir kısmı haşlanmış, bir kısmı yumurtaya belenerek kızartılmış.</p>

  <p class="block14">"Ben kızarmış olanını severim," diyor Haşim.</p>

  <p class="block14">Ona katılmıyorum. Haşlaması daha hafif geliyor bana.</p>

  <p class="block14">Kaburga dolmasının da Diyarbakır'ın başta gelen yemeklerinden olduğunu öğreniyoruz. Yumuşacık pişmiş etlerle kaynaşan iç pilav, tek kelimeyle nefis.</p>

  <p class="block14">Bu kadar yemeğin ardından su böreğine yerimiz kalmıyor. Kırk kat elde açılmış ince yufkayla hazırlanan, emek ürünü, yörenin ünlü Nuriye tatlısından ancak birer lokma alabiliyoruz annemle.</p>

  <p class="block14">"Her öğünde bu kadar yersem, dönünceye kadar tombul bir nişanlın olacak," diye fısıldıyorum Haşim'e.</p>

  <p class="block14">"Her halinle kabulümsün," diye gülüyor.</p>

  <p class="block14">Yemeğin ardından, "mırra" dedikleri acı kahveyi içiyoruz. Kulpsuz, küçük, buraya özgü fincanlarda... Süzme, özel bir kahve mırra. Ağızda acı, buruk; ama hoş bir tat bırakıyor.</p>

  <p class="block14">"Yorucu bir gün geçirdiniz," diyor Lamia Hanım. "Odanıza çıkıp dinlenmek istersiniz belki..."</p>

  <p class="block14">Üst kata çıkan merdivenlerin bitiminde geniş bir sofa, sofanın çevresinde de çok sayıda oda var.</p>

  <p class="block14">Lamia Hanım sağdan ikinci kapıyı açıyor. Bavullarımız odamıza taşınmış bile.</p>

  <p class="block14">"İyi bir karşılamaydı," diyor annem baş başa kaldığımızda, ilk söz olarak.</p>

  <p class="block14">Doğru, bu kadarını ben bile beklemiyordum doğrusu.</p>

  <p class="block14">Geniş konuk odasındaki karyolalardan pencereye yakın olanını seçiyorum. Saten, üzeri Çin iğnesi işlemeli yatak örtüsünü kaldırıp, kalın yün yorganla sakız beyazı çarşafların arasına süzülüveriyorum.</p>

  <p class="block14">***</p>

  <p class="block14">Sabah Naran'ın sesiyle uyanıyoruz.</p>

  <p class="block14">"Piraye..."</p>

  <p class="block14">Kapıyı aralıyorum.</p>

  <p class="block14">"Kahvaltı hazır. Bayram kahvaltısı..."</p>

  <p class="block14">Bunun ne anlama geldiğini açıklamak anneme düşüyor.</p>

  <p class="block14">"Geciktik," diyor. "Bayram namazı dönüşü, kahvaltıya oturulur buralarda..."</p>

  <p class="block14">Çarçabuk giyinip aşağıya iniyoruz. Kenan Bey, Lamia Hanım ve Haşim, salonda oturmuş bizi bekliyorlar.</p>

  <p class="block14">Beni görünce hemen yerinden fırlıyor Haşim.</p>

  <p class="block14">"Bak, ne göstereceğim sana," diye kolumdan tutup pencerenin önüne götürüyor.</p>

  <p class="block14">Bahçede bir değil, iki değil, üç değil; tam dört tane kurbanlık koyun var.</p>

  <p class="block14">"Hadi," diyor Lamia Hanım. "Aşağıya inelim de, kurbanlıkları sahiplerine teslim edelim."</p>

  <p class="block14">Ne demek istediğini tam çıkaramıyorum. Önümüzde Lamia Hanım, annemle beraber bahçeyle buluşan merdivenleri iniyoruz. Haşim'le Kenan Bey de arkadan geliyorlar.</p>

  <p class="block14">"Bu senin gelin hanım," diyor Kenan Bey.</p>

  <p class="block14">Kurbanlıklar içinde en gösterişlisi olan kocaman koça hayretle bakıyorum. Koçun boynuzuna kırmızı kurdeleyle bağlanmış üç sıra bileziği gördüğümde, hayretim ikiye katlanıyor.</p>

  <p class="block14">"Bayram takını almayacak mısın?" diye gülüyor Lamia Hanım.</p>

  <p class="block14">İlk şaşkınlığımı atıp, iri nohut büyüklüğündeki taneciklerin birbirine eklenmesiyle oluşmuş bilezik dizisini elime alıyorum.</p>

  <p class="block14">"Diyarbakır'ın haplı bileziği," diye açıklıyor Lamia Hanım. "İki parçası uç uca eklendiğinde kolye oluyor. Yani, bir kolyeyle bir bilezik gibi de düşünebilirsin. Ya da üç ayrı bilezik olarak kullanabilirsin."</p>

  <p class="block14">Şimdiye dek benzerini hiç görmediğim bu değişik üçlü, ilk kez altın takıya karşı bir heves oluşturuyor içimde.</p>

  <p class="block14">Haşim bileziklerden birinin kancasını açıp koluma takıyor. Çok güzel...</p>

  <p class="block14">"Teşekkür ederim," diye Lamia Hanım'ın boynuna sarılıyorum.</p>

  <p class="block14">"Koç için bir şey söylemedin ama," diye gülüyor Kenan Bey.</p>

  <p class="block14">"Zahmet etmişsiniz," diyorum. "Teşekkür ederim. Ama onun kesilmesini görmek istemem."</p>

  <p class="block14">"Bizde âdettir," diyor Lamia Hanım. "Kurban Bayramı'nda geline koç gönderilir."</p>

  <p class="block14">"Ya diğerleri?" diye soruyorum.</p>

  <p class="block14">"Biri benim, biri Kenan Beyin, diğeri de Haşim'in."</p>

  <p class="block14">Arkamızda, elleri önde saygıyla bekleyen, birazdan kasap olduklarım öğreneceğim, birilerine dönüyor Kenan Bey.</p>

  <p class="block14">"Vekâletlerimizi verip gidelim. Kesilişini göstererek, üzmeyelim gelinimizi..."</p>

  <p class="block14">Kasaplar bizim yerimize kurbanlıkları kesebilmek için, hepimizden tek tek vekâlet alıyorlar.</p>

  <p class="block14">"Hadi," diyor Lamia Hanım. "Artık kahvaltımızı yapabiliriz..."</p>

  <p class="block14">Yemek salonunda, özenle hazırlanmış bir sofra bizi bekliyor.</p>

  <p class="block14">Laf arasında, Lamia Hanım'ın sabah namazıyla kalktığını, çok sayıda yardımcıyla beraber de olsa, bayram çöreği ve şeker-lokum dedikleri bir kurabiyeyi pişirdiğini öğreniyoruz.</p>

  <p class="block14">Naran'ın sürekli, mutfağa gidip gelerek, sofraya bir şeyler taşıdığını görmek beni de hareketlendiriyor.</p>

  <p class="block14">"Yardım edeyim sana," diye peşine takılıyorum.</p>

  <p class="block14">Aslında, böyle bir konağın mutfağını görmenin merakı içindeyim.</p>

  <p class="block14">Lamia Hanım kafamdan geçenleri okuyor sanki.</p>

  <p class="block14">"Siz de buyurun," diyor anneme. "Mutfağımızı da görmüş olursunuz."</p>

  <p class="block14">Salondan çıkıp, kısa bir koridor boyunca yürüyoruz. Önce, sol tarafta bir kapıyı açıyor Lamia Hanım.</p>

  <p class="block14">"Kilerimiz," diyor.</p>

  <p class="block14">Kocaman, penceresiz bir oda. Duvarları, boydan boya raflarla çevrili. Rafların üzerinde, ne içerdiklerini belirten etiketleriyle, küçüklü büyüklü tenekeler, bez torbalar, şaşırtıcı bir düzen içinde sıralanmışlar.</p>

  <p class="block14">Kilerin hemen yanındaki büyük kapıdan mutfağa geçiyoruz.</p>

  <p class="block14">Buraya, yalnızca "mutfak" demek haksızlık olur. Fakültedeki laboratuvarlarımızı çağrıştıran bir yanı var. Eskiyle yeniyi klasikle moderni uyumla kaynaştırmış. Bir yanda iki kapılı devasa buzdolabı; yanı başında ise büyük şehirlerde kullanımdan kalkmış bir tel dolap. İçinde dizi dizi reçel, salça ve baharat kavanozları...</p>

  <p class="block14">Mermer tezgâhı bölen elektrikli fırın ve bulaşık makinesi, yeniyi simgeliyor. Ama karşı köşedeki, dökme saçtan yapılmış kuzine, eskinin görkemli bir temsilcisi olarak, dimdik duruyor karşımızda.</p>

  <p class="block14">"Çörekleri, kurabiyeleri bu kuzinede pişiriyoruz," diyor Naran.</p>

  <p class="block14">Ortada, kare şeklinde dev bir masa var. Üzerinde de dizi dizi sıralanmış Diyarbakır çöreği ve şeker-lokum tepsileri...</p>

  <p class="block14">"Gece yatmadan hamurunu yoğurduk, sabah da pişirdik," diyor Lamia Hanım.</p>

  <p class="block14">"Senin yaptığın peksimete benziyor," diyorum anneme Diyarbakır çöreğini göstererek."</p>

  <p class="block14">"Yiyince farkını göreceksiniz," diye gülümsüyor Lamia Hanım. "Çok değişik ilaçlar katarız içine. Burada 'çörek dermanı' diye bir karışım satarlar. Ama ben, tek tek alıp kendim karıştırıyorum. Kara çörekotu, mahlep, mayana, anason tohumu, susam..."</p>

  <p class="block14">"Ama," diyorum. "Şeker-lokum, bizim un kurabiyemizin aynısı."</p>

  <p class="block14">"Bak ona hayır diyemem Pirayeciğim; gene de 'şeker-lokum' demekten vazgeçemiyoruz biz."</p>

  <p class="block14">Sofraya götürülmek üzere hazırlanmış çörek dolu servis tabaklarından birini de ben alıyorum.</p>

  <p class="block14">Lamia Hanımın yüzünde sıcacık bir gülümseme dolanıyor.</p>

  <p class="block14">"Hep bugünü bekledim," diyor. "Gelinimin gelmesini, evimin içinde böyle salınarak gezmesini..."</p>

  <p class="block14">Konuşması içten. Gelinini böyle özlemle bekleyen bir kayınvalidem olduğu için, çok şanslıyım galiba.</p>

  <p class="block14">"Çöreğin en iyi arkadaşı, Diyarbakır peyniridir," diyor Kenan Bey.</p>

  <p class="block14">Diyarbakır yöresine özgü; örük ya da top şeklinde, bazılarının içine ot konulmuş, farklı bir peynir bu.</p>

  <p class="block14">"Baharda, peynir şenliği yaparız," diyor Lamia Hanım. "Kilolarca taze peyniri alır, büyük kazanlarda kaynayan suya atıp eritir, sonra da bu gördüğünüz şekilleri veririz. Ardından tenekelere basıp, üzerine tuzlu su dökerek, ağızlarını lehimletir, soğuk hava depolarına göndeririz. Sonbaharla beraber tenekeler gelir, ağızları açılır ve afiyetle yenir."</p>

  <p class="block14">Peynirin içindeki ot, dereotunu andırıyor; ama farklı, baharatlı bir tadı var.</p>

  <p class="block14">Zeytinleri de bizimkine benzemiyor. Normal zeytinin iki katı büyüklüğünde, yeşil-mor arası, kırma zeytin... İşlenmemiş olarak alınıp kırıldıktan sonra, özel leğenlerde suya konulup, acısının gitmesi bekleniyor, sonra da terbiye edilip yenilecek hale getiriliyormuş.</p>

  <p class="block14">Yemek konusuna verilen önem, harcanan bunca emek, bizim alışkanlıklarımızın çok ötesinde. Hatta, yeme içme konusu, yaşamlarının ağırlık merkezini oluşturuyor da denilebilir.</p>

  <p class="block14">Benim gibi, boğazına pek düşkün olmayan birisi için, zaman kaybından başka bir şey değil. Gene de; her biri ayrı öyküye sahip çörekleri, peynirleri, zeytinleri iştahla atıştırmaktan kendimi alamıyorum.</p>

  <p class="block14">"Kurban Bayramı'nın ilk günü, en yakınlar dışında kimse kimseye gidip gelmez," diyor Lamia Hanım. "Fırsat bu fırsat, biz kurban işini yoluna koyarken, Haşim de sizi gezdirsin biraz..."</p>

  <p class="block14">Bu iyi işte! Diyarbakır'ı turist kimliğiyle gezmeye can atıyorum.</p>

  <p class="block14">Kesilmiş, parçalara ayrılmış kurban etlerini görmemeye çalışarak, merdivenlerden aşağıya, uçarcasına iniyorum.</p>

  <p class="block14">Kenan Bey, arabasının anahtarını Haşim'e uzatıyor.</p>

  <p class="block14">"Haşim'in BMW'sinin konforu yok ama... İdare edin artık."</p>

  <p class="block14">Kenan Beyin beğenmediği, biraz eski model bir Mercedes.</p>

  <p class="block14">"Haşim," diye sesleniyor arkamızdan Lamia Hanım. "Gecikmeyin. Akşamüzeri Reyyanlar gelecek..."</p>

  <p class="block14">Diş doktoru olmasa, başarılı bir turist rehberi olabilirmiş Haşim. İlgi alanı Diyarbakır'la sınırlı kalsa da...</p>

  <p class="block14">"Burası Dağkapı," diyor, Diyarbakır'ın tarih kokan eski dokusuna doğru yol alırken. "Buna benzer üç kapımız daha var: Urfakapı, Mardinkapı ve Dicle Kapısı."</p>

  <p class="block14">Önce, Haşim'in belki yüzlerce kez geçtiği, her adımını ezbere bildiği Diyarbakır caddelerinde tur atıyoruz. Caddelerin sokaklara, sokakların iyice daralıp incecik yollara dönüştüğü köşelere götürüyor bizi Haşim. Arabanın giremeyeceği darlıktaki sokaklarda, gezimizi yürüyerek sürdürmek zorunda kalıyoruz.</p>

  <p class="block14">Gri-siyah, iri bazalt taşlarıyla örülmüş; yüzyıllar öncesinden bize ulaşabilen surların görkemli duruşu karşısında büyülenmiş gibiyim. Ardı ardına çektiğim fotoğraflarla gördüklerimi belgelemeye çalışıyorum.</p>

  <p class="block14">"Diyarbakır surlarını, şehri saran basit bir duvar olarak görmeyin sakın," diyor Haşim. "Kuruluşundan bu yana, bu toprak yaşayan uygarlıkların en güzel göstergesidir surlar... Bir açık hava müzesi de diyebilirsiniz buna."</p>

  <p class="block14">Diyarbakır surlarının, dünyanın en büyük kalesi; kale olarak birinci, uzunluk olarak da Çin Şeddi'nden sonra dünyada ikinci olduğunu öğreniyoruz.</p>

  <p class="block14">Kapılar için de ilginç şeyler anlatıyor Haşim.</p>

  <p class="block14">"Yüz yıl öncesine kadar bu kapılar; güneşin doğusuyla açılır, batışıyla kapanırmış. Kapılar kapanınca, kimse içeri giremez ya da dışarı çıkamazmış. Bunun nedenini, Diyarbakır'ın birkaç kez salgın hastalık yaşamasına bağlıyorlar. Ortadoğu'nun büyük ticaret, özellikle de ipek merkezlerinden biri olduğundan, gelene gidene dikkat etmek durumundalarmış. Yabancılar şehre girmeden önce, kapının hemen girişinde yer alan hamamlara sokulur; ancak yıkanıp paklandıktan sonra şehre girmelerine izin verilirmiş.</p>

  <p class="block14">Onun için de kentin dört kapısının içindeki girişlerde bir hamam, bir han, bir cami olurmuş. Ne yazık ki, bu hanların, hamamların çoğu yok artık. Ya bakımsızlıktan yıkıldı ya da sahipleri tarafından. Yerlerine pasaj yaptırmayı daha kârlı gördüklerinden..."</p>

  <p class="block14">Ardından, Alipaşa Mahallesi'ne götürüyor bizi Haşim. Şehrin, gecekondularla dolu, kenar mahallesine... Daracık sokaklar arasında, inişli yokuşlu zemin üzerinde yürümeye çalışırken, buraya neden geldiğimize bir anlam veremiyorum.</p>

  <p class="block14">Evlerin önünde; yüzü gözü kirli, her yaştan çocuk toza toprağa aldırmadan oyun oynuyor. Bizi fark eden birkaç tanesi peşimize takılıyor. Yanım sıra yürüyen çocukların gülümseyen yüzlerine bakıyorum. Ve hepsinde var olan ortak bir özelliği keşfediyorum: Gözleri! İri, kömür karası, ateş gibi; yabansı bir çekim gücüyle içlerine alıveriyorlar insanı...</p>

  <p class="block14">Haşim, gecekondu görünümündeki evlerden birinin üzerindeki kitabeyi gösteriyor.</p>

  <p class="block14">"Gördüğünüz gibi," diyor gururla. "Diyarbakır'ın her zerresinden tarih fışkırıyor."</p>

  <p class="block14">Yeniden arabaya biniyoruz.</p>

  <p class="block14">"Sizi burçlara götüreceğim," diyor Haşim. "Surların üzerindeki seksen iki burçtan en ünlülerine..."</p>

  <p class="block14">Surların Şehitlik bölümüne doğru hızla ilerliyoruz.</p>

  <p class="block14">"Her burcun ayrı bir öyküsü, yüzyıllar öncesinden günümüze ulaşan birer efsanesi var," diyor Haşim.</p>

  <p class="block14">Yedikardeş Burcu'nun önündeyiz.</p>

  <p class="block14">Çift başlı kartal ve aslan kabartmaları, ustaca işlenmiş kitabeler; gerçek bir tarih hazinesinin karşısında olduğumuzu fısıldıyor bize.</p>

  <p class="block14">"Yedikardeş, bir umut burcudur," diyor Haşim. "Çocuksuz kadınlar, çocuklarının erkek olmasını bekleyenler buraya gelir, dua eder, adaklar adar, bez bağlarlar. İlginç de bir efsanesi var buranın..."</p>

  <p class="block14">"Ne duruyorsun, anlatsana..." diyorum sabırsızlıkla.</p>

  <p class="block14">"Sizi sıkmaktan korkuyorum," diye gülüyor.</p>

  <p class="block14">"Öyle şey olur mu hiç?" diyor annem. "Zevkle dinliyoruz seni."</p>

  <p class="block14">İlgimizin yoğunluğu Haşim'i sevindiriyor. Masal tadında bir anlatımla, Yedikardeş efsanesiyle buluşturuyor bizi:</p>

  <p class="block14">"Çocuğu olmayan bir kadın, her gün kocası tarafından dövülmektedir. Canından bezen kadın, burcun üzerine çıkar. Kayaların üstünden atlayıp intihar etmekten başka umarı kalmamıştır. Tam kendini atacağı sırada, Hızır görünür gözüne. Kadını intihardan vazgeçirir. Evine gitmesini ister. Bir süre sonra hamile kalır kadın. Hamileliği boyunca her gün burca gelip, Hızır'ı gördüğü yerde, çocuğunun erkek olması için dua eder. Duaları kabul olur ve nur topu gibi bir erkek çocuk doğurur.</p>

  <p class="block14">Sonraki yıllarda, peş peşe altı erkek çocuk daha doğurur. Çocuklar büyür, cesur birer delikanlı olurlar. Annelerinin vasiyeti üzerine, üç katlı burcun içine yedi oda yapıp, buraya yerleşirler.</p>

  <p class="block14">Bir sabah uyandıklarında, kalenin kalabalık bir düşman ordusunca kuşatıldığını görürler. Burcu almaya gelen düşmanla, cesurca savaşırlar. Surların büyük bir bölümünü ele geçiren düşman komutanı, burcun düşmemesine kızmıştır. Kendisi başta olmak üzere, kalabalık bir grupla saldırıya geçer. Teslim olmayı akıllarına bile getirmeyen, ölümüne savaşan yedi kardeş, bedenlerinin her yanına, çok sayıda dinamit bağlayıp ateşlerler.</p>

  <p class="block14">Dinamitlerin patlamasıyla, burcun üzerindeki askerler, başlarındaki komutanla beraber havaya uçar. Yedi kardeş de şehit olurlar. Komutanını kaybeden düşman ordusu, büyük kayıplar vererek dağılır. Yedi kardeşin sayesinde kale kurtulmuştur. Havaya uçan burcun yerine, bu yedi kardeşin anısına, yeni bir burç yapılır."</p>

  <p class="block14">"Hüzünlü bir öykü," diyor annem.</p>

  <p class="block14">"Kafama bir şey takıldı," diye araya giriyorum. "Çocuğu olmayan kadınların kocaları tarafından dövülmesi de Diyarbakır âdetlerinden biri mi yoksa?"</p>

  <p class="block14">"Yok canım," diye gülüyor Haşim.</p>

  <p class="block14">Uzun yanıtlar vermek yerine, "Bu da Evli Beden Burcu," diye, Yedikardeş'in karşı tarafındaki burcu gösteriyor bize.</p>

  <p class="block14">En az Yedikardeş kadar görkemli burçtan gözlerimi alamıyorum.</p>

  <p class="block14">"Onun da bir efsanesi var mı?"</p>

  <p class="block14">"Var. Ama, öncekinden de hüzün verici ne yazık ki..."</p>

  <p class="block14">"Olsun. Gene de anlat sen."</p>

  <p class="block14">"Benden günah gitti... Hükümdarın emri üzerine, Evli Beden'in yapımını mimar İbrahim, Yedikardeş'in yapımını da oğlu Yahya üstlenir.</p>

  <p class="block14">Baba oğul aynı gün işe başlar ve bir yıl sonra, aynı gün eserlerini bitirirler. Her iki burç da birbirinden güzel olmuştur. Ancak, bu görüntüler iki ustayı da tatmin etmez. Önce baba İbrahim, karşı burçtaki oğluna seslenir. 'Seninki daha güzel olmuş.' diye. Kendi yaptığı burcun üzerinde, babasının eserini hayranlıkla seyreden Yahya, avazı çıktığı kadar bağırır: 'Hayır, seninki daha güzel olmuş!'</p>

  <p class="block14">Karşılıklı bağrışmaların sonunda, baba İbrahim 'Ya Allah,' deyip kendini burçtan aşağı atar. Onu gören oğlu Yahya da üzüntüden kahrolarak, aşağıya atlar. İkisi de kayalara çarpa çarpa can verirler.</p>

  <p class="block14">Bu olaydan sonra burçlara ve şu gördüğünüz vadiye Ben-ü Sen adı verilir. Önceleri meyve ağaçlarıyla dolu, içinde buz gibi sular kaynayan, kentin mesire yeri olan yemyeşil vadi, kırsal kesimden gelen göçlerle, gecekondu cennetine dönüştü ne yazık ki..."</p>

  <p class="block14">"Şu anda bizi, işin tarihi yönü ilgilendiriyor," diyorum. "Sosyolojik cephede alınan yenilgiler bu eşsiz tabloyu gölgele-yemez."</p>

  <p class="block14">"Öyle," diyor Haşim biraz buruk bir tavırla. "Şehirleşme adına örselenmiş olsalar da; Ben-ü Sen Vadisi'yle iki yanında sekiz yüz yıldan beri ayakta duran bu iki muhteşem anıtın bizler için önemi büyük."</p>

  <p class="block14">Saatine bakıyor.</p>

  <p class="block14">"Dönelim mi artık?"</p>

  <p class="block14">Bana kalsa, turistik yönü ağır basan gezimizi sürdürmeyi yeğlerim. Ama Lamia Hanımın son uyarısını yok saymak ayıp olacağından, gönlümü burçların üzerinde takılı bırakarak, "Dönelim," diyorum.</p>

  <p class="block14">Reyyan abla, kocası Cevdet enişte ve çocukları çoktan gelmişler. Lamia Hanım ve Kenan Beyle beraber, salonda oturmuş bizi bekliyorlar.</p>

  <p class="block14">"Nasıl buldunuz Diyarbakır'ımızı?" diye soruyor Kenan Bey.</p>

  <p class="block14">"Harika," diyorum. "Tek kelimeyle harika!"</p>

  <p class="block14">"Sağ olsun, Haşim görülmesi gereken her yeri gösterdi bize," diyor annem de.</p>

  <p class="block14">"Yalnızca küçücük bir bölümünü," diye düzeltiyor Haşim.</p>

  <p class="block14">"En iyisi, tatilinizi biraz daha uzatmak," diye gülüyor Lamia Hanım. "Yalnız Diyarbakır şehri değil, görülmesi gereken Diyarbakırlıları da düşünürsek... Onca akraba, eş dost var geride."</p>

  <p class="block14">Kibarca yapılmış, açık bir uyarı bu. Şehir gezisi bu kadar; bundan sonrası akraba ziyareti, demeye getiriyor. Kendince haklı. Gelinini ve annesini yakınlarıyla buluşturmak, tanıştırmak, gerekli bayram ziyaretlerini beraberce gerçekleştirmek istiyor haliyle.</p>

  <p class="block14">"Bu kadar düşünmeyin canım," diyor Reyyan abla. "Diyarbakır'ı da Diyarbakırlıları da görecek bol bol vaktiniz olacak nasılsa."</p>

  <p class="block14">Düğüne geldiğimiz zamanı kastediyor olmalı. '</p>

  <p class="block14">Evet, Haşim'le ve babamla da konuştuğumuz gibi, düğünümüzü burada yapacağız. Ama o telaş içinde, gezmeye fırsat bulabileceğimizi hiç sanmıyorum doğrusu.</p>

  <p class="block14">Yorulmuşsunuzdur," diyor Lamia Hanım. "Güzel bir çay iyi gelecek hepimize..."</p>

  <p class="block14">Onun bu sözleri, Reyyan ablaya ve Naran'a salonla mutfak arasındaki taşıyıcılık görevlerini hatırlatmaya yetiyor. İkisi birden yerlerinden fırlayıveriyor.</p>

  <p class="block14">İçeride çok sayıda yardımcı olmasına karşın, servisi kendilerinin yapması dikkatimden kaçmıyor. Bunu, konuğa gösterilen saygı olarak algılıyorum.</p>

  <p class="block14">Reyyan ablanın; evlenip bu evden ayrılmış olsa da, kendini en az Naran kadar bu evin kızı konumunda gördüğü belli. Ben de gelin kimliğimle, üstüme düşeni yapmam gerektiğini düşünerek peşlerinden gidiyorum.</p>

  <p class="block14">Ortadaki masanın üzerindeki önceden hazırlanmış servis tabaklarını alıp, hep beraber salona taşımaya başlıyoruz. Mercimekli köfte, Diyarbakır çöreği, şeker-lokum...</p>

  <p class="block14">"Akşamı düşünerek, ikindi çayını hafif tuttuk," diyor Lamia Hanım. "Kurban kavurmasına yer kalsın diye..."</p>

  <p class="block14">Elimdeki tabaklardan birini Kenan Beyin, diğerini Haşim'in önüne bırakıyorum.</p>

  <p class="block14">"İşte istediğin oldu anacığım!" diyor Reyyan abla. "Gelinin geldi, etrafında dönüyor. Hele bir düğün olsun; tam olarak kavuşacaksın gelinciğine..."</p>

  <p class="block14">Yanlış mı duydum? Lamia Hanımın gelinciğine tam olarak kavuşması... Ne anlama geliyor bu?</p>

  <p class="block14">Günlerdir her fırsatta yinelenen, şu ana kadar gözüme son derece masum görünen; gelin özleminin dışavurumu şeklinde maskelenmiş art niyetler, Reyyan ablanın ağzında gerçek yüzüne kavuşuyor galiba.</p>

  <p class="block14">Ne düşünüyor bunlar?</p>

  <p class="block14">Düğünün ardından Diyarbakır'a yerleşeceğimizi, hatta bu eve gelin geleceğimi mi?</p>

  <p class="block14">Beynime ulaşan tatsız iletilerin, orada bulunanların üzerindeki yansımasını görmek için; neşeyle gülüşüp söyleşen kalabalığı şöyle bir tarıyorum.</p>

  <p class="block14">Annem, Lamia Hanımla bir şeyler konuşuyor. Söylenenleri ya duymadı ya da anlamadı. Haşim, Reyyan ablanın kızı Burçin'i dizlerinde hoplatıyor. Kenan Beyle Cevdet enişte, köyle ilgili derin bir sohbete dalmışlar.</p>

  <p class="block14">Yanıldım mı acaba, diye düşünürken; Naran'ın yüzünde hınzırca bir ifade yakalıyorum. Ablasına bakıp hafifçe gülümsüyor.</p>

  <p class="block14">Şu an için en iyisi, anlamamış görünmek... Ama beklenmedik gelişmelere karşı hazırlıklı olmakta yarar var.</p>

  <p class="block14">Bayramın ikinci günü, tam bir ziyaretçi akınına uğruyor ev.</p>

  <p class="block14">Önce Çermik'ten, köyden, kalabalık bir konuk grubu geliyor. Kenan Bey ve Haşim, onları bahçede karşılıyorlar.</p>

  <p class="block14">Köylüler önce Kenan Beyin, sonra Haşim'in önünde yere kapaklanıp, bana çok itici gelen bir tarzda saygılarını gösteriyorlar. Ayağa kalkınca da iki ellerini önlerine bağlayıp, hiç konuşmadan, öylece duruyorlar. Kenan Bey neyse de, Haşim'in ağalığını çok yadırgıyorum.</p>

  <p class="block14">Bahçeye tepsi tepsi şerbet taşmıyor.</p>

  <p class="block14">Sonra, geldikleri gibi, otobüslere binip köylerine dönüyorlar.</p>

  <p class="block14">"Zaman olsa, köye de götürürdük sizi," diyor Lamia Hanım. "Bir dahaki sefere inşallah."</p>

  <p class="block14">Geleceğe yönelik öneriler, beni ürkütüyor artık. Doğal olarak söylenseler bile, her şeyden farklı anlamlar çıkarır oldum. Sözcüklerin altında amacını aşan niyetlerin barındığını düşünmek, gitgide saplantı haline geliyor bende.</p>

  <p class="block14">Günün geri kalanı, gene konuk ağırlamakla geçiyor. Bayram ziyareti mi, yoksa gelin görmek için mi bunca kalabalık; çözemiyorum. İç içe geçmiş akrabalık ilişkilerini algılamakta güçlük çekiyorum. Kim kimin amcaoğlu, kim kimin babasının uzaktan akrabası... Bunları öğrenmem ya da aklımda tutmam gerektiğini de hiç sanmıyorum.</p>

  <p class="block14">Bitmek tükenmek bilmeyen konuk akınına, meraklı komşuların da eklenmesiyle tablo tamamlanıyor.</p>

  <p class="block14">Herkesin gözü benim üzerimde. Lamia Hanımın gelinini inceden inceye süzüp, hakkındaki yorumlarım paylaşmak için kapıdan çıkmayı bile beklemeden, hemen oracıkta, açıktan açığa fısıldaşıp duruyorlar.</p>

  <p class="block14">Robotlaşmış adımlarla, Artukoğlu ailesinin yıllardır özlemi çekilen gelini rolünde, ortalıkta dolanıp duruyorum.</p>

  <p class="block14">Annem hiçbir şeyin ayrımında değil. Böyle olması daha iyi galiba. Tam açıklık kazanmamış kuşkularıma onu da ortak etmenin anlamı yok.</p>

  <p class="block14">Bayramın üçüncü gününün programını çoktan yapmış Lamia Hanım.</p>

  <p class="block14">"Bugün gelin gezdirme günümüz," diye müjde veriyor kendince. "Seni görmek isteyen o kadar çok kişi var ki..."</p>

  <p class="block14">Dünküler yetmedi mi, diye geçiriyorum içimden.</p>

  <p class="block14">Neden bütün Diyarbakır'ın beni görmesi gerekiyor ki?</p>

  <p class="block14">"Önce Ofis'ten başlayalım," diyor Haşim'e. "Sonra da Ayişe bibiye<sup class="calibre4"><sup class="noteref" id="back_note_1"><a class="calibre5" href="../Text/index_split_009.html#note_1" title="1">1</a></sup></sup> gideriz."</p>

  <p class="block14">Annemle bana dönüyor.</p>

  <p class="block14">"Ayişe bibi, ailemizin hayatta kalan en yaşlı kişisi. Eski şehirde, torunuyla beraber oturuyor. Böylelikle, sur içindeki tarihi Diyarbakır evlerinden birini de görmüş olacaksınız."</p>

  <p class="block14">Cılız bir sevinç kaplıyor içimi. Eski Diyarbakır'da beni çeken bir şeyler var... Özgün ve doğal oluşu belki de.</p>

  <p class="block14">Ne var ki bu doğallığa kavuşabilmek için, Yenişehir'in Ofis semtinde; saatlerce, kapı kapı, akraba, eş dost ziyareti yapmamız gerekiyor.</p>

  <p class="block14">Adlarını ve yüzlerini, Artukoğlu ailesine yakınlık derecelerini asla hatırlayamayacağım onlarca insan... Lamia Hanımın kafasında oluşturduğu belli bir sıraya göre, bir apartmandan diğerine, bahçeli evlerden saray yavrusu konaklara gire çıka "gelin gezdirme" eylemimizi tamamlıyoruz.</p>

  <p class="block14">İkram edilen, ayıp olmasın diye yiyip içmek zorunda kaldığım çay, kahve, şerbet; çikolata ve tatlılardan içim bulanıyor.</p>

  <p class="block14">"Tamam," diyor sonunda Lamia Hanım. "Sıra geldi Ayişe bibiye..."</p>

  <p class="block14">Arabayı sokağın başında bırakıp, iki yanında küçüklü büyüklü evlerin sıralandığı daracık yolda yürümeye başlıyoruz.</p>

  <p class="block14">Önceki gün yaptığımız turistik gezideki Haşim'in rehberlik görevini Lamia Hanım üstlenmiş görünüyor.</p>

  <p class="block14">Onun ağzından; Diyarbakırlıların sokağa "küçe" dediklerini, eski Diyarbakır sokaklarının ve evlerinin son yıllarda sur içindeki dengesiz yapılaşma sonucu yıkılmaya ve kaybolmaya başladığını, farklı mimarideki bu evlerin iklim koşullarına uymak için bitişik ve taştan yapıldığını öğreniyoruz.</p>

  <p class="block14">Kemerli bir kapının önünde duruyor Lamia Hanım.</p>

  <p class="block14">"Burası!"</p>

  <p class="block14">Ufak tefek bir genç kızın açtığı kapıdan küçük bir hole, oradan da geniş avluya geçiyoruz.</p>

  <p class="block14">Avlunun ortasındaki küçük havuzun, çevresindeki renk renk çiçeklerle beraber, serin ve keyifli bir yaz ortamı oluşturacağını tahmin etmek zor değil.</p>

  <p class="block14">Bizi karşılayan genç kızın peşinden, yüksek tavanlı, ferah ve geniş bir odaya giriyoruz.</p>

  <p class="block14">"Ayişe bibi!" diye kollarını açıp; sedirde oturan, yaşlılıktan küçülmüş, minicik kalmış kadına doğru koşuyor Lamia Hanım.</p>

  <p class="block14">Onun ardından; önce Haşim, sonra da ben, Ayişe bibinin elini öpüyoruz.</p>

  <p class="block14">"Gel bakalım Lamia Sultan," diye yanındaki yeri gösteriyor yaşlı kadın. "Siz de şöyle oturun çocuklar... Hoş geldiniz!"</p>

  <p class="block14">Doksan yaşın üzerinde olmasına karşın, konuşmaları tutarlı ve akılcı.</p>

  <p class="block14">Yüzünde iki nokta gibi duran küçücük gözlerini daha da kısarak beni süzüyor bir süre.</p>

  <p class="block14">"Gelinim," diyor Lamia Hanım. "Elini öpmeye getirdim."</p>

  <p class="block14">Kaşlarını çatıyor Ayişe bibi.</p>

  <p class="block14">"Düğün yaptın da haberim olmadı ha..."</p>

  <p class="block14">"Yok bibi, düğüne daha var. Nişanlılar henüz."</p>

  <p class="block14">"Şöyle yanıma gel kızım," diyor bana.</p>

  <p class="block14">Gidip yanına oturuyorum.</p>

  <p class="block14">"Güzelmiş gelinin," diyor Lamia Hanıma. "Hayırlı olsun."</p>

  <p class="block14">Çok şirin bir ihtiyarcık. Bir anda kanım kaynadı, derler ya; işte öyle, aramızda görünmez bir bağ oluşuveriyor sanki.</p>

  <p class="block14">"Bak Lamia, sen sen ol; sakın ha gelinini ezeyim deme! Tanrı'nın emaneti o sana. Evini bırakıp geldi diye, zaten kolu kanadı kırıktır garibimin; bir de sen vurma ona."</p>

  <p class="block14">Lamia Hanım gülüyor.</p>

  <p class="block14">"Yok bibi; olur mu hiç?"</p>

  <p class="block14">"Sen de kendini ezdirme güzel kızım," diye elimi okşuyor Ayişe bibi. "Saygıda kusur etme ama, başını da dik tut!"</p>

  <p class="block14">"Şehriban," diye seslenerek kapının önünde ayakta duran torununu yanına çağırıyor, kulağına bir şeyler fısıldıyor.</p>

  <p class="block14">Genç kız, kapıdan dışarıya süzülüp, az sonra yanımıza dönüyor. Elindeki küçük, üstü oymalı ceviz kutuyla ipek bohçayı sedirin üstüne bırakıyor.</p>

  <p class="block14">Ayişe bibi kutuyu açıp ne olduğunu anlayamadığım; oymalı, süslü metal bir yuvarlağı bana uzatıyor.</p>

  <p class="block14">"Sürmedan," diyor. "Hacdan getirmiştim. O güzel gözlere yaraşacak sürme..."</p>

  <p class="block14">Bir de sarı, akik bir tespih çıkarıyor kutudan.</p>

  <p class="block14">"Allah bilir, doğru dürüst dua okumayı bile bilmezsin sen... Ama için sıkıldığında, dara düştüğün zamanlarda alırsın bu tespihi eline; 'Sabır ya Allah' diye çekersin tanelerini... Yüce yaradan darda koymaz seni."</p>

  <p class="block14">Kadife gibi yumuşacık sesi etkileyici. Söylediği her söz yüreğime işliyor. Parmaklarımın arasındaki tespih taneleri, onun sesiyle nesnelliğinden sıyrılıp canlanıveriyor sanki. Ellerimden tüm bedenime yayılan yabansı bir güçle sarmalanmış gibiyim.</p>

  <p class="block14">Bu kez de ipek bohçayı açıyor Ayişe bibi. İçinden çıkardığı ipek seccadeyi Haşim'e uzatıyor.</p>

  <p class="block14">"Bu da senin. Gerdeğe girmeden önce, bunun üzerinde kılarsın namazını."</p>

  <p class="block14">Ayişe bibinin ufacık kalmış bedeninden yayılan gizemli çekimin etkisindeyiz hepimiz. Soluduğumuz büyülü havayı bozmamak için, çıt çıkarmadan dinliyoruz onu.</p>

  <p class="block14">Bu büyülü havayı yaşamsallığa dönüştürmek, gene ona düşüyor.</p>

  <p class="block14">"Yemeğe kalırsınız, değil mi Lamia? Şehriban size bir şeyler hazırlar."</p>

  <p class="block14">"Bağışla bizi Ayişe bibi. Akşama Reyyanlardayız. Bir dahaki gelişimize artık..."</p>

  <p class="block14">Ziyaretimizi noktalayan bu sözlere yanıt olarak, Ayişe bibinin, sitemli ve buruk bir iç çekişle söylediği sözler kalıyor kulaklarımda.</p>

  <p class="block14">"Bir dahaki sefere beni bulabilirseniz..."</p>

  <p class="block14">***</p>

  <p class="block14">Reyyan abla yemeğe çağırmış bizi... Gelinlerinin bu kez "de kendi evinde salındığını görmek için can atıyor olmalı.</p>

  <p class="block14">Aslında Haşim'in tüm aile bireylerinin paylaştığı beyinsel tasarımlar; şimdiye dek, yalnızca Reyyan ablanın dilinde şekil buldu. Ona karşı her an tetikte durmam gerektiğini düşünmem de buradan kaynaklanıyor galiba.</p>

  <p class="block14">Giyinip hazırlandıktan sonra, elimde Ayişe bibinin armağan ettiği sürmelikle, salona iniyorum.</p>

  <p class="block14">"Nasıl sürülür bu?"</p>

  <p class="block14">Lamia Hanım, benden beklemediği bu yaklaşımdan hoşnut, "Naran yardım eder sana," diyor.</p>

  <p class="block14">Yuvarlak metal gövdenin üzerindeki oymalı, yassı kapağı birkaç kez çeviriyor Naran. Kapağın altında, simsiyah sürmeye belenmiş, uzunca bir çubuk var.</p>

  <p class="block14">"Bunu gözkapaklarının arasına, kirpik diplerine yerleştirip çekivereceksin," diyor Naran.</p>

  <p class="block14">Aynanın karşısına geçip söylediklerini yapıyorum. Gözlerimi açtığımda, bambaşka bir Piraye'yle yüz yüze geliveriyorum. Ayişe bibinin gizemselliğini yansıtan bakışların kendisine ait olduğuna inanmakta güçlük çeken bir Piraye...</p>

  <p class="block14">"Başını dik tut," demişti Ayişe bibi. "Başını dik tut!"</p>

  <p class="block14">Gözlerimdeki sürmenin verdiği garip güçle başımı dikeltiyorum.</p>

  <p class="block14">İçgüdüsel olarak, beklenmedik gelişmelere kucak açacağını duyumsadığım bu geceye hazırım artık...</p>

  <p class="block14">Diyarbakır'a geldiğimiz günden beri, biteviye kurulup kaldırılan bu tür zengin sofraları kanıksadım artık.</p>

  <p class="block14">Reyyan abla da tüm becerisini ortaya koyup, elinden geleni yapmış; gelinine ve onun annesine yaraşır yetkinlikte bir sofrayı sermiş önümüze.</p>

  <p class="block14">Kendi evinde gösterdiği, her zamankinden sıcak ve sevecen tavırları yadsımak, bizi en iyi şekilde ağırlama çabalarını görmezden gelmek haksızlık olur.</p>

  <p class="block14">"Sıkma-pilav yaptım size," diyor.</p>

  <p class="block14">Sıkma dediği; kıymanın yalnızca tuz, karabiber ve baharla yoğrulup, minik köfteler halinde kızartılarak, nar ekşisi katılmış salçalı suda pişirildiği ve kâseler içinde sofraya getirildiği, bizim için farklı bir yemek. Düz tabaklara konulan pilavın üzerine, kaşıkla sıkma taneleri ve suyundan alınarak yeniyor. İlk kez tanıştığım bu tadı seviyorum.</p>

  <p class="block14">Tüm Diyarbakır sofralarının değişmez ikramı içli köfte de masadaki yerini almış. Yanı sıra çiğ köfte de var bu kez. Burada çiğ köfteyi yoğurmak erkeklerin işi. Bizim yediğimiz köfteyi de Cevdet enişte yoğurmuş. Biraz acı; ama yavaş yavaş bibere alışan damak tadımla hoş bir uyum sağlıyor.</p>

  <p class="block14">Tatlı olarak, Diyarbakır'ın ünlü burmalı kadayıfı geliyor tabaklarda. İnce kadayıfın arasına ceviz konularak, kendi çevresinde sarılmasıyla oluşturulan nefis bir tatlı.</p>

  <p class="block14">"Salona geçelim isterseniz," diyor Reyyan abla. "Kahvelerimizi orada içeriz."</p>

  <p class="block14">Naran'ın pişirip getirdiği kahveleri yudumlarken, Kenan Beyle Lamia Hanımın bakışlarının ortak bir noktada buluştuğunu ayrımsıyorum.</p>

  <p class="block14">"Ayhan Hanım," diye anneme dönüyor Kenan Bey. "Fikret Bey aramızda değil. Onun gıyabında da olsa, düğün konusundaki ayrıntıları konuşalım isterseniz..."</p>

  <p class="block14">"Tabii," diyor annem de. "Fikret yok ama, bizler buradayız."</p>

  <p class="block14">Kenan Beyin söyleyecekleri bu kadar... Gözlemlerimden çıkardığım sonuçları doğrular tarzda, kısa bir açış konuşması yapıp; sözü asıl sahibine, Lamia Hanıma bırakıyor.</p>

  <p class="block14">Çermik Beyi olsa da, önünde yere kapaklanan yüzlerce köylünün ağası sayılsa da; söz üstünlüğü, her konuda karar alma ve uygulama önceliği hep Lamia Hanımda. Gerçek bir hanımağa o!</p>

  <p class="block14">Yumuşacık bir sesle konuşmaya başlıyor Lamia Hanım.</p>

  <p class="block14">"Ayhan Hanım... Haşim'in terhisine çok az bir zaman kaldı. Askerliği bitince, muayenehane işini yoluna koyar. Bu arada Piraye'nin okulu da bitmiş olur. Düğünlerini yaparız. Yaz başı, sizin için uygun mu?"</p>

  <p class="block14">"Aman Lamia Hanım," diye gülüyor annem. "Onca hazırlığımız var daha. Bize biraz zaman tanıyın. Yaz sonu desek?"</p>

  <p class="block14">"Olabilir... Ama nikâh işlemlerine şimdiden başlayabilirler. Yalnızca gün almaya kalır iş."</p>

  <p class="block14">Hepimiz tek kulak olmuş, iki annenin bu önemli konuşmasını dinliyoruz. Buraya kadar, benim yönümden sakıncalı hiçbir nokta yok.</p>

  <p class="block14">Ne var ki Reyyan abla, ulaşılmak istenen hedefe yönelik ilk adımı atmakta gecikmiyor.</p>

  <p class="block14">"Gelinin için, yeşil odayı mı hazırlayacaksın anne?"</p>

  <p class="block14">Lamia Hanımın yüzünde çekingen bir ifade dolanıyor.</p>

  <p class="block14">Reyyan abla, annesinin yanıtını bize iletmek görevini de seve seve üstleniyor.</p>

  <p class="block14">"Üst katta, geniş bir verandayla Diyarbakır'ı kucaklayan; annemin yıllardır kapalı tuttuğu, kimseleri sokmadığı, biricik oğlu ve gelini için beklettiği oda..."</p>

  <p class="block14">Bu sözlerin anlamı çok açık.</p>

  <p class="block14">Annemle göz göze geliyoruz. Şaşkınlıktan dili tutulmuş gibi.</p>

  <p class="block14">Ani bir kararla, "Çok haklısınız Reyyan abla," diyorum. "Baksanıza, Lamia anne; annemle benim için bile açmadı o odayı. Evlendikten sonra, Haşim'le beraber konuk olarak geldiğimiz zamanlara saklıyor olmalı..."</p>

  <p class="block14">Buz gibi bir hava gelip salonun üzerine oturuveriyor.</p>

  <p class="block14">"Konuk olarak değil," diye soğuk bir sesle düzeltiyor Reyyan abla. "Oğlunun ve gelininin yaşayacağı oda orası!"</p>

  <p class="block14">Lamia Hanım iyice gerginleşen ortamı yumuşatmak amacıyla anneme dönüyor.</p>

  <p class="block14">"Tek oğlumuz," diyor. "Hep bugünü bekledik. Yansınızda, bizlerle olmasının dışında bir seçeneği hiç aklımıza getirmedik."</p>

  <p class="block14">"Bizim de gözünün içine baktığımız bir tanecik Pirayemiz var," diye gülümsemeye çalışıyor annem. "İsterseniz bırakalım da, nerede ve ne şartlarda yaşayacaklarına kendileri karar versinler."</p>

  <p class="block14">Haşim'e bakıyorum... Gözleri yerdeki halının motiflerine kilitlenmiş, put gibi oturuyor.</p>

  <p class="block14">Kendimi, yaşamımı, geleceğimi savunacak tek kişi benim. Bu bilinçle, biraz da gözlerimdeki kara sürmeden aldığım güçle, başımı dikleştiriyorum.</p>

  <p class="block14">"Babam da önceleri muayenehanesinde beraber çalışmamız üzerine planlar kurardı," diyorum. "Artık bunları dile getirmiyor bile."</p>

  <p class="block14">Derin bir soluk alıp devam ediyorum.</p>

  <p class="block14">"Haşim muayenehane işini nasıl halleder bilemiyorum; ama benim işim hazır. Protez ya da ortodonti bölümünde asistan olarak kalacağım. Dönünce, kürsü başkanı hocalarımla görüşüp, bu kararımı kesinleştireceğim."</p>

  <p class="block14">Bunların hepsini Haşim de biliyor, diyemiyorum. Babam, nereye yerleşeceksiniz diye sorduğunda, zaman içinde beraberce karar vereceğiz dediğini de...</p>

  <p class="block14">Böyle bir oldubitti karşısında, ikimizin yerine yaptığım isyan dolu çıkışlarla, hırçın bir gelin adayı görüntüsü vermem de kaçınılmaz oluyor haliyle.</p>

  <p class="block14">"Durun bakalım," eliyor Kenan Bey. "Önümüzde epey zaman var. Elbet bir yolunu buluruz..."</p>

  <p class="block14">Bu uğursuz geceye konulan son nokta...</p>

  <p class="block14">Ardında heykel kıpırtısızlığındaki yüzler, ne yana kaçırılacağı bilinmeyen öfke dolu bakışlar ve kördüğüm olmuş bir çözümsüzlük yumağı bırakan kapkara bir nokta bu.</p>

  <p class="block14">Olmadı Ayişe bibi, olmadı! Başaramadım.</p>

  <p class="block14">Senin söylediklerin de bir işe yaramadı.</p>

  <p class="block14">Dimdik tutmaya çalıştığım başım eğik şu anda. Ağlıyorum...</p>

  <p class="block14">Bana güç veren sürmelerin karası, yaşlarla beraber süzülüyor yanaklarımdan. Karanlık, incecik iki yol gibi...</p>

  <p class="block14">***</p>

  <p class="block14">Kahvaltı sofrasında, zorunlu konuşmalar dışında kimse ağzını açmıyor. Dün gecenin izleri hepimizin içine işlemiş gibi.</p>

  <p class="block14">Yüzü sapsarı Haşim'in. Ailesiyle benim aramda kalmanın ezikliğini yaşıyor.</p>

  <p class="block14">"Başka bir programınız yoksa, Piraye'yle Ayhan anneyi Gazi Köşkü'ne götürmek istiyorum," diyor Lamia Hanıma.</p>

  <p class="block14">"İyi düşünmüşsün. Gelmişken, Gazi Köşkü'nü de görmüş olurlar."</p>

  <p class="block14">"Sen de gelirsin, değil mi?"</p>

  <p class="block14">"Yok," diyor Lamia Hanım. "Bayramın son günü. Gelen giden olur. Evi boş bırakmayayım."</p>

  <p class="block14">Onlar bizden, biz onlardan uzak durmak için, ortaya çıkan bu fırsata dört elle sarılıyoruz. Buradaki son günümüzün, diğerlerine oranla tatsız geçeceği baştan belli. Aynı ortamda bulunmamak, en iyi çözüm.</p>

  <p class="block14">İçimde biriken öfkenin asıl sorumlusu Haşim!</p>

  <p class="block14">İstanbul'daki Haşim Beyin; Diyarbakır'da baba evine girmesiyle, ailesinin sözünden çıkmayan, kendi geleceğiyle ilgili konularda bile ağzını açmaktan kaçınan, pasif ve silik bir kişiliğe bürünmesi çileden çıkarıyor beni.</p>

  <p class="block14">Bu haliyle beni, İstanbullu Piraye'yi Artukoğlu ailesine nasıl kabul ettirdiğini ise hiç çözemiyorum. Kendi yakın çevrelerinden bulacakları bir kız, benden daha uygun olmaz mıydı onlar için? Neden karşı çıkmadılar ki Haşim'e?</p>

  <p class="block14">Aslında her şey ortada. Baştan beri, gelinlerini eve alacaklarını düşünüyorlardı. Haşim'in ağzından da ters yönde bir öneri çıkmayınca... Çevrelerinde salınıp gezecek gelinin Diyarbakırlı ya da İstanbullu olması ne fark edecekti ki? Oğullarının gönlünce, ama ellerinin altında tutacakları bir gelin adayını onaylamak, pek de zor gelmemişti onlara.</p>

  <p class="block14">Hesaplarına ters düşen tek şey; Haşim'in bir kenara çekili-vermesiyle umarsızca çırpınan, ortak geleceğimiz uğruna tek başına savaşım veren ben ve benim karşı çıkışım oldu.</p>

  <p class="block14">Ama artık biliyorlar. Evlerinin bir odasına kapatacakları, tüm dünyası o odayla sınırlı, uysallık ve söz dinleme konusunda Haşim'e benzer bir gelin olamayacağımın bilincindeler.</p>

  <p class="block14">Bu şartlarda beni kabullenmelerini beklemek, aşırı saflık olur.</p>

  <p class="block14">Çok iyi biliyorum ki, bizi ayırmak için ellerinden geleni yapacaklar.</p>

  <p class="block14">İtirazım yok. Zaten, verilen emirleri yerine getirmek dışında kişisel işlevi olmayan bir Haşim'in de benim yanımda yeri olamaz!</p>

  <p class="block14">Kendisi bilir. Kendileri bilirler...</p>

  <p class="block14">Arabaya bindikten sonra da, uzunca bir süre suskunluğumuzu sürdürüyoruz.</p>

  <p class="block14">Sessizliği bozan Haşim oluyor.</p>

  <p class="block14">"Merak etmeyin," diyor gözünü yoldan ayırmadan. "Her şey yoluna girecek."</p>

  <p class="block14">"Gerçekten inanıyor musun buna?" diye sinirle gülüyorum.</p>

  <p class="block14">Bana yanıt vereceğine, arka koltukta oturan anneme dönüyor.</p>

  <p class="block14">"Dün gece için bizimkiler adına sizden özür dilerim anne," diyor.</p>

  <p class="block14">"Herkes kendi özrünü kendi dilemeli," diyor annem sitemle. "Biz seninle İstanbul'da, daha işin başında çok farklı şeyler konuşmamış mıydık?"</p>

  <p class="block14">"Değişen bir şey yok,"' diyor Haşim. "Göreceksiniz, kendi çizdiğimiz yolda yürümeyi sürdüreceğiz Piraye'yle..."</p>

  <p class="block14">Dayanamıyorum.</p>

  <p class="block14">"Ağzını açıp tek söz etmeden, bunu nasıl başaracağını merak ediyorum doğrusu."</p>

  <p class="block14">"Burası Diyarbakır Piraye. Gelenek ve göreneklerimize karşı gelemem. Babamın olduğu kalabalık bir ortamda, ona ve aileme ters düşecek davranışlar bekleme benden. Ama şu kadarını söyleyebilirim ki, son söz benimdir. İçiniz rahat etsin."</p>

  <p class="block14">Eski günlerdeki güçlü Haşim'i çağrıştıran bu sözlere inanmak istiyorum. Ama, benzer şekilde ailesiyle de, "Merak etmeyin siz, ben onları yola getiririm," gibi konuşmalar yapabileceğinin kuşkusunu da taşıyorum.</p>

  <p class="block14">Eski neşesine kavuşmuş gibi Haşim.</p>

  <p class="block14">"Dün geceyi hiç yaşanmamış sayın," diyor. "Şimdi gideceğimiz yer, size her şeyi unutturacak güzellikte..."</p>

  <p class="block14">Dicle'yi sol yanına almış, nehir seviyesinden yüksekçe bir yolda hızla ilerliyoruz.</p>

  <p class="block14">Yolun ali tarafında uzanan karpuz tarlalarını gösteriyor Haşim.</p>

  <p class="block14">"İşte," diyor. "Ünlü Diyarbakır karpuzları burada yetişiyor. Suların taşıdığı toprakla oluşmuş kumluk arazide... Karpuzumuzu farklı kılan, güvercin gübresiyle beslenen bu topraktır. Eskiden, sırf bu iş için kurulmuş güvercinlikler vardı. Şimdilerde bu zahmete katlanmıyorlar pek. Yapay gübreyle yetişen yeni karpuzların tadı da eskisini aratıyor haliyle."</p>

  <p class="block14">Haşim'in bana gönderdiği bir kartpostal geliyor aklıma. Kocaman bir karpuz içine oturtulmuş çocuğun renkli fotoğrafı. Karpuzun büyüklüğünü vurgulamak, bilmeyenlere göstermek amacıyla çekilmiş demek.</p>

  <p class="block14">Yolun sağ tarafında, yemyeşil çimlerle örtülü yamacın üzerinde yükselen yapıyı gösteriyor Haşim.</p>

  <p class="block14">"İşte Gazi Köşkü!"</p>

  <p class="block14">Yukarıya doğru kıvrılan yolu izleyerek, köşkün alı kısmına ulaşıyoruz. Arabadan inip, sağlı sollu, iki koldan köşkle buluşan ve çok hoş bir görüntü oluşturan merdivenlerden yukarı çıkıyoruz.</p>

  <p class="block14">Eski Diyarbakır evleri gibi, köşk de taştan yapılmış; ince bir mimarinin, ustalıklı bir işçiliğin ürünü olduğu belli.</p>

  <p class="block14">Önünde kocaman bir havuz var.</p>

  <p class="block14">"Bu havuzun başında, Atatürk için sofralar kurulurmuş," diyor Haşim. "Diyarbakır'a geldiğinde burada kalmış ve köşkü çok beğenmiş. Sahibi de Ata'ya armağan edivermiş. Eski adı Sâmanoğlu Köşkü. Atatürk'le beraber Gazi Köşkü olarak anılmaya başlamış."</p>

  <p class="block14">Her taraf renk renk, mis kokulu çiçeklerle bezeli. Güller, özellikle de menekşeler, yağlıboya bir tablodan fırlamış gibiler.</p>

  <p class="block14">Havuzun bitimindeki büyük kemerle geniş bir avluya; avlunun yan kapısından da köşkün içine giriyoruz.</p>

  <p class="block14">Üst kattaki büyük salonda, duvara dayalı vitrinlerin içinde Atatürk'ün sofrasında kullanılan tabak, bardak, fincan takımları dizili.</p>

  <p class="block14">Salondan geniş bir balkona çıkılıyor. Harika bir manzara... Dicle ayaklar altında. Köşkten aşağı yola kadar uzanan yeşillikler arasında, sağ tarafa düşen ağaçlık bir bölüm var.</p>

  <p class="block14">"Burada aklınıza gelebilecek her türden meyvenin ağacı vardır," diyor Haşim.</p>

  <p class="block14">Üst kattaki diğer odalar da Atatürk'ten bu yana, bırakıldığı gibi korunmuş. Burası Gazi Köşkü adının yanı sıra; Gazi Müzesi, diye anılmayı da hak ediyor.</p>

  <p class="block14">Yeniden avluya, oradan da havuz başına iniyoruz. Köşkün sağ tarafına kıvrıldığımızda, küçük bir yapı ilişiyor gözüme.</p>

  <p class="block14">"Bekçi evi," diye açıklıyor Haşim.</p>

  <p class="block14">Evden çıkan kadınlı erkekli bir grup, Haşim'i saygıyla selamlıyor.</p>

  <p class="block14">"Hoş gelmişsin Haşim Beyim," diyor en öndeki yaşlıca adam.</p>

  <p class="block14">"Hoş bulduk," diyor Haşim de. "Nişanlım ve annem," diye tanıştırıyor bizi.</p>

  <p class="block14">Hemen koşup sandalye getiriyorlar. Oturuyoruz. Onlarla konuşmak, köşk hakkında gördüklerimizin ötesinde öyküler dinlemek, çözümsüzlüklerden bunalmış beynime ilaç gibi geliyor.</p>

  <p class="block14">Gözünü yerden kaldırmayan mahcup tavırlı bir genç kızın getirdiği tavşankanı çaylarımızı keyifle yudumluyoruz.</p>

  <p class="block14">Tam kalkmaya hazırlanırken, bekçinin küçük oğlu, kocaman bir demet menekşe getiriyor bana. Şimdiye kadar aldığım çiçeklerin belki de en güzeli...</p>

  <p class="block14">"İyi ki bizi buraya getirdin oğlum," diyor annem. "İçimiz açıldı..."</p>

  <p class="block14">"Ben de sık sık gelirim köşke," diyor Haşim. "Özellikle de bunalımlı zamanlarımda. Sıkıntılarımı Dicle'nin sularına gömer, içim ferahlamış olarak şehre dönerim..."</p>

  <p class="block14">***</p>

  <p class="block14">Lamia Hanım sakin görünüyor. İçindeki çalkantıları maskelemeyi becermiş; doğala yakın, sevecen tavırlarla karşılıyor bizi. Aramızda, geçici bir barış köprüsü kurulmuş gibi.</p>

  <p class="block14">Ben de elimdeki menekşe demetini ona vererek payıma düşeni yapıyorum.</p>

  <p class="block14">Akşam yemeğinin ardından, eşya toplamak bahanesiyle, önceki gecelere göre daha erken bir saatte odamıza çekiliyoruz annemle.</p>

  <p class="block14">İçeriye girmeden, kısa bir süre, kaçamak bakışlarımı üst katın derinliklerinde gezdiriyorum. Hole ya da koridora açılan kapılardan hangisinin gerisinde gelin odasının yer aldığının merakındayım. Ama bunu öğrenmek için çaba göstermek niyetinde değilim doğrusu.</p>

  <p class="block14">Artukoğlu ailesinin yakın akraba grubunu oluşturan herkes, bizi uğurlamaya gelmiş. Ev halkı dışında; Reyyan ablalar, Latife hala, Halit enişte...</p>

  <p class="block14">Uçuş kartlarımız alıp, kalkış saatine kadar ayaküstü sohbet ediyoruz. Zorunlu olarak dudaklardan dökülen, dostluk ya da yakınlık içermeyen, tekdüze tınılı sözler gidip geliyor aramızda. İlk üç günün sıcaklığını hep beraber paylaşan bizler değiliz sanki.</p>

  <p class="block14">Lamia Hanım da Reyyan abla da sözleşmiş gibi, benzer tarzda, yüzüme bakmamaya özen göstererek, öylesine konuşuyorlar. Gözlerime bakarlarsa, içlerini okuyacağımdan korkar gibi.</p>

  <p class="block14">Naran ise ağzına kilit vurmuş. İçindeki nefret kıvılcımlarını kolayca ayrımsayabildiğim kavurgan bakışlarını yüzüme dikmiş, anlatacaklarını gözleriyle dile getiriyor.</p>

  <p class="block14">Güvenlik kontrolünden geçip uçağa doğru yürürken, arkama dönüp geride kalanlara el sallamak istiyorum. Lamia Hanımla Reyyan abla kafa kafaya vermiş, el hareketleriyle destekledikleri, heyecanlı bir konuşmaya dalmışlar bile.</p>

  <p class="block14">Kazan şimdiden kaynamaya başladı... Aç gözünü Piraye!</p>

  <p class="block14">O kazana düşmemek için çok, ama çok dikkatli olmalısın...</p>

  <p class="block14">***</p>

  <p class="block14">Bizi İstanbul'a bırakıp İzmir'e dönüyor Haşim. Askerliğinin son ayını tamamlamak üzere...</p>

  <p class="block14">Bense, tümüyle derslerime veriyorum kendimi. Yaklaşan yıl sonu sınavları -ki artık mezuniyet sınavı da diyebiliriz bunlara- için var gücümle çalışıyorum. Aklıma hiçbir yan düşüncenin takılmasına izin vermeden... Duygusal dünyamdaki çalkantıların üzerini kalın bir perdeyle örterek.</p>

  <p class="block14">Annemle ortaklaşa aldığımız karar doğrultusunda, Diyarbakır gezimizin yalnızca ilk üç gününü anlatıyoruz babama. Sonrasında yaşananların gelecek günlere yansımasını hep beraber göreceğiz nasılsa.</p>

  <p class="block14">Kâbus gibi geçen son iki günü bir tek ablamla paylaşıyoruz.</p>

  <p class="block14">"Boş ver," diyor. "Erkekte biter iş. Kocan arkandaysa, hiç korkma; güvendesin demektir."</p>

  <p class="block14">Öyle mi gerçekten?</p>

  <p class="block14">İçgüdülerim onu doğrulamasa da, ablamın sözlerine inanmak istiyorum.</p>

  <p class="block14">***</p>

  <p class="block14">Haşim geliyor... Askerliğini bitirmiş olmanın gururuyla ve özlemle.</p>

  <p class="block14">Kırmızı, ekose desenli bir etek getirmiş bana.</p>

  <p class="block14">"Ağa parasıyla, baba harçlığıyla değil," diyor. "Teğmen maaşımla aldım bunu."</p>

  <p class="block14">Seviniyorum. Gözümde daha farklı bir değer kazanıyor armağanı.</p>

  <p class="block14">"Ben geldim diye, derslerini aksatmak yok Piraye Hanım!" diyor. "Sen okuluna, ben de iş konusundaki araştırmalarıma..."</p>

  <p class="block14">Diyarbakır'da son gün söylediklerini uygulamaya kararlı görünüyor.</p>

  <p class="block14">Geldiğinin haftasına da müjdeyi veriyor.</p>

  <p class="block14">"Tamam," diyor. "İşim hazır!"</p>

  <p class="block14">Sonra da ayrıntıları açıklamaya girişiyor.</p>

  <p class="block14">"Bizden iki dönem önce mezun olmuş bir arkadaşım var. Mehmet! Malatyalı, dürüst bir çocuktur. Şişli'de bir diş kliniği açmış. İşi iyi. Kliniği genişletmek, ek bölümlerle daha geniş kitlelere ulaşmak istiyor. Ortak olmamızı önerdi bana. Hemen kabul ettim. Parasal olarak belli bir yatırımım olacak. Sonra da beraber çalışacağız."</p>

  <p class="block14">Annemle babamın yanında olduğumuza aldırmadan, sevinçle boynuna sarılıyorum Haşim'in.</p>

  <p class="block14">"İstersen, sen de bizim klinikte çalışabilirsin," diyor.</p>

  <p class="block14">"Sen çalış yeter," diye gülüyorum. "Asistanlık konusunda kararlıyım ben."</p>

  <p class="block14">Mehmet'le, sevgili iş ortağıyla tanıştırıyor beni Haşim. Anlattığı, öve öve bitiremediği kadar var. Güven verici, ayağı yere basan biri; üstelik iş konusunda da deneyimli.</p>

  <p class="block14">Artık daha az görüyorum Haşim'i. Hiç şikâyetçi değilim bu durumdan.</p>

  <p class="block14">Mehmet'le beraber klinikte yapılacak değişiklikleri saptamalarını, kafa kafaya verip en iyisini gerçekleştirmek için kurdukları planları; uzaktan uzağa, Haşim'in ağzından da olsa, heyecanla izlemekteyim.</p>

  <p class="block14">Tasarım safhasını geride bırakıp, işe başlama aşamasına geldiler artık...</p>

  <p class="block14">"Az kaldı," diyor Haşim. "Hele bir Diyarbakır'a gidip geleyim..."</p>

  <p class="block14">Asker dönüşü annesinin, babasının elini öpmedi henüz. Bu konunun iki taraf için de ne kadar önemli olduğunu biliyorum ama; garip, sızılı bir kıpırtının yüreğime oturuvermesini de engelleyemiyorum.</p>

  <p class="block14">"En çok bir hafta," diyor Haşim. "Bu kadar iş beni beklerken, daha fazla kalamam."</p>

  <p class="block14">Nikâh başvurusu için nüfus cüzdanımı alıyor. O konuda baştan beri hemfikiriz; düğünümüz Diyarbakır'da olacak. Haşim'in baba ocağında...</p>

  <p class="block14">Gidiyor Haşim.</p>

  <p class="block14">Bunun son ayrılığımız olacağını yineleyerek kendimi avutmaya çalışıyorum.</p>

  <p class="block14">Her gün konuşuyoruz Haşim'le. Asker dönüşünü kutlamaya gelenlerin yoğunluğunu, tüm akrabaların onu ağırlama yarışına girdiklerini, her gece bir yerde yemeğe konuk olduklarını anlatıp duruyor.</p>

  <p class="block14">Gideli beş gün oldu. Verdiği süre dolmak üzere. "Ne zaman dönüyorsun?" diye soruyorum. "Köyle ilgili sorunlar var," diyor. "Diyarbakır tatilimi biraz uzatmak zorundayım."</p>

  <p class="block14">"İyi de," diyorum. "Buradaki işler ne olacak?" "Mehmet'le konuşurum ben..."</p>

  <p class="block14">Bir hafta daha geçiyor üzerinden. Huzursuzum. Diyarbakır'da bir şeyler oluyor; ama ne? Haşim'in dönüşünü engelleyen nedeni bilmeyi çok istiyorum. Ama bir o kadar da korkuyorum bundan...</p>

  <p class="block14">***</p>

  <p class="block14">"Seni görmek isteyen biri var," diyor Sibel. "Sabahtan beri bekliyor." Mehmet!</p>

  <p class="block14">"Biraz konuşalım mı Piraye?" diyor.</p>

  <p class="block14">Bahçedeki kanepelerden birine oturuyoruz.</p>

  <p class="block14">Yüzü sapsarı Mehmet'in.</p>

  <p class="block14">"Görüyor musun nişanlının yaptıklarını?" diye giriveriyor konuya.</p>

  <p class="block14">"Ne yapmış?" diyorum öğreneceklerimin ürküntüsüyle, ürpererek.</p>

  <p class="block14">"Diyarbakır'da muayenehane açıyormuş."</p>

  <p class="block14">Günlerdir içimi kasıp kavuran, yüzleşmeyi ertelemeye çalıştığım bilinmezle tanışmanın şaşkınlığı içindeyim. Söylediklerini duymamış ya da algılayamamış gibi, boş gözlerle öylece bakıyorum Mehmet'e.</p>

  <p class="block14">"Olacak iş mi?" diyor gizlemeye gerek duymadığı bir öfkeyle. "Tüm bağlantılar yapıldı, projeler çizildi, iç düzenleme için dekoratörlerle anlaşıldı. Başlamak üzere Haşim Beyimizi beklerken, ondan gelen habere bak..."</p>

  <p class="block14">Benim donuk, kıpırtısız, tepkisiz halimi ayrımsıyor birden.</p>

  <p class="block14">"Haberin yok muydu senin?"</p>

  <p class="block14">Gözlerim uzaklarda bir noktaya dikili, başımı iki yana sallıyorum.</p>

  <p class="block14">"Bağışla," diyor. "Senin için de beklenmedik bir durum olmalı."</p>

  <p class="block14">Beklenmedik bir durum ha...</p>

  <p class="block14">Değil! Diyarbakır'daki son iki günün ardından, cezalandırılacağımı biliyordum. Ama böylesi hiç aklıma gelmemişti.</p>

  <p class="block14">Kendi derdini bir yana bırakıp, beni avutmaya çalışıyor Mehmet.</p>

  <p class="block14">"Ne yapmayı düşünüyorsun Piraye?"</p>

  <p class="block14">Aldığı yaranın benimkinin yanında ne kadar küçük kaldığını kavramış gibi, acırcasına bakıyor bana.</p>

  <p class="block14">Ne olacak ki; kliniğini kendi olanaklarıyla genişletir, başka bir ortak bulur ya da kaldığı yerden, eski şartlarda çalışmasını sürdürebilir.</p>

  <p class="block14">Ya ben?</p>

  <p class="block14">Her şeyi sineye çekip, el ele çıktığımız yolda beraberliğimizi ayakta tutmayı düşünsem bile, nasıl güveneceğim karşımdaki insana? Her an yüzüstü bırakılıverme korkusunu silip atabilir miyim yüreğimden?</p>

  <p class="block14">***</p>

  <p class="block14">"Haşim Diyarbakır'da muayenehane açıyormuş," diyorum. Sıradan bir haber verir gibi, kayıtsızca.</p>

  <p class="block14">Annemle babamın şaşkınlıkla birbirlerine bakmalarını; ardından, ayrıntıları açığa çıkaracak sorular yağdırmakla, beni avutmak için ne söyleyeceklerini kestirmek arasında yaşadıkları bocalamayı sakin bir şekilde izliyorum.</p>

  <p class="block14">"Merak etmeyin," diyorum. "İyiyim ben. Ama bu iş bitti! Daha yolun başındayken bana yalan söyleyen, kendi kararlarını almaktan aciz bir insanla asla beraber olamam."</p>

  <p class="block14">Ne yanıt vereceklerini bilememenin suskunluğu içindeler. Onları öylece bırakıp odama gidiyorum.</p>

  <p class="block14">İlk işim, nişan yüzüğünü çıkarıp yastığımın altına koymak oluyor.</p>

  <p class="block14">Hayır, tam olarak çıkarmadım henüz... Yarın sabah okula giderken, gene parmağımda olacak. Tek başına takmadım bu yüzüğü; tek başına çıkaramam da.</p>

  <p class="block14">Bu iş için Haşim’e konuşmamız ve kesin bir ayrılık kararı almamız gerek...</p>

  <p class="block14">Mezuniyet sınavlarına yalnızca bir hafta kaldı.</p>

  <p class="block14">Alabildiğine örselenmiş duygularımı çoktan askıya aldım. Yalnızca beynimle yaşamaya çabalıyorum.</p>

  <p class="block14">Karşılaştığım olumsuzluklar, doludizgin bir hırs halinde yansıyor bedenime. Derslerime daha sıkı sarılıyorum. Hiç kimse, hiçbir olay, hiçbir neden beni başarısız kılmamalı.</p>

  <p class="block14">Hüzünler de sevinçler gibi ertelenebilir. Önceliği sınavlara vererek, beynimi olumlu-olumsuz tüm yan düşüncelerden arındırarak sabahlara kadar çalışıyorum. Delicesine bir istekle; benim bile şaştığım, öfkeyle beslenmiş devasa bir güçle...</p>

  <p class="block14">İlk sınavıma girmeden önceki akşam Haşim arıyor. "Piraye," diyor hafiften titreyen sesiyle. Duraklıyor.</p>

  <p class="block14">"Piraye," diye yineliyor. "Mehmet aradı bugün..." Anlaşıldı; benim için bilinmez diye bir şeyin kalmadığını öğrenmiş.</p>

  <p class="block14">"Böyle olmasını istemezdim. Yani, bir başkasının ağzından duymanı..."</p>

  <p class="block14">"Ya siz ne zaman anlatacaktınız Haşim Bey?" diyorum alayla. "Diyarbakır'da yaşadığınız o önemsiz ayrıntıyı ne zaman açıklayacaktınız bana?"</p>

  <p class="block14">"Senin sınavlarının bitimiyle İstanbul'a gelecektim. Telefonda olmaz diye düşünüyordum. Karşılıklı konuşmak istiyordum seninle..."</p>

  <p class="block14">"Ne değişirdi ki? Ulaşılan nokta aynı olduktan sonra..." "Lütfen Piraye," diyor yalvarır gibi. "Beni biraz dinler misin?" Susuyorum. Anlatsın bakalım; zayıflığını, ailesi söz konusu olduğunda tüm direncini neden yitirdiğini, kendisi yetmiyormuş gibi beni de, hiç gözünü kırpmadan, kurban niyetine önlerine nasıl atıverdiğini...</p>

  <p class="block14">"Geldiğimde, hiç ummadığım bir sürprizle karşılaştım," diyor. "Annemle babam Gazi Caddesi'nde, tam çarşının göbeğindeki yeni yapılan iş hanında muayenehane satın almışlar bana. Cihazlarını yurtdışından satın almak için, beni bekliyorlardı."</p>

  <p class="block14">"Kutlarım onları," diyorum. "Oğullarını çok iyi tanıyorlar. Beraberliğini onaylamadıkları kızlardan ayrılması için önüne atacakları bedeli çok iyi biliyorlar. Bir zamanlar araba... Şimdi de muayenehane."</p>

  <p class="block14">"Yanılıyorsun... Kimse beni senden ayırmaya çalışmıyor. Kimse buna cüret edemez. Seni gelinleri olarak buraya bekliyorlar."</p>

  <p class="block14">"Benim gelmeyeceğimi, doğal olarak da ayrılıvereceğimizi biliyorlar ama."</p>

  <p class="block14">"Şöyle düşün Piraye," diyor beni duymamış gibi. "Bir tarafta ortaklık; 'benim' diyemeyeceğim bir iş. Diğer tarafta mülkü bile bana ait, üstelik kendi memleketimde; müşterisi hazır, kusursuz bir muayenehane... Hayır demek hangi mantığa sığar?"</p>

  <p class="block14">"Ne diyelim, hayırlı olsun. Sana bol kazançlar dilemekten başka ne kaldı ki bana?"</p>

  <p class="block14">"Senden bir tek şey istiyorum Piraye... Mesleğimize burada, kendi muayenehanemizde adım atmamızın o kadar da ürkütücü bir yanı olmayacağını düşünmeye çalış."</p>

  <p class="block14">"Beni ürküten Diyarbakır'da oturmak ya da orada çalışmak değil!" diye bağırıyorum. "Beni ürküten, senin kişiliğinde gördüğüm tutarsızlıklar. Daha iyisini verdiklerinde, elindeki oyuncağı fırlatıp atıveren çocuklar gibi davranan birisiyle, yaşamımı paylaşamam ben."</p>

  <p class="block14">"Bu böyle olmayacak," diye kendi kendine söyleniyor Haşim. "Benim İstanbul'a gelmem gerek! Hem de en kısa zamanda."</p>

  <p class="block14">"Sakın ha!" diyorum. "Sınavlarımın arasında, sana ve uzlaşılmaz önerilerine ayıracak bir dakikam bile yok."</p>

  <p class="block14">"Haklısın," diyor. "Ama bilmiş ol; sınavlarının bittiği gün oradayım."</p>

  <p class="block14">***</p>

  <p class="block14">Okulda, durumu bilen tek kişi Esin. Annemle babamla hatta ablamla bile konuşamadıklarımı onunla rahatça paylaşabiliyorum.</p>

  <p class="block14">Ardı ardına girip çıktığımız sınavlardan sonra, Esin'le Nişantaşı'nın farklı ortamlarında yemek yiyerek ödüllendiriyoruz kendimizi.</p>

  <p class="block14">Gene böyle bir gün, ama bu kez grup halinde gittiğimiz bir yemekte, yalnızca Esin'le ikimizin arasında kaldığını sandığım konunun, herkesçe az çok bilindiğini şaşkınlıkla görüyorum.</p>

  <p class="block14">"Haşim Şişli'deki klinikten vazgeçmiş galiba," diyor Sibel. "Diyarbakır'a gelin gideceğini duyduk."</p>

  <p class="block14">Esin'in, orada burada konuşmadığına adım gibi eminim. Mehmet'in yakın çevresinden yayılmış olmalı. Zaten öğrenecekleri, ama şimdilik saklı tutmakta yarar gördüğüm sırrımın dillerde dolaşması canımı sıkıyor.</p>

  <p class="block14">"Hele bir mezun olalım," diye gülüyorum. "Kimin nereye gideceği hiç belli olmaz."</p>

  <p class="block14">Girdiğimiz sınavların sonuçlan, sınavı izleyen iki, üç gün içinde açıklanıyor. Hem ders, hem de klinik notlarım oldukça yüksek.</p>

  <p class="block14">"Pes doğrusu," diyor Esin. "Senin durumunda ben olsam, sınıfta kalırdım. Gör bak, bu not ortalamasıyla, dereceye bile girersin sen."</p>

  <p class="block14">Onun da desteğini arkama alarak, protez kürsüsü başkanımızın kapısını çalıyorum.</p>

  <p class="block14">"Eğer uygun görürseniz, kürsünüzde asistan olarak kalmayı isterim."</p>

  <p class="block14">"Sevindim," diyor hocamız. "Senden iyisini mi bulacağız? Ama önce sınava girmen gerek, biliyorsun.</p>

  <p class="block14">"Yalnız," diyor birden aklına gelmiş gibi. "Nişanlı değil miydin sen?"</p>

  <p class="block14">Bu konuyu gündemden uzak tutmaya çalışarak, "Evet," diyorum kısaca.</p>

  <p class="block14">"Yakışıklı nişanlın nerelerde?"</p>

  <p class="block14">"Diyarbakır'da. Muayenehane açıyor."</p>

  <p class="block14">Kaşları çatılıveriyor.</p>

  <p class="block14">"Peki, nasıl olacak bu iş? Yoksa, evlenip bizi yarı yolda bırakacak bir asistan adayı mı duruyor karşımda?"</p>

  <p class="block14">"Hayır efendim, o iş bitti."</p>

  <p class="block14">Gözü parmağımdaki yüzükte.</p>

  <p class="block14">"Ya bu ne?"</p>

  <p class="block14">"Beraber taktığımız gibi, beraberce çıkarmak için onun gelmesini bekliyorum."</p>

  <p class="block14">Koltuğun arkasına yaslanıyor, alaycı bakışlarla gözlerimin içine bakıp uzun uzun gülüyor.</p>

  <p class="block14">"O zaman," diyor. "Yüzüğünü çıkar, öyle konuşalım..."</p>

  <p class="block14">***</p>

  <p class="block14">Son sınavımıza yarın sabah gireceğiz. Diş Hekimliği Tarihi. Haftada bir saatlik, en rahat dersimiz. Uzun boylu çalışmaya gerek yok.</p>

  <p class="block14">Ablamla çocuklar bu akşam bizdeler. Eniştem, kendi yarattığı iş gezilerinden birinde gene...</p>

  <p class="block14">Dışarıdan gelen gürültülere kulaklarımı kapatmış, ders notlarıma göz atıyorum. Kapının zilini umursamıyorum bile. Annem ya da ablam açar nasılsa. Şu sıralar benim görevim değil bu iş... Sınav günlerinin getirdiği ayrıcalığın keyfini yaşadığım son günün tadını çıkarıyorum.</p>

  <p class="block14">Kapının ardından, "Piraye," diye sesleniyor annem. "Konuğumuz var. Haşim!"</p>

  <p class="block14">Yerimden fırladığım gibi salona koşuyorum.</p>

  <p class="block14">Günlerdir beklediğim, kozumuzu paylaşmak için sabırsızlandığım; yaşamımdaki uzunca bir döneme nokta koymak için yolunu gözlediğim Haşim karşımda işte...</p>

  <p class="block14">Annemle babamın varlığını umursamadan, sımsıkı sarılıyor bana. Hemen geri çekiliyorum.</p>

  <p class="block14">"Hoş geldin," diyorum yüzüne bile bakmadan.</p>

  <p class="block14">Oturuyoruz.</p>

  <p class="block14">Babam zor bir işi üstlendiğinin bilincinde; Haşim'le bana eşit uzaklıkta, karşımızda yerini almış.</p>

  <p class="block14">Bizim; ailece, nasıl davranacağımızı bilmez tavrımıza karşın, Haşim son derece rahat ve kendinden emin görünüyor.</p>

  <p class="block14">Asıl muhatabı babammış gibi, benim zaten bildiğim gelişmeleri, sohbet havasında bir kez de babama anlatıyor. Muayenehaneyi, hazırlık aşamalarını; cihazların ısmarlanmasına, bekleme odasının koltuklarının seçiminde yaşadığı kararsızlığa kadar sayıp döküyor.</p>

  <p class="block14">Sonunda, en can alıcı cümleyle bağlıyor sözlerini.</p>

  <p class="block14">"İzniniz olursa, Piraye'yi muayenehanenin açılışına götürmek istiyorum."</p>

  <p class="block14">Babam hiç beklemediği bu öneri karşısında duraklıyor bir an.</p>

  <p class="block14">"İzin söz konusu değil," diyor. "Nereye isterse, oraya gidebilir Piraye."</p>

  <p class="block14">İster istemez, tüm gözler üstüme çevriliyor.</p>

  <p class="block14">"Piraye istemiyor!" diyorum kesin bir ifadeyle. "Benim yokluğumla kurulan bir yer, ben olmadan da açılabilir."</p>

  <p class="block14">Sıcacık bakışlarını yüzümde gezdiriyor Haşim.</p>

  <p class="block14">"Olur mu hiç? Bu kadar yol geldim seni almak için. Babama veda bile etmeden, işleri öylece bırakıp koştum buraya. Bir tek anneme söyledim, 'İstanbul'a gidiyorum,' diye. 'Hemen döneceğiz Piraye'yle,' dedim."</p>

  <p class="block14">"Hata etmişsin. Benim adıma konuşman anlamsız."</p>

  <p class="block14">Bu kez anneme dönüyor Haşim.</p>

  <p class="block14">"Siz de bir şeyler söyleyin lütfen," diye yardım istiyor.</p>

  <p class="block14">"Neyse," diyor annem. "Yemek hazır. Sofraya geçelim. Sonra konuşur, kararınızı verirsiniz."</p>

  <p class="block14">Teklifsizce, masaya babamın yanma kuruluyor Haşim. Arada hiçbir şey olmamış, onca tatsızlık yaşanmamış gibi; buradan gittiği günün ucuna bugünü bağlayarak, kendince doğal, bana göre vurdumduymaz tavırlarını yemek boyunca sürdürüyor.</p>

  <p class="block14">Boşalan tabakları içeriye taşırken, ablam, mutfağın kapısında durduruyor beni.</p>

  <p class="block14">"Aklını başına topla," diyor. "Gitsen ne kaybedersin? Bu kadar yol, seni götürmek için kalkmış, gelmiş. Onu yalnız gönderin-ce ne olacak? Bu işten sorumlu tuttuğun insanları sevindirmekten, onların ekmeğine yağ sürmekten başka ne geçecek eline?"</p>

  <p class="block14">Ablamın yapıcı, uzlaştırıcı yaklaşımlarını, kendi mutsuzluğundan kaynaklanan iç sızısının dışavurumu olarak görmüşüm-dür hep. Ama bu kez, söylediklerinde gerçek payı var galiba.</p>

  <p class="block14">"Bir düşün," diyor. "İlerde kendini suçlamayacak mısın? Keşke gitseydim, görseydim diye hiç mi hayıflanmayacaksın? İçinde kalmayacak mı göremediklerin? Git, o eve gelin gir, demiyorum ki sana... Yalnızca, fırsat varken görmen gerekenleri gör, diyorum."</p>

  <p class="block14">Haklı. Gelecekte, "keşke" diyen bir Piraye yerine, "iyi ki" diyebilen bir ben olmak, bana da daha akılcı geliyor.</p>

  <p class="block14">Gene de düşünmem gerek. Vereceğim, kolay bir karar değil.</p>

  <p class="block14">Kalkıyor Haşim.</p>

  <p class="block14">"Yarınki Diyarbakır uçağında iki kişilik yer ayırttım," diyor. "Sınav sonrası çıkarız yola. Eğer istersen..."</p>

  <p class="block14">Haşim'in ardından, beyinlerimizi kemiren çelişkili düşüncelerin dilimize vurduğu kilidi uzun süre çözemiyoruz.</p>

  <p class="block14">Sonunda, "Biraz konuşalım seninle Piraye," diyor babam.</p>

  <p class="block14">Önemli bir kararın arifesinde; en doğruyu bulup çıkarmamda bana yardımcı olmakla, kendi yürüyeceğim yolda beni özgür bırakmak arasında bocalıyor gibi.</p>

  <p class="block14">"Kızım," diyor yumuşacık sesiyle. "Diyarbakır'a gitmen, gerçekleştirmekte kararsız olduğun evliliğin de önünü açacak. Kaçınılmaz bir sonuç bu..."</p>

  <p class="block14">"Hayır," diye karşı çıkıyorum. "Muayenehanenin açılışından sonra dönüp geleceğim ben."</p>

  <p class="block14">"Baksana, gitmeyi kabullenmişsin bile," diye gülüyor. "Bunun için seni yargılayacak ya da suçlayacak değilim. Söylemek istediğim şu; beklenmedik gelişmelerin doğuracağı koşullara boyun eğmek durumunda kalır da bu evliliği içine sindirirsen eğer..."</p>

  <p class="block14">Kısa bir süre duraklıyor.</p>

  <p class="block14">"Yapabilirim, bu işin altından kalkabilirim, diyecek gücü kendinde bulursan... bizi düşünme! Yaşamını şekillendirecek tüm kararlar sana ait olmalı. Ancak, arkasında durabileceğin adımları atmaya çalış ki, sonradan, değil bizi, kendini bile sorumlu tut-mayasın.</p>

  <p class="block14">"Çözümsüzlüklerinle boğuşurken, bir de 'Yapacaklarımla ailemi üzer miyim?' düşüncesini aklına bile getirme. Bizim tek arzumuz, senin mutlu olduğunu görmek."</p>

  <p class="block14">Canım babam benim!</p>

  <p class="block14">Keşke Haşim'in ailesi de benimki kadar anlayışlı davrana-bilseydi. Kuracağımız, ikimize ait yaşamın mimarlarının da yalnızca Haşim'le ben olmamız gerektiğini düşünebilselerdi...</p>

  <p class="block14">***</p>

  <p class="block14">Sınav çıkışında, Haşim'i kapıda, beni bekler buluyorum.</p>

  <p class="block14">Günlerdir, gizliden gizliye dedikodu kazanını kaynatan arkadaşlarımın gözleri üzerimizde. Bu beklenmedik gelişme karşısında, yaptıkları yorumu az çok kestirebiliyorum. Haşim'in Diyarbakır'a gidip, işini orada kurmaya kalkmasıyla çatırdayan birlikteliğimizin, yeniden eski rayına oturduğunu düşünüyor olmalılar.</p>

  <p class="block14">Onları yadsıyacak herhangi bir açıklama yapmayı gereksiz buluyorum. Bir tek Esin'le paylaşıyorum içimdekileri.</p>

  <p class="block14">"Yalnızca muayenehanenin açılışı için... Bir arkadaşın işyerini görmek, bir görevi yerine getirmek de diyebilirsin buna."</p>

  <p class="block14">Bizi sessizce izleyen Haşim'e dönüyorum. "Sen de gelişime bunun ötesinde anlamlar yüklemeye kalkma lütfen..."</p>

  <p class="block14">Açılışta giyeceğim elbiseyle birkaç parça eşyamı küçük el çantasına atıyorum. Kapının önünde sıralanmış annemin, babamın, ablamın, bir bilinmeze yolcu ettikleri kızlarına yönelttikleri umarsız bakışları görmemeye çalışarak, hepsini tek tek kucaklayıp, Haşim'le beraber baba evimin kapısından çıkıyorum.</p>

  <p class="block14">Birkaç gün sonra döneceğim umuduyla. İçimin derinliklerinden kopup gelen, beynimin kıvrımlarında yer bulan; bu dönüşün pek de kolay olmayacağını fısıldayan aykırı sesi duymama- çalışarak...</p>

  <p class="block14">***</p>

  <p class="block14">Havaalanından şehre uzanan yol boyunca, Artukoğlu ailesi için beklenmeyen, hatta onun da ötesine istenmeyen bir konuk olmanın huzursuzluğuyla boğuşup duruyorum.</p>

  <p class="block14">Kapıyı Naran açıyor. Yüzünde şaşkınlıkla gülümseme arası, kararsız bir ifadeyle bir adım geri çekilip, "Buyurun," diyor. "Hoş gelmişsiniz."</p>

  <p class="block14">Ürkek adımlarla, doğruca salona yürüyen Haşim'in peşinden gidiyorum.</p>

  <p class="block14">Bizi görmesiyle yerinden fırlaması bir oluyor Lamia Hanımın. Haşim'den önce bana sarılıp, yanaklarımdan öpüyor. Gelişime sevindiği belli.</p>

  <p class="block14">Neden sevinmesin ki? İstediğini yaptırmış, gelin adayını ayağına getirmiş... Beni bağrına basarak, bu zaferin kutlamasını yapıyor aslında.</p>

  <p class="block14">Kenan Bey ise geldiğimizin ayrımında değilmiş gibi, gözlerini pencerenin dışında bir noktaya dikmiş, öylece oturuyor.</p>

  <p class="block14">Nedeni belli! Haşim ondan habersiz İstanbul'a geldi ya... Koskoca Kenan Ağanın kabullenebileceği, içine sindirip oturacağı bir davranış mı bu?</p>

  <p class="block14">"Hoş geldin kızım," diyor Lamia Hanım. "Ne iyi ettin de geldin..."</p>

  <p class="block14">"Çok zor razı ettim," diyor Haşim. "Gelmiyordu. Sen olmadan açılış olmaz, diye saatlerce dil döktürdü bana."</p>

  <p class="block14">Kenan Beye dönüyor Haşim.</p>

  <p class="block14">"Hoş bulduk baba," diyor sitemli bir gülüşle.</p>

  <p class="block14">Kenan Bey kıpırtısız; sessiz duruşunu bozmak niyetinde görünmüyor.</p>

  <p class="block14">"Seninle ilgisi yok," diye fısıldıyor Lamia Hanım. "Bütün tavrı Haşim'e."</p>

  <p class="block14">Haşim, küskün ve sert duruşuna aldırmadan, ani bir hareketle babasının elini tutuyor. Kenan Bey de aynı hızla geri çekiyor.</p>

  <p class="block14">Yılmıyor Haşim. Yeni bir hamleyle, sıkıca kavramayı başardığı eli dudaklarına götürüp öpüveriyor. Sonra da, özrünün kabul edilip edilmediğini anlamak ister gibi geri çekilip beklemeye başlıyor.</p>

  <p class="block14">"Ah deli oğlan!" diye derin bir iç çekişle çözülüveriyor Kenan Bey. "Öldürmek mi istiyorsun beni? Haber vermeden, en ufacık bir açıklama yapmadan ortadan kaybolmak da neyin nesi oluyor? Veda ederek ayrılmış gibi, bir de 'Hoş geldin' dememi bekliyor benden..."</p>

  <p class="block14">"Geldik işte," diye mırıldanıyor Haşim. Suçlu, suçunun bilincinde, bağışlanmayı bekleyen küçük bir çocuk gibi.</p>

  <p class="block14">"Neyse," diyor Kenan Bey. "Gelin kızımızın hatırına say. Bu kez affediyorum ama, bir daha olursa külahları değişiriz, bilmiş ol."</p>

  <p class="block14">Bana dönüyor.</p>

  <p class="block14">"Hoş gelmişsin kızım," diye öpmem için elini uzatıyor.</p>

  <p class="block14">"Ortada sorun kalmadığına göre, çaylarımızı içebiliriz artık," diye gülüyor Lamia Hanım.</p>

  <p class="block14">Bunu bir işaret olarak algılayan Naran kapının ardında kayboluyor.</p>

  <p class="block14">Birazdan, elinde çay tepsisi; yanında, pasta tabaklarını taşıyan ufak tefek bir genç kızla beraber salona dönüyor.</p>

  <p class="block14">Şehriban değil mi bu? Ayişe bibinin torunu...</p>

  <p class="block14">Soran bakışlarım, Lamia Hanımın hüzünlü gözlerinde yanıtını buluyor.</p>

  <p class="block14">"Ayişe bibiyi kaybettik," diyor alçak sesle. "Sizi uğurladığımızın haftasına... Tam da istediği gibi, uyurken gitti bibimiz. Çekmeden, çektirmeden. Şehriban'ı aldım geldim. Kimi kimsesi yok zavallının. Bizimle yaşayacak artık."</p>

  <p class="block14">Ayişe bibinin son sözleri yankılanıyor kulaklarımda. Bir dahaki sefere beni bulursanız, demişti... Önceden bilmiş gibi. Garip bir ürperti sarıyor her yanımı...</p>

  <p class="block14">Şehriban, elindeki tabakları sehpalara dağıtıp önümde duruyor. Biraz önce Haşim'in yaptığına benzer bir hareketle elimi tutup öpmeye çalışıyor. Hemen geri çekiyorum.</p>

  <p class="block14">"Olur mu hiç?" diye gülüyorum. "Daha el öptürecek yaşa gelmedim ben."</p>

  <p class="block14">Sımsıkı kucaklıyorum Şehriban'ı. Minicik bedenini kaldıramayacağı derin acıyı biraz olsun hafifletmek ister gibi. Zeytin karası gözleriyle sımsıcak bakıyor yüzüme.</p>

  <p class="block14">Bu küçük, kavruk kızda beni çeken, garip bir güç var sanki. Ayişe bibinin torunu olmasından kaynaklanan, kalıtsal bir gizemsellik belki de...</p>

  <p class="block14">Ortada açıktan açığa söylenen bir söz olmasa da, Şehriban bana yardım etmekle görevlendirilmiş gibi. Etrafımda dönüp duruyor.</p>

  <p class="block14">Beraberce üst kata, daha önce annemle kaldığımız konuk odasına çıkıyoruz. Yatağa temiz çarşaflar seriyor; komodinlerin, tuvalet masasının tozunu alıyor. Bunları yaparken, arada bir sevecen bakışlarla beni süzmeyi de ihmal etmiyor.</p>

  <p class="block14">İşini bitirince karşıma geçip, gözlerini yere dikiyor.</p>

  <p class="block14">"İyi ki geldin gelin abla," diyor. "Sensiz olmazdı."</p>

  <p class="block14">Bir kez daha kucaklıyorum onu. İçinden kopup gelen o saf, o katkısız sevgi iletisini bilinçsizce, ama bir o kadar de bilgece yansıtıyor bana.</p>

  <p class="block14">Aramızda güçlü bir dostluk bağının kurulduğunu duyumsayabiliyorum. Hatta bir adım öteye geçerek, buradaki art niyetsiz, biricik dost yüzünün Şehriban'a ait olduğunu düşünüyorum.</p>

  <p class="block14">Ertesi sabah muayenehaneye gidiyoruz Haşim'le.</p>

  <p class="block14">Dağkapı'dan geçip Dörtyol'a, oradan da Gazi Caddesi'ne ulaşıyoruz. Sağ tarafta, çok katlı bir iş hanının önüne arabayı park ediyor Haşim.</p>

  <p class="block14">"Burası."</p>

  <p class="block14">Asansörle üçüncü kata çıkıyoruz. Haşim'in anahtarıyla açtığı kapı; beni, alışılmış ölçülerdeki tek ya da iki odalı küçük bir muayenehaneye değil, geniş ve konforlu bir apartman dairesine taşıyor.</p>

  <p class="block14">Girişin hemen yanındaki modern tarzda döşenmiş, salon büyüklüğünde bir bekleme odası; en ileri teknikle donanmış son model cihazların yer aldığı tedavi bölümü; çekilen filmlerin banyo edileceği, diş kalıplarının alınacağı, protez çalışmalarının yapılacağı birimleri içeren geniş laboratuvar odası; duvarları boydan boya ceviz dolaplarla kaplı, bulaşık makinesinden fırına her ayrıntısı düşünülmüş, eksiksiz bir mutfak...</p>

  <p class="block14">Her diş doktorunun gönlünde yatan yetkinlikteki bu yer, içimde karmaşık duygular uyandırıyor. Bunca hazırlığın benim dışımda gerçekleşmiş olmasından mı, yoksa bana karşı Haşim'in önüne konulan seçeneğin kusursuzluğundan mıdır bilmem; garip bir tutukluk içindeyim.</p>

  <p class="block14">"Gel," diyor Haşim. "Bu kadar değil."</p>

  <p class="block14">Küçük bir koridorun iki yanındaki odalardan biri yatak odası, diğeri oturma odası olarak döşenmiş.</p>

  <p class="block14">"Bu bölüm, yalnızca bize ait," diyor. "Yorulunca dinlenmek; ciddi yüzlü bir işyerinde değil, sıcak bir yuvada bulunduğumuzu duyumsamak için."</p>

  <p class="block14">En hoşuma giden, modem çizgili rahat koltuklarla çalışma masasının yer aldığı, gerçek bir ev havasını çağrıştıran oturma odası oluyor.</p>

  <p class="block14">Üçlü kanepenin, içine gömülme isteği uyandıran yumuşacık yastıklarına daha fazla karşı koyamıyorum.</p>

  <p class="block14">Haşim de karşımdaki koltuğa geçip oturuyor.</p>

  <p class="block14">Biraz konuşalım seninle," diyor. "Konuşalım ve kesin bir kararla çıkalım buradan..."</p>

  <p class="block14">"Sen kararını çoktan vermişsin. Ama bu durum beni bağlamaz tabii."</p>

  <p class="block14">Gördüklerimden etkilenmemiş, umursamaz bir tavır içindeyim.</p>

  <p class="block14">"Bırak bunları," diyor Haşim. "Bir kez de benim gözümle bakmayı dene. Elinin tersiyle itebileceğin, arkanı dönüp gidebileceğin bir yer mi burası? Böyle bir muayenehaneyi İstanbul'da açmanın ne denli zor olduğunu, sen benden daha iyi bilirsin. Geniş bir çevre; eş dost, akraba... Müşteri yönünden hiçbir sıkıntı yok. Soruyorum sana; İstanbul'da ya da burada olması ne fark ediyor? Ha... Ev konusunu açacaksan, seninle hemfikiriz orada. Baba evinde oturmayı ben de istemezdim. Ama bizimkileri tanıdın artık. Burada 'gelini dışarı çıkarmak' derler. Çermik Beyinin gelinini dışarı çıkarması da yakışık almaz Pirayeciğim."</p>

  <p class="block14">Sakin sakin dinlerken, hatta anlattıklarında akılcı yanlar olduğunu düşünmeye başlamışken, söylediği bu son cümleyle birden alevleniveriyorum.</p>

  <p class="block14">"İstanbullu Piraye'ye de böyle kaynanalı, kaynatalı, görümceli bir eve gelin gitmenin yakışmayacağını hiç düşünmüyorsun ama."</p>

  <p class="block14">"Haklısın. Hem de yerden göğe kadar... Ama dediğim gibi, zorunlu bir durum bu. Bir yıl, yalnızca bir yıl dişini sıkmanı istiyorum senden. Onların gönlü olsun. Sonra ayrı eve çıkarız seninle."</p>

  <p class="block14">Kabul etmeliyim ki, Artukoğlu konağında oturmanın dışında, karşı çıkacağım fazla bir şey yok. Kusursuz bir işyeri; anlamsız kaprislerle geri çevrilemeyecek, uygun şartlar...</p>

  <p class="block14">Git gör, ne kaybedersin, demişti ablam. Haklıymış.</p>

  <p class="block14">Söylediklerinin bir adım ötesine geçince, farklı bir pencere açılıyor önüme... Ağa evine gelin gitmemek uğruna, son aşamaya gelmiş evliliğimi rafa kaldırırsam; ileride dönüp baktığımda, 'Keşke deneseydim, belki yapabilirdim,' diye hayıflanmaz mıyım acaba?</p>

  <p class="block14">Tut ki Haşim'i ve Diyarbakır'ı böylece bırakıp gittim... Karşıma çıkacak her kişide ondan izler aramayacak, her yeni koca adayını onunla karşılaştırmayacak mıyım? Üstelik bu karşılaştırmadan galip çıkacak insanı bulmanın zorluğu ortadayken...</p>

  <p class="block14">İstanbul'da "keşke"lerle örülü bir yaşantının Piraye'si olmaktansa, Diyarbakır'da "iyi ki" diyen bir ben olmayı yeğleyemez miyim?</p>

  <p class="block14">Sonuç kötü de olsa, 'İyi ki denedim, içimde kalmadı,' diyebilmek, kendime karşı suçlu durumuna düşmemden daha iyi değil mi?</p>

  <p class="block14">Uzun suskunluğumu yanlış değerlendiriyor Haşim.</p>

  <p class="block14">"Söz veriyorum sana," diye yineliyor. "En geç gelecek yıl bu zamanlar, ayrı eve çıkacağız seninle."</p>

  <p class="block14">"Verdiğin diğer sözlerin yanma yaz bunu da," diyorum alayla.</p>

  <p class="block14">"Hayır," diyor kesin bir ifadeyle. "Diyarbakır'a yerleşmem, işimi burada kurmam yeter onlara... Yetmeli!"</p>

  <p class="block14">Sesinin tınısında, ailesinin tutumuna karşı belli belirsiz bir karşı çıkış var. İçinde umarsızlığı da barındıran cılız bir isyan kıpırtısı...</p>

  <p class="block14">Uzanıp elimi tutuyor. Davranışlarındaki içtenlik, karşı koymamı engelliyor.</p>

  <p class="block14">"Piraye," diyor gözlerimin içine bakarak. "Nikâh işlemlerimiz tamam. Gün almaya kaldı iş. Açılışımızı yapar, ardından da düğün hazırlıklarına başlarız. Bitsin artık bu belirsizlik..."</p>

  <p class="block14">Büyük bir kumar bu... Ya hep, ya hiç!</p>

  <p class="block14">Tutarsa, bir ömür boyu sürecek mutluluk var gerisinde.</p>

  <p class="block14">Ya tutmazsa... İçinde bulunduğum şu ana dönmekten başka ne kaybım olur ki?</p>

  <p class="block14">Evet, hayatımın kumarını oynamak üzereyim.</p>

  <p class="block14">"Tamam," diyorum. "Ama benim de bazı şartlarım olacak."</p>

  <p class="block14">Heyecanla yerinden fırlayıp, sımsıkı kucaklıyor beni, öpücüklere boğuyor.</p>

  <p class="block14">"Biliyordum," diyor. "Beni böyle bırakıp gidemeyeceğini biliyordum."</p>

  <p class="block14">Yaptığımın yalnızca kendim için olduğunun ayrımında bile değil.</p>

  <p class="block14">"Dur lütfen," diye uzaklaştırıyorum. "Şartlarımı söylemedim henüz."</p>

  <p class="block14">"Dinliyorum..."</p>

  <p class="block14">""Düğün istemiyorum! Sade bir nikâh yeter de artar bile... Sevdiklerimin, arkadaşlarımın gelemeyeceği bir Diyarbakır düğünü mutlu etmez beni."</p>

  <p class="block14">Kısa bir duraklamanın ardından, "Tamam," diyor. "Sen istemedikten sonra... Önemli değil."</p>

  <p class="block14">"İkincisi... En az bir yıl çocuk bekleme benden. Senin ve bana yaşatacaklarının denenme süresi bu."</p>

  <p class="block14">"Bir tür sınav yani?" diye gülüyor.</p>

  <p class="block14">"Nasıl yorumlarsan... Sınavı geçtin, geçtin. Geçemezsen, şu andaki konumumuza döneceğiz. Küçük bir farkla; ayrılma arifesindeki nişanlı bir çift değil de, ayrılma arifesindeki evli bir çift olarak.."</p>

  <p class="block14">"Bu tehlike her zaman için geçerli, mi demek istiyorsun?" "Öyle."</p>

  <p class="block14">"Tamam," diyor. "Hepsi kabulüm. Bu kararı aldığına pişman etmeyeceğim seni."</p>

  <p class="block14">Haşim’le aramızdaki kırıklığın düzelmesi, evdekilerin gözünden kaçmıyor. Hoş geldin demek için uğrayan Reyyan ablayla, Lamia Hanım ve Naran'ın bir bana, bir Haşim'e bakarak, neler olup bittiğini çözmeye çalışmalarını sessizce izliyorum.</p>

  <p class="block14">Haşim fazla merakta bırakmıyor onları.</p>

  <p class="block14">"Nikâh günü için gelininle konuşabilirsin anne," diyor.</p>

  <p class="block14">Sevinçle bana dönüyor Lamia Hanım. Haşim'den duyduğunun tersini söylememden korkar gibi. Tüm şartlarının kabul edildiğinden kuşkulu...</p>

  <p class="block14">Başımı hafifçe sallayarak Haşim'i onaylıyorum.</p>

  <p class="block14">"Açılıştan sonra İstanbul'a döneceğim," diyorum. "Sonra, nikâh tarihine göre, annemlerle beraber geliriz artık..."</p>

  <p class="block14">"Ne gerek var?" diye araya giriveriyor Reyyan abla. "Gelmişsin işte... İstanbul'a dönüp de ne yapacaksın?"</p>

  <p class="block14">Tam ona yakışan bir davranış! Evinden kaçmış, zorunlu olarak yavuklusunun ailesine sığınmış, yeniyetme, cahil bir kız yerine koyuyor beni. Hem de hiç sıkılmadan...</p>

  <p class="block14">"O da ne demekmiş?" diye sertçe susturuyor Lamia Hanım. "Gidecek, hazırlıklarını yapacak; sonra da çeyizini alarak, baba evinden anlı şanlı çıkıp buraya, evimize gelecek. Bizim gelinimize de ancak böylesi yaraşır."</p>

  <p class="block14">Beni daha fazla aşağılanmaktan kurtaran bu sözler için, minnet borçluyum Lamia Hanıma. Sevgili kızını azarlama pahasına, bana arka çıkması bekleyebileceğimin çok ötesinde bir davranış.</p>

  <p class="block14">"Haydi gel," diyor Lamia Hanım. "Seni yeşil odayla tanıştıralım artık."</p>

  <p class="block14">Dillerde dolaşan, benim de için için merak ettiğim gelin odasını görmenin zamanı geldi galiba.</p>

  <p class="block14">Hep beraber, merdivenlerden üst kata çıkıyoruz. Bizim kaldığımız konuk odasının ilerisindeki koridoru adımlayıp; kemerli bir kapıdan, evden bağımsızmış gibi duran bölüme geçiyoruz.</p>

  <p class="block14">Karşımıza küçük bir hol daha çıkıyor. Lamia Hanım holün sağındaki kapıyı açıyor, bir adım geri çekilip, önce benim, ardından de diğerlerinin içeriye girmemizi bekliyor.</p>

  <p class="block14">Yüksek tavanlı, alabildiğine geniş, loş bir oda. Lamia Hanımın, kalın kadife perdeleri çekmesiyle içeri dolan ışık, tüm belirsiz çizgileri aydınlatıveriyor.</p>

  <p class="block14">İlk gözüme çarpan; karşıdaki duvarı ortalayacak şekilde yerleştirilmiş, normal boyutların üzerinde, geniş bir karyola. Karyola başlığı ile yatak takımının odaya serpiştirilmiş diğer parçalan; tuvalet masası, komodinler, soldaki duvarı boydan boya kaplayan gömme dolap beyaz lake. Lake zeminin üzerinde, uçuk renklerde mineli ve sedef kakmalı işlemeler var.</p>

  <p class="block14">Yerdeki duvardan duvara halı, duvarlarla aynı renkte, açık yeşil.</p>

  <p class="block14">"Yeşil murattır," diyor Lamia Hanım. "Benim en büyük muradım da oğlumun bu odada damat olmasıydı."</p>

  <p class="block14">Yatak takımının, halıların ve perdelerin duvarlarla oluşturduğu renk uyumu göze hoş görünüyor. Ama benim en çok ilgimi çeken, odanın birbiriyle kesişen iki duvarının boydan boya cam olması.</p>

  <p class="block14">Kapının girişinde, sağ taraftaki duvar boyunca uzanan pencere dizisi, bitişiğindeki duvarda; yerini, balkona açılan geniş, sürgülü bir cam kapıya bırakıyor.</p>

  <p class="block14">Karyolayla balkon arasında büyücek bir alan var. Karşılıklı yerleştirilmiş iki berjer koltuk, aralarındaki yuvarlak sehpayla beraber, küçük bir oturma grubu oluşturuyor.</p>

  <p class="block14">"Buraya televizyon gelecek," diye köşedeki boş yeri gösteriyor Lamia Hanım.</p>

  <p class="block14">Koltukların arkasından geçip, yatak odasının neredeyse yarısı büyüklüğündeki, korkuluğunu boydan boya uzanan mermer bir çiçekliğin oluşturduğu, çiçek yoğunluğuyla daha çok bir bahçeyi andıran balkona çıkıyoruz.</p>

  <p class="block14">"İşte Diyarbakır!" diyor Lamia Hanım gururla.</p>

  <p class="block14">Gerçekten de harika bir manzara. Ama bunu itiraf etmek pek de işime gelmiyor. Bir zamanlar bu odayı görmemek için o kadar direnmişken...</p>

  <p class="block14">"Güzelmiş," diye gülümsüyorum Lamia Hanıma.</p>

  <p class="block14">Beğenimi, gerekenin alt sınırlarını zorlayan tek bir sözcükle dile getirmeyi yeterli buluyorum.</p>

  <p class="block14">İçeri giriyoruz. Bu kez de odanın hemen yanındaki kapıyı açıyor Lamia Hanım.</p>

  <p class="block14">Geniş, ferah; mermerle fayansın uyumla dans ettiği, düş gibi bir banyo...</p>

  <p class="block14">"Burası da özel banyonuz."</p>

  <p class="block14">Geldiğimiz koridorun sağ köşesinden aşağıya doğru kıvrılan merdivenleri gösteriyor Lamia Hanım.</p>

  <p class="block14">"Buradan doğruca bahçeye inilir," diyor. "Ya da aşağıdan üst kata bu yolla çıkılabilir. Ama biz, evin içindeki yolu kullanırız genellikle..."</p>

  <p class="block14">Tüm anlatılanlar, aynı çatı altında olsak da, birbirimizden bağımsız yaşayabileceğimizi vurgulamaya yönelik.</p>

  <p class="block14">Koridoru geçip, şu anda kaldığım konuk odasının önüne geliyoruz yeniden.</p>

  <p class="block14">"Gelin," diyor Lamia Hanım.</p>

  <p class="block14">Bu kez sağ tarafa doğru uzanan küçük koridoru geçip; bizim odamıza ters konumda, ama tıpatıp ikizi olan, kendi yatak odasının kapısını açıyor Lamia Hanım.</p>

  <p class="block14">"Binanın üst katı simetrik olarak yapıldı," diye açıklıyor. "Orta bölümdeki konuk odalarının bir yanında bizim, diğer yanında Haşim'in odası olacak şekilde düşünüldü. Tek farkı, bizimkinin yeşil değil, mavi oluşu."</p>

  <p class="block14">Bu düzenleme hiç de fena değil doğrusu. Koca konağın bir yanında biz, bir yanında onlar...</p>

  <p class="block14">Aklımdan geçenleri Lamia Hanıma sıcacık bir gülümseme olarak yansıtırken, "İyi düşünmüşsünüz," diye mırıldanıyorum.</p>

  <p class="block14">Merdivenlerden inerken, "Çok iş var, çok..." diye kendi kendine söyleniyor Lamia Hanım. "Odayı tepeden tırnağa elden geçirmek gerek."</p>

  <p class="block14">Geride kalmayı fırsat bilen Haşim kulağıma eğilip, "Nasıl," diye soruyor. "Beğendin mi?"</p>

  <p class="block14">Beğenileceğinden öylesine emin ki... Tersi bir yanıtı hiç beklemiyor.</p>

  <p class="block14">"Harika," diyorum. Artık alışageldiğim, Lamia Hanım oldubittilerinin en güzel örneği. Tüm ayrıntıları düşünülmüş, benim en ufacık bir katkım olmadan, fikrim alınmadan hazırlanmış bir gelin odası... O odada, senin için özenle seçilmiş, özel bir aksesuardan başka neyim ben?</p>

  <p class="block14">***</p>

  <p class="block14">Haşim'in yaşamındaki en nadide aksesuar rolünü hiç yük-sünmeden, kolayca benimseyiveriyorum. Kendi kurguladığım yeni oyunun başrol oyuncusu kimliğiyle...</p>

  <p class="block14">Açılış günü daha da belirginleşiyor bu konumum.</p>

  <p class="block14">Muayenehane bir yana, gelen konukların tüm ilgisinin benim üzerimde yoğunlaştığını görmekten garip bir zevk duyuyorum.</p>

  <p class="block14">Haşim'in gölgesinde kalmış silik bir gelin adayı değil; hayranlık içeren bakışların odak noktasında ışıl ışıl parlayan bir tek taş... Ama gene, Haşim'e ait bir mücevher.</p>

  <p class="block14">Lamia Hanım masanın üzerindeki sumenin arasına, konuklara göstermemeye çalışarak, karınca duası yerleştiriyor. Müşterisi bol olsun diye.</p>

  <p class="block14">"Aman anne," diyorum. "Karıncalar basmasın her yanı..."</p>

  <p class="block14">"Adettendir," diye gülüyor. "Bak gör; karınca yuvası gibi hasta kaynayacak burası."</p>

  <p class="block14">Ona ne şüphe! Kenan Ağanın oğlu Haşim Beyin hastası olmayı kim istemez ki? Diyarbakırlıların, bu ayrıcalığı en iyi şekilde değerlendireceğinden hiç kuşkum yok.</p>

  <p class="block14">Annemle babam çiçek göndermişler. Kırmızı ve beyaz güllerin uyumla kaynaştığı harika bir tanzim. Kalabalığın dağılmaya yüz tuttuğu bir sırada da kutlama telefonu açıyorlar Haşim'e.</p>

  <p class="block14">"... Teşekkür ederim," diyor Haşim cıvıl cıvıl bir sesle. "Ama asıl kutlamamız geride."</p>

  <p class="block14">Ahizeyi bana uzatıyor.</p>

  <p class="block14">"Buradaki işim bitti," diyorum Haşim'inkine benzer bir cıvıltıyla. "Yarın dönüyorum. Şimdiden hazırlanmaya başlayın siz de. Hem beni karşılamaya, hem de nikâhımız için..."</p>

  <p class="block14">Karşı taraftaki sessizliğe aldırmadan devam ediyorum.</p>

  <p class="block14">"Bir ay sonrasına gün almayı düşünüyoruz. Sizin için uygun mu?"</p>

  <p class="block14">"Sen nasıl istersen öyle olsun," diyor babam.</p>

  <p class="block14">Sesi mi titriyor, bana mı öyle geliyor, kestiremiyorum. Onlara yansıtmaya çabaladığım abartılı neşenin ne kadarının gerçek, ne kadarının yapay olduğunu bilemediğim gibi...</p>

  <p class="block14">***</p>

  <p class="block14">İstanbul günlerim, telaşlı bir koşuşturma içinde geçiyor.</p>

  <p class="block14">"Önce gelinlik işini halletmeliyiz," diyor annem.</p>

  <p class="block14">"Lamia Hanım Diyarbakır'da diktirelim, diye ısrar etti," diyorum. "Ben de bilmiş bilmiş, 'Yatak odasını hazırlamak kız tarafına düşer. Madem o işi siz üstlendiniz, gelinlik konusunu da bize bırakın,' dedim."</p>

  <p class="block14">"İyi etmişsin. Sahipsiz bir kız verir gibi, her şeyi onlara mı bırakacaktık?"</p>

  <p class="block14">Oturacağım ev; yaşayacağım, kocamla birlikteliğimi paylaşacağım odam bile onların eseri. Benim zevklerim, isteklerim göz önüne alınmadan, hazır bir lokma halinde sunuldular bana.</p>

  <p class="block14">Benim diyebileceğim tek şey bu gelinlik! Biricik özgürlüğüm o benim. Gönlümce, dilediğimce seçimini yapabileceğim bir tek o var avuçlarımın içinde.</p>

  <p class="block14">Parlak taşlarla ya da incilerle işlenmiş süslü gelinlikler bana göre değil. Tülle organzeyi uyumla buluşturan, kabarık eteği üzerine serpiştirilmiş küçük çiçekler dışında abartısı olmayan, sade bir model beğeniyorum. Yanı sıra; kısa olmasını istediğim duvağım, elimde tutacağım çiçek buketi ve yüksek ökçeli gelin ayakkabıları...</p>

  <p class="block14">Yıllardır özenle hazırladığı çeyiz bohçalarını ortaya döküyor annem. İğne oyası dantel takımlarını, Çin iğnesi işli masa örtülerini Lamia Hanımın evinin neresine sereceğimi bilemiyorum.</p>

  <p class="block14">"Kalsın bunlar, gerektiğinde alırım," diye geri çevirmeye kalkıyorum.</p>

  <p class="block14">"Olur mu hiç?" diyor annem. "Kızımızı çeyizsiz mi göndereceğiz?"</p>

  <p class="block14">Bu durumu kabullenmem gerekiyor galiba. Yalnız Lamia Hanım değil, annem de benim fikirlerimi hiçe sayıyor.</p>

  <p class="block14">Ardı ardına açılan bohçaları, temizleyiciye gönderilen ya da evde yıkanıp ütülenen yatak takımlarını, örtüleri, dantelleri sesimi çıkarmadan izlemekle yetiniyorum artık.</p>

  <p class="block14">Bununla da kalmıyor. Üstümü başımı, yeni geline yakışır tarzda donatmaya girişiyor annem. Nerede, ne zaman giyineceğimi kestiremediğim, tarzıma hiç uymayan döpiyesler; ağır havalı elbiseler, pantolon-ceket takımlar...</p>

  <p class="block14">Bana ters gelen bu sıkıcı uğraşlardan uzak durmamı sağlayacak, zevkli bir işi üstleniyorum ben de: Davetiyelerin dağıtılması!</p>

  <p class="block14">Babamla beraber, göndermemiz gereken kişilerin listesini yapıyoruz önce. Sonra da bir kısmını elden, diğerlerini postayla, sahiplerine ulaştırmaya çalışıyoruz.</p>

  <p class="block14">Davetimize ilk yanıt Esin'den geliyor. Telefondaki sesi heyecanlı.</p>

  <p class="block14">"Gelinlerin en güzeli," diyor. "Uzaklara gitsen de, hep yanımda olacağını düşüneceğim senin..."</p>

  <p class="block14">"Yapma," diyorum. "Ağlatacaksın beni."</p>

  <p class="block14">"Sakın ha! Hep o gülen yüzünle, cıvıl cıvıl sesinle kalmalısın aklımda."</p>

  <p class="block14">"Dur bakalım, daha buradayım."</p>

  <p class="block14">"Asıl onun için aradım ya... Arkadaşlarla, seni aramıza alıp son kez güzel bir geceyi paylaşmak istiyoruz. Cumartesi akşamı boş musun?"</p>

  <p class="block14">"Harikasınız," diyorum. "Hepinizi bir arada görmek için sabırsızlanıyorum."</p>

  <p class="block14">**</p>

  <p class="block14">Cumartesi akşamı, Esin'le Korhan beni evden alıyorlar.</p>

  <p class="block14">"Elinizi bizden çabuk tuttunuz," diyor Korhan. "Bizim düğün, benim askerliğimden sonraya kaldı."</p>

  <p class="block14">"Özgürlüğün keyfini biraz daha süreceğim anlayacağın," diye gülüyor Esin.</p>

  <p class="block14">Yemek için Boğaz'a karşı, şık bir restoranı seçmiş bizimkiler.</p>

  <p class="block14">İçeriye girer girmez, öğrencilik günlerimi paylaştığım can arkadaşlarım, yerlerinden kalkıp beni kucaklama yarışına giriyorlar. Sibel, Ali, Turan, Ayşe. Ve Ömer...</p>

  <p class="block14">Nişanıma gelmekten bile kaçınan Ömer'i veda yemeğimde görmek, tam bir sürpriz benim için.</p>

  <p class="block14">"İşte bu gecenin mimarı," diye Ömer'i gösteriyor Turan.</p>

  <p class="block14">"Eğlence ve gezi konusundaki etkinliklerini hâlâ sürdürüyor demek," diye gülüyorum.</p>

  <p class="block14">"Bu son," diyor Ömer. "Bu gece istifamı veriyorum."</p>

  <p class="block14">Ne kadar özlemişim bu havayı solumayı... Bir daha kim bilir ne zaman görebileceğim bu dost yüzleri beynime, seslerini yüreğime kazıyorum bir bir...</p>

  <p class="block14">Yemeğin ardından, kahvelerimizi içmek üzere yan taraftaki Boğaz manzaralı bölüme geçiyoruz.</p>

  <p class="block14">Esin'le yan yana oturmuş kahvelerimizi yudumlarken, Ömer gelip aramıza giriveriyor.</p>

  <p class="block14">Yarı şaka, yarı ciddi, "Demek sonunda Diyarbakır gelini olmaya karar verdin," diyor.</p>

  <p class="block14">"Öyle," diye gülümsemeye çabalıyorum. Bu saatten sonra derin konulara girmeye niyetim yok.</p>

  <p class="block14">O ise üzerime gelmeye kararlı.</p>

  <p class="block14">"Ne büyük aşkmış böyle! Özgürlük âşığı Pirayemizi İstanbul'dan Diyarbakırlara gelin götürecek kadar..."</p>

  <p class="block14">Kendimi savunma güdüsü, konuşmama kararıma baskın çıkıyor.</p>

  <p class="block14">"Sandığın gibi değil Ömer," diyorum. "İçimde ukde kalmasın diye... Sonradan kendimi suçlamamak için... Denemem gerekiyordu."</p>

  <p class="block14">"Deneme ha..." diyor sertçe. "Evliliğin denemesi mi olurmuş? Göle yoğurt mayalamak gibi bir şey desene şuna... Ya tutmazsa?"</p>

  <p class="block14">"Tutmazsa dönerim," diyorum kararlılıkla.</p>

  <p class="block14">"Bak," diyor sakin bir sesle. "Bu söylediğin neye benziyor, biliyor musun? Billur, kırılgan, el sürmeye kıyılamaz güzellikte bir köşk düşün...</p>

  <p class="block14">"Doğduğun günden bu yana, yavaş yavaş, her seferinde küçük bir billur tanesi ekleyerek; emekle, sabırla oluşturduğun, göz kamaştırıcı güzellikte bir köşk... Ve sen bunu bir anda yerle bir etmeye karar veriyorsun. Geride kalacak enkazı diriltmeye gücün var mı? Aynı görkemdeki bir köşkü yeniden inşa etmek olası mı?"</p>

  <p class="block14">"O köşkü yıkmıyorum ki! Yalnızca olduğu yerden alıp uzaklara taşıyorum. Oraya yakışıp yakışmadığını görmem gerek."</p>

  <p class="block14">"Temeli İstanbul'da kalmış bir yapının ayakta durabileceğini düşünmek, hayalcilik değil de nedir?"</p>

  <p class="block14">O anda, Ömer'i susturmak için dayanılmaz bir istek duyuyorum içimde. Kimsenin düşünmediği, aklına bile getirmediği bu ilginç yorumlan dinlemek istemiyorum artık.</p>

  <p class="block14">Yüreğimi acıtan bir şeyler var söylediklerinde. Benliğimin derinliklerinde, üstünü örtmeye çabaladığım gizli yaralarıma tuz basıyor sanki. Hem de bile bile... Beni herkesten iyi tanımanın ayrıcalığını sonuna kadar kullanarak.</p>

  <p class="block14">Esin'in yerinden kalkıp karşımda durması ve ne anlama geldiğini anlayamadığım alkışlarla bölünüyor konuşmamız.</p>

  <p class="block14">Esin elindeki kutuyu açıp; ortasına küçük, tek taş bir pırlanta yerleştirilmiş, kalp şeklinde bir kolyeyi boynuma takıyor.</p>

  <p class="block14">"Yüreklerimizin seninle attığını unutmaman için..."</p>

  <p class="block14">Can arkadaşlarım benim!</p>

  <p class="block14">Gözlerimden inen yaşları engelleyemiyorum.</p>

  <p class="block14">Onların olmayacağı bir nikâh töreninin yavanlığı, şimdiden içimi kavurmaya başladı bile...</p>

  <p class="block14">Dönüş yolunda, Korhan'ın arabasının arka koltuğunda oturuyoruz Esin'le. Sımsıkı tutuyor elimi.</p>

  <p class="block14">"Güçlü olacaksın!" diyor. "En çok altı ay sonra döner Piraye, diyorlar arkandan. En azından onları haklı çıkarmamak için, güçlü olmak zorundasın."</p>

  <p class="block14">Gerçekten de altı ay sonra döner mi Piraye? Ya da temeli İstanbul'da kalmış, billur bir köşkü yerle bir edip; yıkıntısı üzerinde ağıtlar mı yakar? Bir bilebilsem...</p>

  <p class="block14">***</p>

  <p class="block14">Ablam ve çocuklar yalnız geliyorlar Diyarbakır'a. Eniştem, iş bahanesiyle sıyrılmayı becermiş gene.</p>

  <p class="block14">Nusret amcayla Nevin yengenin katılımıyla İstanbul grubumuz tamamlanıyor.</p>

  <p class="block14">Kenan Bey babama telefon açıp, "Gelin almaya gelelim," demiş. Artık unutulmaya yüz tutmuş eski âdetlerden biri daha. Babam da gerek olmadığını söylemiş zaten.</p>

  <p class="block14">Gelin almaya gelmeseler de, büyük bir kalabalıkla gelin karşılaması yapmaktan geri kalmıyorlar. Hem de davul zurna eşliğinde...</p>

  <p class="block14">Havaalanındaki yolcuların, yakınlarını uğurlamak ya da karşılamak için orada bulunan herkesin gözü üzerimizde.</p>

  <p class="block14">Haşim, kocaman bir gül demetiyle kucaklıyor beni.</p>

  <p class="block14">Konvoy halindeki arabaların susmayan korna sesleri, Diyarbakır'a gelin oluşumu, Haşim'in hemşehrilerine müjdeliyor sanki.</p>

  <p class="block14">Konağın kapısından adımımı atarken, Lamia Hanım yardımcılarından birinin getirdiği testiyi yere atıp kırıyor. Göksel'le Gökçe, korkuyla ablamın arkasına saklanıyorlar.</p>

  <p class="block14">"Bizde âdettir," diyor Kenan Bey. "Gelinin ayağı uğurlu gelsin diye... Bereket, bolluk için."</p>

  <p class="block14">Benim artık kanıksadığım yöresel âdetler karşısında bizimkilerin sergilediği şaşkın tavırlar görülmeye değer.</p>

  <p class="block14">Üst kattaki konuk odalarının tümü açılmış. Daha önce annemle kaldığımız odayı bu kez ablamla ve çocuklarla paylaşacağız. Sağ yanımızda annemle babam, tam karşımızda da Nusret amcayla Nevin yenge kalacaklar.</p>

  <p class="block14">Eşyalarımı geçici olarak konuk odasına yerleştiriyorum. Şehriban her zamanki gibi yanı başımda, bana yardım ediyor.</p>

  <p class="block14">"Gelin abla," diyor usulca. "Haşim Ağam seni çok, ama çok seviyor."</p>

  <p class="block14">"Nereden biliyorsun?" diye gülüyorum.</p>

  <p class="block14">"Gözlerinden belli. Bana, anasına, babasına, bacılarına bakışları başka; sana bakışı başka. Senin gözlerinde eriyor sanki Haşim Ağam..."</p>

  <p class="block14">Bu kızda beni şaşırtan, çözemediğim farklı bir şeyler var.</p>

  <p class="block14">Anlamak ister gibi, dikkatle yüzüne bakıyorum. O ise ellerini açmış, gözleri yumulu, kendinden geçercesine dua ediyor.</p>

  <p class="block14">"İnşallah hep böyle sürer... Hep böyle, bugünkü gibi."</p>

  <p class="block14">Konuşanın Şehriban değil de Ayişe bibi olduğu duygusuna kapılıyorum bir an. Bunları söyleyen oymuş, duaları benimleymiş gibi garip, açıklanması güç bir seziyle ürperiyorum.</p>

  <p class="block14">"Odanın son halini görmek istersin sanırım," diyor Lamia Hanım.</p>

  <p class="block14">Bu kez önde ben, arkamda ailem; Haşim'le paylaşacağımız, evin bize ait bölümüne geçiyoruz.</p>

  <p class="block14">Çok beğeniyorlar.</p>

  <p class="block14">"Deli kız," diye kulağıma fısıldıyor ablam. "Bunca şeyi tepip İstanbul'a dönecektin ha..."</p>

  <p class="block14">Söylediği gibi, odayı baştan sona elden geçirmiş Lamia Hanım. Her yer pırıl pırıl. İlk gördüğüm tablonun üzerine, bir fırça darbesiyle parlak bir cila çekilmiş gibi.</p>

  <p class="block14">Gelinlik kutusunu getirip odanın ortasına bırakıyor ablam.</p>

  <p class="block14">Haşim'in gelinliğimi görmek isteğini geri çeviriyorum.</p>

  <p class="block14">"Damadın önceden görmesi iyi sayılmaz," diyorum. "Bizim âdetimiz de böyle..."</p>

  <p class="block14">"Burada bir arkadaşım var," diyor amcam. "Turan. Harp Okulu'nda aynı devredeydik. Arayıp nikâha davet edeyim." "Tabii," diyor Kenan Bey. "Memnun oluruz." Nikâhta, ailem dışında, kız tarafından bir yakınımızın daha |bulunacak olması, benim yönümden sevindirici.</p>

  <p class="block14">Kalabalık yüzüyle görmeye alışık olduğum konak, bir de "düğün evi" sıfatını kazanınca, neredeyse tüm şehri barındırdığını düşündüğüm bir yoğunluğa ulaşıyor.</p>

  <p class="block14">Salon düğünü istememekle, tüm ağırlığı konağa yüklediğimin, Lamia Hanımın başına çok daha zahmetli bir iş açtığımın ayrımındayım. Ama, yalnız nikâh dense de, hazırlıkların düğün havasında geliştiğini de görebiliyorum.</p>

  <p class="block14">Nikâh gündüz kıyılacak. Ardından beş günlük kısa bir balayı için önce İstanbul'a, oradan da İzmir'e gideceğiz.</p>

  <p class="block14">Böyle olmasını ben istedim. Yani, Lamia Hanımın dediği gibi, yeşil odada damat olamayacak Haşim. Bunca kalabalığın arasında; kız tarafı, oğlan tarafı karmaşasının içinde; özellikle de kendi ailemin bulunduğu ortamda bir de gerdek olayını kaldıramayacağımı düşündüm.</p>

  <p class="block14">İstanbul'un benim için taşıdığı anlam, ilk gece seçimimizde belirleyici oldu. İzmir ise Haşim'in önerisi. Askerlik günlerinin unutulmazları arasına balayı günlerimizi de katmak istemesini seve seve onayladım.</p>

  <p class="block14">Düğünden önceki gece, dini nikâhımız kıyılıyor.</p>

  <p class="block14">Lamia Hanımın verdiği eşarpla başımı örtüp, Haşim'in yanında yerimi alıyorum.</p>

  <p class="block14">Hocanın, pek çoğunu anlayamadığım sözlerinin ardından, bana dönerek "Kaç akçe?" diye sormasıyla irkiliyorum.</p>

  <p class="block14">"Güven akçesi," diye alçak sesle açıklıyor Haşim. "Senden boşanırsam, vermem gereken bedel."</p>

  <p class="block14">Sembolik bir miktar olmalı, diye düşünürken; Kenan Bey yardımıma yetişiyor.</p>

  <p class="block14">"İki yüz altın, diyelim."</p>

  <p class="block14">Bana son derece gülünç gelen bedel saptamasından sonra, karı koca olduğumuzu söylüyor hocamız.</p>

  <p class="block14">Tanrı'nın huzurunda karı kocayız artık Haşim'le...</p>

  <p class="block14">***</p>

  <p class="block14">Düğün sabahı, her zamankinden de kalabalık ve hareketli bir güne uyanıyoruz.</p>

  <p class="block14">"Sen bu telaşın dışındasın," diyor Lamia Hanım. "Tek işin kendini hazırlamak."</p>

  <p class="block14">Eve özel olarak kuaför gelmiş. Bir kuaför, üç de yardımcısı...</p>

  <p class="block14">Ağırlık benim üzerimde haliyle. Ama önce annem, ablam, yengem, Reyyan abla ve Naran'ın saçları yapılıyor.</p>

  <p class="block14">Sonunda sıra bana geliyor.</p>

  <p class="block14">Karışık dalgalar halinde omuzlanma dökülen saçlarımı, tepede serbest topuz şeklinde topluyorlar. Buklelerin arasına gelinliğimdeki minik çiçeklerden yerleştiriliyor. Her zamanki doğallığımın biraz üzerine çıkan, abartısız bir makyajla noktalıyoruz bu faslı.</p>

  <p class="block14">Yeşil odada ablamın yardımıyla gelinliğimi giyiyorum. Başımda duvağım, elimde çiçekler...</p>

  <p class="block14">"Çok güzel bir gelin oldun," diyor ablam.</p>

  <p class="block14">Merdivenlerin başında Haşim'le buluşuyoruz. Açık renk smokininin içinde, her zamankinden de yakışıklı.</p>

  <p class="block14">Bir süre tepeden tırnağa süzüyor beni. Gözlerinde, Şehriban'ın söylediği, bana özel bakışları yakalıyorum o an.</p>

  <p class="block14">"Su perisi gibi olmuşsun Piraye," diye fısıldıyor kulağıma.</p>

  <p class="block14">Merdivenlerden alt kata, oradan da konağı çepeçevre saran bahçeye iniyoruz.</p>

  <p class="block14">Yemyeşil çimenlerin üzerine atılmış çok sayıda masa, kaç kişi olduklarını asla kestiremeyeceğim, yoğun bir kalabalığı ağırlıyor.</p>

  <p class="block14">Alkışlar arasında; bahçenin tam ortasına, herkesin görebileceği şekilde yerleştirilmiş nikâh masasına doğru yürüyoruz.</p>

  <p class="block14">"Şimdi sıra, kul huzurundaki nikâhta," diye fısıldıyor Haşim.</p>

  <p class="block14">Kenan Beyin yol gösterdiği nikâh memuru karşımıza oturuyor. Benim şahitliğimi Nusret amcam, Haşim'inkini de Halit enişte yapacak.</p>

  <p class="block14">Gerçekte değil de; sisler arasında, inanılmaz bir düşte yaşıyor gibiyim.</p>

  <p class="block14">Nikâh memurunun, "Sizi karı koca ilan ediyorum," demesiyle kendime geliyorum.</p>

  <p class="block14">Ama beni daldığım düş âleminden ayıran, onun ağzından dökülen bu sözler değil; babamın hıçkırıkları...</p>

  <p class="block14">O ana kadar kendini tutmuş, bir tanecik Piraye'sinin özgür kanatlarıyla uçmasına seyirci kalmayı yeğlemiş babam, hıçkıra hıçkıra ağlıyor. Daha önce yaşanmış, buna benzer hiçbir sahne yok belleğimde.</p>

  <p class="block14">Nikâh memuru evlenme cüzdanımızı bana veriyor.</p>

  <p class="block14">Ardından da babama dönerek, "Kız babası olmak zor iş," diyor. "Ama bilmenizi isterim ki, çok iyi bir yere gelin verdiniz kızınızı... Bu aileyi yakından tanırım. Kalabalıkları çoktur. Her hafta en az bir nikâhlarını kıyarım. Akraba gibi olduk artık..."</p>

  <p class="block14">Bu esprili sözlerin etkisi mi, yoksa toparlanması gerektiğini düşündüğünden midir bilmem; bu beklenmedik eylemini noktalayıveriyor babam.</p>

  <p class="block14">Nikâhın bitmesiyle, masanın önünde uzun bir kuyruk oluşuveriyor. Kutlama ve takı töreni için...</p>

  <p class="block14">Nişandakine benzer, ama çok daha abartılı bir tören bu. Haşim'in, ceketinin üzerine attığı, bu iş için özel dikilmiş enli saten kumaş, altın liraların altında kayboluvermiş. Bense, takılan bileziklerin ağırlığından, kollarımı hareket ettiremiyorum.</p>

  <p class="block14">Lamia Hanım, altın bir kemer takıyor belime. Üç parmak eninde, balıksırtı desenli, özel bir takı. Lamia Hanıma yaraşır görkemde...</p>

  <p class="block14">Amcamla yengem, yanlarında tanımadığım bir çift, kalabalığın arasından güçlükle sıyrılarak yanımıza geliyorlar.</p>

  <p class="block14">"İşte Diyarbakır'daki can dostum," diyor amcam. "Turan. Ve eşi Ümran Hanım. Bizim yerimize onları amca ve yenge olarak görebilirsin."</p>

  <p class="block14">Ümran Hanım uzun zamandır tanışıyormuşuz gibi, candan ve sevecen tavırlarla kucaklıyor beni.</p>

  <p class="block14">"Ben de kızımı İstanbul'a gelin verdim," diyor. "Gurbet acısını iyi bilirim. Sen annenden, ben kızımdan uzakta; birbirimize destek oluruz artık..."</p>

  <p class="block14">"Evet," diyor Turan Bey de. "Kapımız her zaman açık sana."</p>

  <p class="block14">İçime su serpiyor bu sözler. Şu anda içinde kaybolduğumuz kalabalık dağılıp da kendi başıma kaldığımda, böyle bir yakınlığa gereksinim duyabilirim.</p>

  <p class="block14">Bahçenin arka tarafında, kazanlar içinde pişirilen yemekler, ev çalışanları tarafından masalara taşınıyor.</p>

  <p class="block14">Ağa evine yaraşır bir ikram bolluğu içinde, bugüne kadar gördüğüm, yeme fırsatı bulduğum, neredeyse tüm yöresel yemeklerin konuklara sunulduğunu uzaktan uzağa izliyorum.</p>

  <p class="block14">Bizim masamıza da tepsi içinde, küçük tabaklarda bir şeyler getiriyorlar. Dokunmuyorum bile. Yalnızca bir bardak limonata içiyorum; o da kuruyan boğazımı yumuşatmak için. Haşim'in durumu da benden farklı değil. Yemek tepsisini öylece geri götürüyorlar.</p>

  <p class="block14">Yeme içme faslı sürerken, eğlenceyi de unutmuyorlar ama. Davul zurna eşliğinde çalınan Diyarbakır ezgilerinin yerini yavaş yavaş oyun havalan, halaylar almaya başlıyor.</p>

  <p class="block14">Gördüğüm kadarıyla; halay, Diyarbakır kültürünün vazgeçilmez bir parçası. Eğlencenin ötesinde, onlara varolduklarını duyumsatan, sevdikleriyle kaynaşmalarını sağlayan, içlerindeki ortak coşkuyu dışa vurmanın en iyi yolu.</p>

  <p class="block14">Beni asıl şaşırtan, haremlik-selamlık tarzında ayrı oturdukları zamanlarda bile, halay sayesinde ortak bir noktada buluşmaları; kadın-erkek ayrımı gözetmeden, omuz omza, kendilerinden geçercesine halay çekmeleri.</p>

  <p class="block14">Kenan Bey, düğün sahibi olarak, halay başı olma görevini üstlenmiş. Başı dik, gururla ve kabul etmeliyim ki ince ve zarif hareketlerle, çok güzel oynuyor bu oyunu.</p>

  <p class="block14">Lamia Hanım da, topluca bedeninin yükünü yadsırcasına, kalabalığın coşkusuna kendini kaptırmış, tüy gibi hafif; kâh çömelerek, kâh zıplayarak halayın hakkını vermekte.</p>

  <p class="block14">Haşim'i de aralarına almalarıyla, kadınların gırtlağından yükselen "tilili" sesleri koro haline dönüşüveriyor. Bu da, coşkularını farklı bir yolla ifade ediş biçimleri.</p>

  <p class="block14">"Az kaldı uçağa," diyor Reyyan abla. "Ancak hazırlanırsınız."</p>

  <p class="block14">Can simidi gibi sarılıyorum bu uyarıya. Kalabalığın içinden güçlükle yol açıp, konağa çıkıyoruz.</p>

  <p class="block14">İlk işimiz, kilolarca altını Lamia Hanıma teslim etmek oluyor.</p>

  <p class="block14">Üstümüzü değiştirip, yolculuk için hazırlanabiliriz artık.</p>

  <p class="block14">Gelin karşılamasından çok daha kalabalık bir konvoyla havaalanına ulaşıyoruz.</p>

  <p class="block14">Garip bir ikilemin ortasındayım. Bir an önce bu karmaşadan kurtulmakla, ailemden kopuşumu geciktirmek arasında gidip geliyorum.</p>

  <p class="block14">Annemler bizden sonra, iki gün daha Artukoğlu ailesinin konuğu olacaklar. Ama, döndüğümüzde onları burada bulamayacağımı düşünmek, dayanılmaz bir acı veriyor bana.</p>

  <p class="block14">Annemle ablamın, gizli gizli gözlerini sildiklerini görebiliyorum. İşimi zorlaştırmak istemediklerinden olsa gerek, dudaklarına yerleştirdikleri iğreti bir gülüşle maskelemeye çalışıyorlar üzüntülerini.</p>

  <p class="block14">Çok iyi anlıyorum, hepsi bitik durumda. Bunun tek sorumlusu benim.</p>

  <p class="block14">Babamın yüzüne bakmaya cesaretim yok. Hem de hıçkırıkları hâlâ kulağımdayken... Onu ilk kez ağlarken gördüm bugün. Bir daha yinelemese de, bundan sonraki gözyaşlarını yüreğine dökeceğini çok iyi biliyorum.</p>

  <p class="block14">Hüzünle sevincin yoğrulmasıyla oluşmuş, tatlıyla tuzlunun karışmışı gibi, tatsız bir veda bu.</p>

  <p class="block14">Annem, babam, ablam... Eksikliğimle oluşuverecek büyük boşluğa yuvarlanmaya hazırlanıyorlar.</p>

  <p class="block14">Güçlükle kopuyorum kollarından.</p>

  <p class="block14">Koşar adımlarla kapıya doğru yürüyorum.</p>

  <p class="block14">Usulca elimi tutuyor Haşim. Avucundan tüm bedenime yayılan sıcaklığı duyumsamaya çalışıyorum. Ondan alacağım iletinin mucizevi gücüne sığınmaktan başka umarım yok...</p>

  <p class="block14">***</p>

  <p class="block14">Büyük Tarabya Oteli...</p>

  <p class="block14">İlk gecemizde, balayı odasında ağırlayacak bizi.</p>

  <p class="block14">"Önce güzel bir yemek yiyelim," diyor Haşim.</p>

  <p class="block14">"Yalnızca gelinle damadın bulunacağı, iki kişilik bir düğün yemeği," diye gülüyorum.</p>

  <p class="block14">"Böylesi daha iyi değil mi? İki kişilik dünyamızda, herkesten uzak, baş başa... Benim hiç şikâyetim yok."</p>

  <p class="block14">Yaşamımızdaki belki de en özel gece bu.</p>

  <p class="block14">Mum ışığı altında, kulaklarımıza dolan hafif müziğin kollarında, yinelenmesi güç bir düşü paylaşıyoruz Haşim'le.</p>

  <p class="block14">Balık ısmarlıyoruz. Yanı sıra beyaz şarap.</p>

  <p class="block14">"Balık kısmettir," diyor Haşim. "Berekettir... Uğur getirecek evliliğimize."</p>

  <p class="block14">Masanın üzerinden uzanıp elimi tutuyor. Gözlerinden taşıp beni içine alıveren sıcacık dünyasına dalıp gidiyorum.</p>

  <p class="block14">Şarap, buğusunu damarlarıma bırakırken, ben de üzerimdeki tutukluğu sıyırıp atmaktayım, tik gecelerini yaşayacak yeni evliler gibi değil de, eski günlerdeki Piraye'yle Haşim gibi, konuşup gülmeye başlıyoruz.</p>

  <p class="block14">"Takıları anneme bırakmayacaktın," diyor Haşim. "Bozdurup kaçıverirdik seninle."</p>

  <p class="block14">"Böyle de kaçabiliriz," diyorum. "Yeter ki sen iste."</p>

  <p class="block14">Kaçtık işte; diyemiyorum. Bir geceliğine de olsa, İstanbul'u yaşamanın, yaşamımdaki en güzel kaçamak olduğunu söyleyemiyorum ona. Boğazın, üzerine inen ışıklarla harelenen sularına dalıp gidiyor gözlerim.</p>

  <p class="block14">Kocaman bir sepet içinde, çiçeklerin arasına gömülmüş bir şişe şampanya ve çikolata. Otelimizin balayı çiftine gönderdiği armağanlar...</p>

  <p class="block14">Şampanyayı açıp kadehlere boşaltıyor Haşim.</p>

  <p class="block14">"Mutluluğumuza," diyor.</p>

  <p class="block14">"Mutluluğumuza," diyorum.</p>

  <p class="block14">Elimdeki kadehi alıp sehpanın üzerine bırakıyor. Omuzlarımdan tutup kendine çekiyor beni.</p>

  <p class="block14">"Güzel karım benim," diye fısıldıyor kulağıma.</p>

  <p class="block14">Bu yepyeni hitap şeklini yadırgıyorum. Utanıyorum nedense... Bir ürkeklik tülü gelip oturuveriyor gözkapaklarıma.</p>

  <p class="block14">Beni bu halimle görmesin diye, başımı omzuna gömüyorum Haşim'in. Ondan kaçmak isterken, ona sığınmak gibi bir çelişkiye düştüğümü bile bile...</p>

  <p class="block14">Başım dönüyor. Şarapla şampanyanın el ele verip bana oynadıkları oyundan belki. Ya da Haşim'e ilk kez bu kadar yakın olmanın sarhoşluğu.</p>

  <p class="block14">Bilemiyorum... Bilmem de gerekmiyor zaten.</p>

  <p class="block14">Haşim'in güvenli kollarına bırakıveriyorum kendimi...</p>

  <p class="block14"> ***</p>

  <p class="block14">Ertesi sabah İzmir'e geçiyoruz. Oradan da Çeşme'ye, Altın Yunus'a.</p>

  <p class="block14">Bana kalsa, halayımızın tümünü İstanbul'da geçirmeyi isterdim. Ama Altın Yunus'u görünce; Haşim'in seçiminde ısrarcı olmasına hak veriyorum.</p>

  <p class="block14">Maviyle yeşili kucaklaştıran doğasıyla, konukları memnun etmek için gereken tüm ayrıntıların düşünüldüğü modern ve konforlu yapısıyla, cennetten fırlayıp gelmiş, kusursuz bir tatil ortamı burası.</p>

  <p class="block14">Bu kez balayı çifti olduğumuzu söylemiyoruz. Meraklı bakışların merceğinden kurtulmanın en iyi yolu bu.</p>

  <p class="block14">Uzun bir çalışma döneminin ardından tatile çıkmış iki yaramaz çocuk gibi; Çeşme'nin billur kumlu plajıyla Altın Yunus'un havuzu arasında bölüştürüyoruz zamanımızı.</p>

  <p class="block14">Her suya girişimde, "Ayağını suya bile sokmayasın. Yumurtalıklarını üşütürsün. Havuz da deniz de yasak sana," diyen Lamia Hanımın kulaklarım tatlı tatlı çınlatıyorum.</p>

  <p class="block14">Şaşılacak derecede iyi yüzüyor Haşim. Neredeyse denizin içinde büyüyen beni bile yarı yolda bırakabiliyor.</p>

  <p class="block14">"Bir kara çocuğundan beklenmeyecek basan," diyorum. "Nerede öğrendin yüzmeyi?"</p>

  <p class="block14">"Dicle'de," diye gülüyor. "Dicle, yüzme öğretmenimizdir bizim. Nehir suyunda kulaç atabilen biriyle, denizde ya da havuzda yarışılmaz."</p>

  <p class="block14">Türklerden çok yabancı turist var çevrede. Güzelliklerimizi» bizden önce keşfedip, kilometrelerce öteden kalkıp gelmişler.</p>

  <p class="block14">Düzenlenen Türk gecesinde de yabancılar çoğunlukta. Damak tadımızı, eğlence kültürümüzü çarçabuk benimsediklerini görmek hoşumuza gidiyor.</p>

  <p class="block14">Rakıyı meyve suyu niyetine içiyorlar. Yudumlarken, yapacağı etkiyi kestiremediklerinden, önce gevşeyen bedenlerini ardından da beyinlerini milli içeceğimizin ellerine teslim ediyorlar. Bize de; yerinde duramayan, kulaklarının yeni tanıştığı oyun havalarına içgüdüsel olarak ayak uyduran konuklarımızı keyifle izlemek kalıyor.</p>

  <p class="block14">Türk gecesinin temel taşlarından biri olan dansözün çıkışı, coşkuyu doruğa ulaştırıyor. Karşısına geçip, benzer hareketlerle aynı kıvraklığı yakalamaya çalışanlar, kolundan tutup masalarına çıkaranlar...</p>

  <p class="block14">Simsiyah uzun saçları, ateş gibi gözleri, dolgun vücuduyla tam bir Türk güzeli görünümündeki genç kadının orasına burasına para basma yarışındalar. Bu arada, verdikleri paranın bedelini almak istercesine; elleriyle, ateş fışkıran bedenin derinliklerini yoklamayı da ihmal etmiyorlar.</p>

  <p class="block14">Masa masa dolaşıp yanımıza gelen dansöze, bizim de para takmamız gerektiğini düşünüyorum. Haşim'e bakıyorum... Dansözle aynı karede yakalanma korkusuyla kendini saklamaya çabalayan devlet büyüklerimiz gibi, oturduğu yerde büzüşmüş; bakışlarını nereye koyacağını bilememenin şaşkınlığı içinde.</p>

  <p class="block14">Cüzdanından çıkardığı yeşil banknotu bana uzatıyor. Dansözün sutyeninin arasına sıkıştırıveriyorum. Kıvrak, kıpır kıpır bedenin yanımızdan uzaklaşmasıyla belirgin bir rahatlama yaşıyor Haşim.</p>

  <p class="block14">Gülüyorum içimden.</p>

  <p class="block14">Hep böyle kal Haşim, diyorum. Hep böyle kal...</p>

  <p class="block14">Başka türlüsünü kaldıramaz Piraye'n.</p>

  <p class="block14">Bitti.</p>

  <p class="block14">Düşlerimizden sıyrılıp gerçeklere dönme zamanının geldiğini biliyoruz ikimiz de.</p>

  <p class="block14">Nedenini tam olarak çıkaramasam da, Diyarbakır dışındaki Haşim'in bana çok daha yakın olduğunu görebiliyorum. Sıcak, sevecen, yüreğini alabildiğine açmış; sevgi dolu bakışlarıyla beni taçlandıran, önceliğimi duyumsatan; benden bir parça sanki...</p>

  <p class="block14">Ayaklarım geri geri gitse de, yarın sabah Diyarbakır'a dönüyoruz. Beklendiğim, artık ait olduğum yer orası.</p>

  <p class="block14">Çocukluğumu, genç kızlığımı; temellerimi İstanbul'da bırakıp, yepyeni bir sayfa açıyorum yaşamıma. Pırıl pırıl, yeni doğmuş bir bebek gibi tertemiz... Benim ve benim dışımdakilerin yazılarıyla, çizileriyle, karalamalarıyla şekillenecek; gerçek kişiliğini zaman içinde görebileceğim, şu an için belirsiz, gizem dolu bir sayfa...</p>

  <p class="block14">Onu ilk günkü pırıltısıyla yaşatmanın zorluğunu biliyorum. Temellerinden koparılmış billur köşkümü ayakta tutabilmenin zorluğunu bildiğim gibi.</p>

  <p class="block14">Yolun açık olsun Piraye.</p>

  <p class="block14">Kolay gelsin...</p>

  <p class="block"> </p>

  <p class="block15"></p>

  <p class="block16" id="calibre_pb_3"> </p>
</body>
</html>
