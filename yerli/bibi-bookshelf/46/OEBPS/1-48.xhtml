<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>1-48</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik ParaOverride-11" id="_idParaDest-45" xml:lang="en-GB">Edebi ve ebedi gölgelere dair   </p>
			<p class="paragraf"><span class="CharOverride-13" xml:lang="tr-TR">  </span></p>
			<p class="paragraf"><span class="CharOverride-13" xml:lang="tr-TR">Onca masanın, sandalyenin hiçbiri boş değil; bu yüzden kendilerine oturacak yer bulamadan oradan oraya gezen gariban bir grup var salonda. Çoğu genç, bakımsız, yoksul ama zeki bakışlı erkekler. Biri de genç bir kadın. Birbirlerinden hiç ayrılmadan o masadan bu masaya geziyorlar, oturacak bir tek sandalye bile bulamadan. Bırakın onları bir yere buyur etmeyi; gören, farkında olan bile yok. İçlerinden ince uzun suratlı, pardösüsünün yakalarını kaldırmış biri, “Azizim” diyor ötekilere, “galiba beyhude bir gayret bizimkisi, iki lokma taam edelim, iki kadeh rakı yuvarlayalım diye geldik ama vaziyet ümitsiz.” Arkadaşları başlarını sallayarak ona hak veriyorlar. Zayıf, hatta sıska adamlar; kiminde eski usul fötr şapka var, kiminin yanakları çökük ve gölgeli. Biri cebinden çıkardığı patiska mendile öksürüyor. Garsonlar yanlarından fırıl fırıl geçiyor ama onların farkında olmuyorlar; hatta, acayip bir şey, onları yarıp geçtikleri halde dokunduklarını hissetmiyorlar. Veremli olduğu, süzülmüş yüzündeki ateşli gözlerinden belli olan bir genç, “Burada edebiyata, şiire değer veren kimse yok galiba” diyor.   </span></p>
			<p class="paragraf"><span class="CharOverride-13" xml:lang="tr-TR">“Şu masadan başka” diye karşılık veriyor öteki, üstadın masasını göstererek. “Oradan deminden beri kulağıma kültürle ilgili konuşmalar geliyor. Öteki masalar daha çok hacıağa dediğimiz cinsten.”   </span></p>
			<p class="paragraf"><span class="CharOverride-13" xml:lang="tr-TR">Üstadın masasına doğru yürürken biri, “Galiba o deyim ortadan kalktı” diyor. “Artık görgüsüz zenginlere hacıağa denmiyor.”   </span></p>
			<p class="paragraf"><span class="CharOverride-13" xml:lang="tr-TR">“Evet” diye cevap veriyor öteki. “Hacıağa, </span><span class="CharOverride-9" xml:lang="tr-TR">nouveau riche</span><span class="CharOverride-13" xml:lang="tr-TR"> gibi bir anlatımdı, şimdi böyleleri saygı görüyorlar.”   </span></p>
			<p class="paragraf"><span class="CharOverride-13" xml:lang="tr-TR">“Bizde bu Fransızca deyimin daha âlâsı var” diyor veremli olan.   </span></p>
			<p class="paragraf"><span class="CharOverride-13" xml:lang="tr-TR">“Neymiş o?” diye soruyor çökük yanaklı.   </span></p>
			<p class="paragraf"><span class="CharOverride-13" xml:lang="tr-TR">“Sonradan görme” diye cevap veriyor müteverrim şair. “Müthiş bir anlatım bu, sonradan görme.”   </span></p>
			<p class="paragraf"><span class="CharOverride-13" xml:lang="tr-TR">Başka biri, “Açlıktan, susuzluktan anamız ağladı ama siz hâlâ kelimeler peşindesiniz” diyerek gülüyor.   </span></p>
			<p class="paragraf"><span class="CharOverride-13" xml:lang="tr-TR">“İyi ama kelimeler bizim gerçek hayatımız, onlar olmadan biz yokuz ki” diyorlar.   </span></p>
			<p class="paragraf"><span class="CharOverride-13" xml:lang="tr-TR">“O zaman kelime yiyip kelime için bakalım” diye onlara sitem ediyor öteki.  </span></p>
			<p class="paragraf"><span class="CharOverride-13" xml:lang="tr-TR">Ama en ağır sözü, o ana kadar sesini çıkarmamış olan balıkçı kasketli, kazaklı genç söylüyor: “Biz gerçekten yokuz” diyor. “Görmüyor musunuz, yokuz işte. Kimse bizim farkımızda değil, görmüyorlar, duymuyorlar, birbirimize göre var olmak hiçbir anlam ifade etmiyor, bu dünyaya göre yokuz.”  </span></p>
			<p class="paragraf"><span class="CharOverride-13" xml:lang="tr-TR"> Hepsini bir keder basıyor. Üstadın masasının çevresine diziliyorlar. O sırada üstat, Marlowe’u bilip bilmediklerini soruyor masadakilere. Herkes susuyor. Oturanların arkasına daire biçiminde dizilmiş olan genç edebiyatçılar, “Elbette biliyoruz” diyorlar. “Piyes yazarı Marlowe’dan mı bahsediyorsunuz, yoksa dedektif Marlowe’dan mı?” Ama onları kimse duymuyor. Üstat dişlerini gıcırdatarak gülüyor. “Basın Shakes­peare’den bahsettiği için onun adını duymuşsunuzdur ama aynı dönemdeki piyes yazarı Marlowe’u duymadınız tabii” diyor. “Ama o sizi biliyor.”   </span></p>
			<p class="paragraf"><span class="CharOverride-13" xml:lang="tr-TR">“Nasıl biliyor?” diye soruyor masadakiler.   </span></p>
			<p class="paragraf"><span class="CharOverride-13" xml:lang="tr-TR">Kimsenin görmediği delikanlılar, “Timurlenk piyesini duymadınız mı yahu?” diyorlar. “Hani Yıldırım Bayezid’in esir düştüğü, Timur’un onu kafese kapattığı, karısına çıplak dans ettirdiği, sonunda buna tahammül edemeyen Bayezid’in kafasını demirlere vura vura parçaladığı ünlü piyesi.”   </span></p>
			<p class="paragraf"><span class="CharOverride-13" xml:lang="tr-TR">Yine kimse duymuyor onları. Üstat, “Timurlenk piyesini duymadınız mı yahu?” diyor. “Timur Ankara Savaşı’nı kazanınca padişahınız Yıldırım Bayezid’i demir kafesle yanında gezdirir, karısını rakkase yapar, gururlu padişah da kafasını demir kafese vurarak intihar eder.”   </span></p>
			<p class="paragraf"><span class="CharOverride-13" xml:lang="tr-TR">Masadakiler onu duyuyor ama birbirlerine şaşkın şaşkın bakıyorlar. Öyle ya; hiç Osmanlı yenilir mi, hiç koskoca padişah kafese kapatılır mı, hele karısını rakkase yapmak, olacak iş mi? Şanlı Osmanlı tarihinde böyle bir şey olabilir mi? Üstat, “Şimdi” diyor, “anlattıklarımdan kuşkuya düştünüz, yüzünüzden belli; size anlatılan tarihle bağdaştıramadınız, çünkü derdiniz gerçek değil, hamaset. Sizler hamasetle beyni çürütülmüş bir avuç ahmaktan başka bir şey değilsiniz.”   </span></p>
			<p class="paragraf"><span class="CharOverride-13" xml:lang="tr-TR">Ayakta duran gençler –en şişmanları hariç– “Evet” diyorlar, “aynen öyle üstat, helal olsun, biz de bunu söylemeye çalışıyoruz ama kimse duymuyor. Artık sabrımız taşmak üzere ama.”   </span></p>
			<p class="paragraf"><span class="CharOverride-13" xml:lang="tr-TR">Aralarından sarışın, iriyarı, dağınık saçlı bir delikanlı olan Orhan Selim, “Yetti artık” diyor. “Bu burjuva müsveddelerinin, bu sömürücülerin masalarını dağıtma vakti çoktan geldi de geçiyor, haydi arkadaşlar.”   </span></p>
			<p class="paragraf"><span class="CharOverride-13" xml:lang="tr-TR">Hep beraber koltukta oturanları yere devirip, masanın üstündekileri sıyırıp atmak için saldırıyorlar ama hiçbir şeye, hiç kimseye dokunamıyorlar. Kirpi’nin yüzünde büyük bir hayal kırıklığı beliriyor, Üsküplü Agâh perişan, Ahfeşin Keçisi dokunsan ağlayacak durumda, Raşit Kemali iyiden iyiye öfkeli, Hadi Borazan her zamanki gibi alaycı, Gani Girgin somurtuk, Halide Salih’in gönlü kırık, Osman Giritli kederini belli etmemeye çalışıyor, Ali Kaptanoğlu kendini iyice garip hissediyor, Ateş Böceği bir yanıp bir sönüyor, F.M. İkinci yumruklarını sıkmış, Battal Bataner olduğu yere büzüşmüş, Adıdeğmez kayıtsız bir tavırla bakıyor, Bedia Servet umutsuz, Suna Gün’ün kaşları çatık, Ayhan Çağlar sinirli; hep birlikte kendilerine kötü davranan bu mekânı terk edip, çamyarması korumaların arasından görünmeden geçiyor, otel lobisinden çıkarak birer hayal gibi İstanbul gecesine süzülüyorlar.   </span></p>
			<p class="paragraf"><span class="CharOverride-13" xml:lang="tr-TR">Biri “Niye bize böyle davrandılar, şöhretli insanlar değil miyiz biz” diyor.   </span></p>
			<p class="paragraf"><span class="CharOverride-13" xml:lang="tr-TR">“Elbette şöhretliyiz” diyor öteki. “İsimlerimizi binlerce insan biliyor, yazılarımızı on binler okuyor.”   </span></p>
			<p class="paragraf"><span class="CharOverride-13" xml:lang="tr-TR">“O zaman niye bize yokmuşuz gibi davranıyorlar?”   </span></p>
			<p class="paragraf"><span class="CharOverride-13" xml:lang="tr-TR">Kirpi, “Bizi yaratan asıllarımız kıskanıyor, bizi yok etmek, unutturmak istiyor da ondan” diyor.   </span></p>
			<p class="paragraf"><span class="CharOverride-13" xml:lang="tr-TR">Orhan Selim öfkeyle, “Yalnız kıskanmak değil, bir de aşağılıyorlar” diyor. “Bak, benimki ne yazmış benim için.” Yüksek sesle ve teatral tavırlarla okumaya başlıyor:   </span></p>
			<p class="paragraf"><span class="CharOverride-13" xml:lang="tr-TR">“</span><span class="CharOverride-9" xml:lang="tr-TR">Benim sıska/benim cılız/benim zavallı çocuğum Orhan Selim/sen/benim/ne gözüm/ne kolum/ne kafamsın/sen/benim/bir kurşun balyası gibi sıska sırtına bindiğim/ve alnının teriyle geçindiğim/ilk /ve son adamsın!</span><span class="CharOverride-13" xml:lang="tr-TR">”</span><span class="CharOverride-9" xml:lang="tr-TR"> </span><span class="CharOverride-13" xml:lang="tr-TR">Bir an susuyor, ardından “Sırtıma biniyormuş” diyor, “sırtıma biniyormuş!”   </span></p>
			<p class="paragraf"><span class="CharOverride-13" xml:lang="tr-TR">Üsküplü Agâh, “İyi ki benimki böyle bir işe kalkışmıyor” diyor, “zira oldukça ağırdır hazret; Rakofça kırlarının hür havasını alırken trileçesinin de epeyce tadına bakmıştır, o sıkleti çekemem. Hatta Orhan Selim’in aslı onu ‘şişman ve mustarip’ kelimeleriyle anlatmıştır.”   </span></p>
			<p class="paragraf"><span class="CharOverride-13" xml:lang="tr-TR">Ortalığa neredeyse elle tutulur bir hüzün yayılıyor; çünkü hepsinin asıllarıyla ilişkileri buna benzemekte.  </span></p>
			<p class="paragraf"><span class="CharOverride-13" xml:lang="tr-TR">O sırada yanlarına fötr şapkalı, yüzü gölgede kalmış, şık bir zat geliyor; “Derdinizi biliyorum” diyor. “Hem varsınız hem yoksunuz, gerçekte yoksunuz ama üzülmeyin, edebiyat tarihinde varsınız.”   </span></p>
			<p class="paragraf"><span class="CharOverride-13" xml:lang="tr-TR">“Adını bağışla” diyorlar; “Asım Us” diyor. “O meşhur Asım Us mu?” diye soruyorlar. “Evet” diyor, “o meşhur Asım Us.” “</span><span class="CharOverride-9" xml:lang="tr-TR">Tanin</span><span class="CharOverride-13" xml:lang="tr-TR"> gazetesi başyazarı mı?” diye soruyorlar. “Hayır” diyor, “bu da sizin gibi müstear bir isim. Asıl adım Mustafa Kemal; cumhurbaşkanı olmam müstear isimle yazı yazmama engel değil. Ben de Asım Us adıyla hükümete muhalefet yazıları yayınlıyordum.” Gençler onu hürmetle karşılıyorlar. Asım Us, “Ben de hem varım hem yokum” diyor. “Bizi kimse göremez, sesimizi duyamaz, bizimle konuşamaz ama adımızı gazetede, dergide, kitapta görür, yazdıklarımızı okur. Böylece sadece yazı âleminde var oluruz.”   </span></p>
			<p class="paragraf"><span class="CharOverride-13" xml:lang="tr-TR">Ay ışığında Ayasofya’nın devasa gölgesinin altına sığınırken sakallı, orta boylu, tıknaz biri daha geliyor yanlarına. “Adam haklı, boşuna üzülmeyin” diyor. “İçeride size öyle davrananlar, beş-on yıl sonra hepten yok olacaklar ama sizin adınız asırlarca devam edecek, yazılarınız asırlarca okunacak. Ayasofya’nın gölgesi gibi siz de birer gölgesiniz; aslınız sizi var etti, gölgesiz varlık olmaz ama gölgenin de gölgesi olmaz, bakın bakalım gölgeniz var mı?”   </span></p>
			<p class="paragraf"><span class="CharOverride-13" xml:lang="tr-TR">Bu akıllı sözleri söyleyen sakallı adama, “Adını bağışla ey bilge adam” diyorlar. O da gülümseyerek “Avnî” diyor. Gençler titriyor, “O büyük Avnî mi, sahiden siz misiniz efendim?” diye soruyorlar. “Evet” diye karşılık veriyor Avnî, “ben de sizler gibi isim sahibiyim ama cisim sahibi değilim.” İçlerinde en şişman olan Üsküplü Agâh, “Lebbeyk” diyor, “sultanım bu ne büyük şeref.” Avnî, “Sultan değilim ki ey şair” diyor, “sadece onun gölgesiyim ben de, senin gibi bir cisimsiz şairim. Aslolan O’dur, biz laedriyiz.”   </span></p>
			<p class="paragraf"><span class="CharOverride-13" xml:lang="tr-TR">Asım Us bu kelimeye itiraz ediyor: “Bu arkadaşların yazdıkları anonim değil ki laedri diyorsunuz, hepsi adıyla yazıyor; tek fark isimlerinin başka bir ismin gölgesi olması. Bu yüzden bence bir ad vermeyelim, hepsi zaten ünlü olan adlarıyla yaşasınlar.”   </span></p>
			<p class="paragraf"><span class="CharOverride-13" xml:lang="tr-TR">Bu öneri, gençlerin daha çok hoşuna gittiği için el çırparak alkışlıyorlar ama mübarek meydanda hiçbir seda tınlamıyor.   </span></p>
			<p class="paragraf"><span class="CharOverride-13" xml:lang="tr-TR">Hâlâ kendisine gelememiş olan Üsküplü, “Sultanım” diyor. “Siz hem fethiniz, hem de şiirinizle dünya durdukça var olacaksınız, biz öyle değiliz.”   </span></p>
			<p class="paragraf"><span class="CharOverride-13" xml:lang="tr-TR">Orhan Selim söze karışıyor, “Bence Asım Us da öyle” diyor. “Bu adıyla değil ama dünya durdukça aslıyla var olacak, biz öyle değiliz.”   </span></p>
			<p class="paragraf"><span class="CharOverride-13" xml:lang="tr-TR">Asım Us, Orhan Selim’e dönüyor, gülerek, “Siz de” diyor, “Nâzım Bey, siz de! Bu arada aslımı, sarışın bir kurda benzetmiş olmanızı unutmuş değilim; Selanikli olduğunuzu da.”  </span></p>
			<p class="paragraf"><span class="CharOverride-13" xml:lang="tr-TR">O sırada uzun boylu Orhan Selim birden başını eğiyor, çünkü birbirlerine iltifat etmekte olan gölgelerin üstünden bir cisim, neredeyse kafasına çarpacak kadar yakından uçarak geçiyor. Rüzgârından Orhan Selim’in dağınık sarı saçları dalgalanıyor. Bir tabut bu; uçan bir tabut. Ayasofya’dan Sultanahmet’e doğru yükselerek gidiyor; camilerin ışıldaklarına yakalanan beyaz martılarla oynaşıyor, bir hava kayığı gibi gökyüzünde volan vurup, sonra aşağı doğru pike yapıyor. Müstearlar grubu hayretle bakıyor tabuta. Sadece Avnî, manalı manalı gülümseyerek sakalını sıvazlıyor, “Yetmedi mi Ya Vedûd?” diyor. “Her gece divane pervaneler gibi dönüp durmaktan bıkmadın mı Ya Vedûd?”   </span></p>
			<p class="paragraf"><span class="CharOverride-13" xml:lang="tr-TR">Tabut sanki Avnî’ye cevap verir gibi daha da hızlanarak fırdolayı cevelan ediyor meydanda, sonra Sultanahmet Camii’nin minareleri arasından geçip Marmara Denizi’ne doğru uçuyor.   </span></p>
			<p class="paragraf"><span class="CharOverride-13" xml:lang="tr-TR">Müstearlar hayret içinde bakıyorlar tabutun arkasından. Sadece, “Süleymaniye’de Bayram Sabahı” şairinin gölgesi Üsküplü Agâh, “Ah Ya Vedûd” diyor, “ah Ya Vedûd! Bu aziz şehrin fethini elli gün geciktirdiğin yetmiyormuş gibi şimdi de kendi gök kubbemizde tabutunu bir zeplin gibi dolaştırıyorsun. Evliyalara hürmetimiz sonsuz ama...”   </span></p>
			<p class="paragraf"><span class="CharOverride-13" xml:lang="tr-TR">Avnî onu bir el hareketiyle susturuyor. “Mübarek bir zattır o” diyor. “Cennetle müjdelenmiştir. Konstantiniyye’yi fetih müyesser olup şehirde onun naaşını bulduğumuzda, cenaze namazını kılıp defnetmek istedik. O anda arş-ı a’lâdan bir ses duyuldu, ‘O yıkanmıştır ve dahi namazı kılınmıştır ve dahi cennete alınmıştır’ diye. İşte o vakit bu tabut semaya uçtu.” Avnî azametli bir tavırla Üsküplü’ye dönüyor ve “Madem sen biliyorsun, arkadaşlarına anlat bu hikâyeyi” diyor ve bir anda gözden nihan olup, gayb âlemine karışıyor. Sanki ne gelmiş ne gitmiş gibi.   </span></p>
			<p class="paragraf"><span class="CharOverride-13" xml:lang="tr-TR">Üsküplü, padişahından emir almış bir sadrazam edasıyla, “Ya Vedûd Sultan’ı anlatayım size o zaman” diyor, “çünkü hünkârım emretti, vacip oldu. Sultan Mehmed Hazretleri, Konstantiniyye’yi haftalar boyu varyemez toplarıyla dövdü, surları hâk ile yeksan eyledi ama yine de şehir düşmedi. Bunun üstüne ulu hocalar, dervişler dediler ki, ‘Sultanım bu şehirde iman sahibi bir zat var, adına Ya Vedûd Sultan derler, işte bu zat her gün dua eder ve Konstantiniyye düşmesin diye Allah’a yalvarır ama az vakti kaldı; muhasaranın elli üçüncü gününde vefat eyleyecek, sonra da size zafer müyesser olacak.’ Dedikleri gibi de oldu. Sultan Mehmed Hazretleri ve hocalar şehre girince Ayasofya mabedinde bu zatın naaşını buldular. Onu yıkayıp, defnetmek istediklerinde, biraz önce Avnî Hazretleri’nin anlattığı gibi arş-ı a’lâdan bir seda duyuldu ve tabut uçup gitti.”   </span></p>
			<p class="paragraf"><span class="CharOverride-13" xml:lang="tr-TR">Adıdeğmez, “İyi ama” diyor, “bir şeyi anlayamadım; kafam karıştı. Konstantinopolis düşmesin diye dua ettiğine göre bu zat Hıristiyan mıymış? Eğer Hıristiyan’sa nasıl İslam evliyası olmuş?”   </span></p>
			<p class="paragraf"><span class="CharOverride-13" xml:lang="tr-TR">Üsküplü, “Bu şehir evliyalar mekânıdır” diyor. “Nice Hıristiyan azizi, yatır olmuştur da ziyaret yeri haline gelmiştir; Müslüman ahalinin bağladığı çaputlardan görünmez mezarları. Her sene Aya Yorgi’ye dizlerinin üstünde giden müminler Müslüman değil mi?”   </span></p>
			<p class="paragraf"><span class="CharOverride-13" xml:lang="tr-TR">O sırada Battal Bataner, “Zaten” diyor, “Sultan Mehmed Hazretleri’nin muhterem zevcesi Gülbahar Hatun da İsa ehliydi ve hiçbir zaman İslam’a dönmedi. Hıristiyan olarak öldü.”   </span></p>
			<p class="paragraf"><span class="CharOverride-13" xml:lang="tr-TR">Kirpi, kirpiliğini göstermek ister gibi, “Zaten bu şehirde neyin Rum neyin Türk olduğunu ayırt etmek, bir bürümcük tülbendin iki yüzünü sıyırarak birbirinden ayırmaktan daha zordur” diyor. “Evliyaları da öyle. Ya Vedûd Sultan’ın dinini bilmemize imkân yok.”  </span></p>
			<p class="paragraf"><span class="CharOverride-13" xml:lang="tr-TR">Bu sırada, tabutun içindeki Ya Vedûd Sultan’ın kulakları bu sohbetten öylesine yanmış olacak ki, tabut Marmara yönünden bir hışımla uçup üzerlerine iniyor ve müstearlar grubunu çil yavrusu gibi dağıtıyor. Meydanda kimse kalmıyor. Ali Kaptanoğlu pardösüsünün yakalarını kaldırıp, kasketini yana yıkarak Divanyolu’ndan sisler bulvarına doğru hızlı adımlarla ilerlerken, “Ne şairler sevdim; zaten yoktular” diye mırıldanıyor.  </span></p>
		</div>
	</body>
</html>