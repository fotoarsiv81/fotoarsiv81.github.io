<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>1-62</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik ParaOverride-11" id="_idParaDest-59" xml:lang="en-GB">Üstadın suratında kadeh patlamasına dair  </p>
			<p class="paragraf"><span class="CharOverride-13" xml:lang="tr-TR">  </span></p>
			<p class="paragraf"><span class="CharOverride-13" xml:lang="tr-TR">Yandaki masada üstat, artık onun bu bilgiç tavırlarından yorulmuş olan insanların bezgin ifadesine rağmen, kimseye aldırmadan yine esip gürlüyor, “Bizde Cumhuriyet döneminde yasaklandı ama İslam’da bir erkeğin dört kadın almaya hakkı var biliyorsunuz” diyor. Bilgi sınavına çekilmeyeceklerini umut etmeye çalışan insancıklar, bu sefer de bir başka soruyla karşılaşmanın bahtsızlığını yaşıyorlar: “Peki, bir erkek dört kadın alabiliyor da, bir kadın niye dört erkekle evlenemiyor? Din böyle emrediyor diye kıvırmadan, mantıklı bir cevap verin bakalım bu soruya.” Herkesi bir sessizlik alıyor; üstat kurnaz bakışlarla süzüyor hepsini. Masadakilerden biri, “Peygamber döneminde birçok erkek savaşta öldüğü için kadınlar çoğalmıştı” diyor. “Bu yüzden olabilir, ne bileyim... belki... yani...” Zavallının sözleri, üstadın haşin bakışları altında eriyip, giderek sönükleşiyor. “Hayır” diyor üstat, “yine bilemediniz. Hangi mezheptensiniz, mezhebinizi biliyor musunuz bari?” Bu soruya hepsi “Hanefi” diye cevap veriyor; çünkü kısa bir süre öncesine kadar nüfus cüzdanlarında “Mezhebi: Hanefi” diye bir bölüm vardı. Üstat “Aferin” diyor, “bunu bildiniz; Hanefi mezhebinin kurucusu kimdi?” İki kişi birbirini tamamlayarak, “İmam Ebu Hanife” diyor; öteki “İmam-ı Azam” diye ekliyor. “Ooo” diyor üstat, “aferin yahu, vallahi aferin. Size demin sorduğum soru İmam-ı Azam’a da sorulmuştu biliyor musunuz?” Bilmiyorlardı elbette; hiç duymamışlardı. Üstat, “Fazla üzülmeyin” diyor, “çünkü dokuzuncu yüzyılın erken bir feministi olması gereken kişi bu soruyu sorduğunda İmam-ı Azam da yanıtı bilememişti. Onun yerine kızı cevap vermişti. Ne demişti biliyor musunuz? Bir erkek dört kadınla evlenirse doğacak çocukların anası babası bellidir, demişti, ama bir kadın dört erkekle evlenirse, doğacak çocuğun babası belli olmaz.” Bu keskin mantık karşısında herkes hayranlık duyuyor, “Ne akıllı kızı varmış imamın” diyorlar. “Fakaaat” diye devam ediyor üstat, “bu kural o döneme özgüydü, şimdi DNA testleri var; kimin baba olduğu hemen anlaşılabilir.” Masadakiler kime hak vereceklerini şaşırarak, neyi onayladıklarını bilmeden, başlarını sallıyorlar. Üstat, “Dolayısıyla artık kadınların da birden fazla erkekle beraber olmalarında bir sakınca yok” diyor. Sonra masada, başından beri pek gözünü alamadığı genç kadına soruyor: “Değil mi hanımefendi? Mesela sizin canınız hiç kocanızdan başkasını çekmedi mi, doğru söyleyin çekmedi mi?” Genç kadın, “Aaaaa” diyerek önündeki kolalı peçeteyi yüzüne kapıyor. Üstat sözüm ona şaka yapmış gibi bir kahkaha atacakken, kadının kocası önündeki şarap kadehini kaptığı gibi üstadın suratına fırlatıyor. Kadeh adamın kaşlarının üstünde patlayıp tel gözlüğünü kırıyor, alnını yaralıyor. Kırmızı şarap gözlerine doğru akınca, yüzü kan içinde kalmış gibi görünüyor. Herkes çığlık atıyor; birkaç kişi üstadın yanına koşuyor; yanındakiler de üstada kadeh fırlatmakla öfkesi dinmeyen, ayağa kalkıp saldırmak isteyen genç adamın koluna girip, “Sarhoş yahu, aldırma sen ona, sarhoş yavesi işte, ciddiye alınmaz” diyerek onu salonun dışına götürmeye çalışıyorlar. Tir tir titreyen koca ise, “Ne diyor bu pezevenk yaa! Bizim oralarda bunun onda birine adam öldürülür” diyerek geri dönmeye çalışıyor ama arkadaşlarının kollarından kurtulamıyor. Karısı da yüzünden çektiği peçeteyi elinden bırakmadan kocasının arkasından gidiyor. Salondaki herkes dönmüş olayı izlemekte; Zehra telsizle sağlıkçıları arayıp, “Acele ambulans çağırın, hocayı hastaneye götürün” diyor. Öyle de yapılıyor; olup bitenlerden şaşkın düşen üstat koluna giren iki kişi ve alnına gazlı bez bastıran bir sağlıkçıyla salonun dışına götürülüyor. Olay yatışıyor.  </span></p>
		</div>
	</body>
</html>