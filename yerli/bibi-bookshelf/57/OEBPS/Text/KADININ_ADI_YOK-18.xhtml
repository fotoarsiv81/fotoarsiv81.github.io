<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KADININ_ADI_YOK-18.xhtml</title>
  <link href="../Styles/template.css" rel="stylesheet" type="text/css" />
  <meta content="urn:uuid:191bdbf1-8eeb-47d0-aea0-66192abcdd4f" name="Adept.expected.resource" />
</head>

<body>
  <div class="generated-style" id="kadinin-adi-yok">
    <h1 class="duz-ilk-paragraf-copy" id="toc-anchor" xml:lang="tr"><span class="dumduz-bold-baslik">19</span></h1>

    <p class="duz" xml:lang="tr"><span class="duz">Günseli’ye hafta sonunda görücü gelekmiş, hiçbirimiz ciddiye almadık ama pazartesi günü geldiğinde olay çok ciddileşmişti, adam çok zenginmiş, yakışıklıymış da, hele bir arabası varmış, harikaymış. Günseli ve evlilik, inanılır gibi değil. İlk kez bir arkadaşımız evleniyor. Evleniyor ve kurtuluyor. Kurtuluyor mu?</span></p>

    <p class="duz" xml:lang="tr"><span class="duz">Ve sanırım Fügen de evlenmek üzere, onunki de varsıl biriymiş, biraz yaşlıymış ama, olsun, iyi adammış. Aslında Fügen için iyi oldu, çok çekti kızcağız. Atıf ortadan toz olduktan ve Fügen bebeğini aldırdıktan sonra bir kez intihar etmek istedi, beceremedi, aramızda öyle mutsuz, öyle durgundu ki, evlenmesini biz bile onayladık. Adam 32 yaşlarında filanmış ama ne yapalım... Yalnız Fügen’in çok büyük bir sorunu vardı, gerçi kesinlikle cinsel ilişkide bulunmamıştı ama kız değildi işte. Kız olmadığını bu adama nasıl söylecekti? Aramızda çok tartıştık, “Sen hiç ilişkide bulunmadın ki, belki adam kızmaz” dedik, ama bir çözüm bulamadık. Adam yaşlıydı, tutucuydu, anlamazdı ki. Gül müthiş bir şey önerdi, “Aybaşı olduğun gece evlen” dedi, ama ya adam kanı görüverirse, hem kanamanın günü gününe olacağı ne malum? Sonra o gece gelen kan miktarı aybaşı kadar mı bakalım, ya esas kan daha çok geliyorsa, ya adam bunları biliyorsa?</span></p>

    <p class="duz" xml:lang="tr"><span class="duz">Sonunda Feraye’nin abisi çözümü buldu, zar dikilebilirmiş.</span></p>

    <p class="duz-ilk-paragraf" xml:lang="tr"><span class="duz">Yine doktora gittik, Fügen yine odaya girdi. Sonra odadan çıktı, doktor ona, “Koşma, jimnastik yapma, ağır kaldırma, dikkat et, korkma, hiçbir şey olmayacak” dedi.</span></p>

    <p class="duz" xml:lang="tr"><span class="duz">Fügen adımlarını küçücük küçücük atıyor.</span></p>

    <p class="duz-ilk-paragraf" xml:lang="tr"><span class="duz">Fügen evlendi, kocası hiçbir şey anlamadı.</span></p>

    <p class="duz-ilk-paragraf" xml:lang="tr"><span class="duz">Günseli hepimizi çaya çağırdı, epeydir görüşmemiştik. Fügen de geldi.</span></p>

    <p class="duz" xml:lang="tr"><span class="duz">Hepimiz merakla konunun açılmasını bekliyorduk, onlar da sustukça susuyorlardı. Öyle bir değişmişler ki, saç modelleri, giysileri, konuşmaları, davranışları, her şeyleri değişmiş, annelerimize benzemişler neredeyse. Artık dayanamadım, “Hadi anlatın, hadi hadi, çatlatacaksınız insanı, ne kasılıyorsunuz öyle” dedim. “Neyi anlatalım” dediler. Herkes kıkırdadı.... Patlayacağım şimdi, ne var bunda utanacak, eskiden her şeyi birbirimize anlatmıyor muyduk? “Sevişmelerinizi” dedim, “neler oluyor, nasıl oluyor, ne hissediyorsunuz?”</span></p>

    <p class="duz" xml:lang="tr"><span class="duz">Günseli “Anlatacak bir şey yok” dedi.</span></p>

    <p class="duz" xml:lang="tr"><span class="duz">Ama Fügen birdenbire elindeki pasta tabağını güm diye masaya bırakarak patladı, “Bırak öğrensinler, anlat, öyle romanlarda okuduğunuz gibi değil, hani öyle uzun uzun, saatlerce, aynı anda, heyecanla, öyle değil, değil.”</span></p>

    <p class="duz" xml:lang="tr"><span class="duz">“Nasıl peki Tanrı aşkına, nasıl?”</span></p>

    <p class="duz" xml:lang="tr"><span class="duz">“İki dakika iki dakika, tam iki dakika, apışıp kalakalıyorsun yatakta.”</span></p>

    <p class="duz" xml:lang="tr"><span class="duz">Günseli:</span></p>

    <p class="duz" xml:lang="tr"><span class="duz">“Yok canım, iki dakika da değil artık” dedi.</span></p>

    <p class="duz" xml:lang="tr"><span class="duz">“Şimdi söyletme beni Günseli, söyletme bunların yanında, ilk evlendiğimde benim olmuyor, senin oluyor mu demiştim de ne yanıt vermiştin bana, söyle ne demiştin? Bizi hiçbir şey bilmiyoruz sanıyorlar. En büyük onlar, en güçlü onlar, bize ömür boyu yetecekler, bize ömür boyu bakacaklar. Biz de katlanacağız... Ama çocuklar benim başım ağrıyor, ellerim titriyor.”</span></p>

    <p class="duz" xml:lang="tr"><span class="duz">Ve Fügen ağlıyor.</span></p>
  </div>
</body>
</html>
