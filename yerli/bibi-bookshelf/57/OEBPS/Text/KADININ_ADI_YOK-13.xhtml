<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KADININ_ADI_YOK-13.xhtml</title>
  <link href="../Styles/template.css" rel="stylesheet" type="text/css" />
  <meta content="urn:uuid:191bdbf1-8eeb-47d0-aea0-66192abcdd4f" name="Adept.expected.resource" />
</head>

<body>
  <div class="generated-style" id="kadinin-adi-yok">
    <h1 class="duz-ilk-paragraf-copy" id="toc-anchor" xml:lang="tr"><span class="dumduz-bold-baslik">14</span></h1>

    <p class="duz" xml:lang="tr"><span class="duz">Babam otobüse binmemizi hiç istemez. İstemez ne demek, yasaktır bize otobüse binmek. Benim de o kadar hoşuma gider ki, özgürlüktür çünkü. Okuldan çık, sallana sallana, simidini yiyerek durağa doğru yürü. Arkadaşlarınla sohbet et, durakta başka okuldan çıkanları gör, konuş... İndikten sonra yine sallana sallana eve yürü... Bugüne dek hiç yapmadım bu işleri ama, yapan arkadaşlarımı kıskanıyorum doğrusu.</span></p>

    <p class="duz" xml:lang="tr"><span class="duz">Biz artık okula bir minibüsle gidip geliyoruz. Oysa evimizle okulun uzaklığı yürüsek yarım saat tutar. Sabah evden minibüs alıyor, akşam yine eve bırakıyor. 16 tane kız, balık gibi istifleniyoruz minibüsün içine. Bu da eğlenceli bazen tabiî. Ama babam eğlenceli olduğu için bunu seçmiş değil. Güvende olmamızı istiyor.</span></p>

    <p class="duz" xml:lang="tr"><span class="duz">Bir gün bütün kızlar indikten sonra en son kalan üç kızı şoförümüz Ali Abi Çamlıca Tepesi’ne çıkardı. Hiç unutmuyorum, hava soğuktu o gün, sis de vardı. Çamlıca Tepesi’ne çıkan yol hiç görünmüyordu, ne kadar heyecanlanmış, ne kadar korkmuştuk... Ama eğlenceliydi işte. Tepeye varınca bir iki dakika durmuş, alelacele geri dönmüştük. Annemize de “Lastik patladı” demiştik. Ali Abi genç yakışıklı, çok da kafadar. Kızlardan biri de ona âşık mı ne, zil çalar çalmaz yerinden top gibi fırlıyor, minibüse koşuyor, onun yanındaki yeri kapabilmek için. ama Çamlıca Tepesi’ne Ali Abi onu götürmedi işte.</span></p>

    <p class="duz" xml:lang="tr"><span class="duz">Bir gün Ali Abi gecikti, biz de yavaş yavaş caddeye doğru yürümeye başladık. Otobüs durağına geldik, tam o sırada bir otobüs geldi, biz de bütün arkadaşlarımızla birlikte otobüse biniverdik. Ne gırgır... Bir şamata bir kıyamet... Ama ne kalabalık. Ben sadece öğrenciler var sanıyordum. Ooooh,bir sürü adam, yaşlı kadınlar...</span></p>

    <p class="duz" xml:lang="tr"><span class="duz">Bir ara, bir baktım, küçük sınıflardan bir kızın arkasında kocaman bir adam, 30 yaşında filan var, bıyıklı mıyıklı. İyice dayanmış kıza, kızın suratı kıpkırmızı,ter içinde, kıza “Gel buraya” dedim, “gel de bugün derste olanları anlat”... Kız cankurtaran simidi gibi sarıldı bu söze, itiş kakış yanıma geldi.</span></p>

    <p class="duz" xml:lang="tr"><span class="duz">Kardeşimi aradım, baktım bir başka grubunda içinde gülüp duruyor, kendi sınıfından küçük kızlar var yanında. O sırada arkamda bir şey hissettim. Sırtıma bir şey dokunuyor. Ödüm patladı, hızla döndüm. Bir de ne göreyim, o küçük kızın arkasındaki şimdi de benim arkamda... Nasıl dayanıyor, pis pis nefes alıyor, pis pis de kokuyor. “İtmesene be adam” diye bir bağırdım. O gürültü içinde sesimi kimse duymadı ama adam o kalabalıkta nasıl toz oldu hiç anlayamadım. Ne yapıyor bu adamlar?</span></p>

    <p class="duz" xml:lang="tr"><span class="duz">Kardeşimle ben eve geldiğimizde yolu yürümüşçesine yorgunduk sanki. Babam evde yoktu, annem “Nerede kaldınız?” dedi. Ona anlattık, hiç kızmadı, yalnızca, “Arabayı biraz bekleseydiniz, gelirdi mutlaka” dedi. O sırada kardeşim anneme seslendi, “Anne, çorabımın üstünde bembeyaz, vıcık vıcık bir şeyler var, nereden sürünmüş bu” diye. Annem koştu geldi, kardeşimin ayağından çıkardığı beyaz soket çorabı aldı, elledi, kokladı... birden yüzü kıpkırmızı oldu, çeneleri kasıldı. “Allah kahretsin, Allah kahretsin,” dedi ve bize dönüp, avaz avaz bağırmaya başladı: “Babanız size otobüse binmeyi yasaklamadı mı, ne diye biniyorsunuz, bir daha duymayayım ben de bindiğinizi, söylerim babanıza, pis herifler, manyaklar...”</span></p>
  </div>
</body>
</html>
