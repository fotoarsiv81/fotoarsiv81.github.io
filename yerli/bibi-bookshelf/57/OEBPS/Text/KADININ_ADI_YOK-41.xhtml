<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KADININ_ADI_YOK-41.xhtml</title>
  <link href="../Styles/template.css" rel="stylesheet" type="text/css" />
  <meta content="urn:uuid:191bdbf1-8eeb-47d0-aea0-66192abcdd4f" name="Adept.expected.resource" />
</head>

<body>
  <div class="generated-style" id="kadinin-adi-yok">
    <h1 class="duz-ilk-paragraf-copy" id="toc-anchor" xml:lang="tr"><span class="dumduz-bold-baslik">43</span></h1>

    <p class="duz" xml:lang="tr"><span class="duz">Şirkette yeni bir servis kuruluyor. Patronlar, beni, Mehmet’i, Özcan’ı yeni serviste görevlendirdiler... Her şeyi biz hazırlayacağız... Üçümüz... Eşit koşullarda... Mehmet de bizim orada oturuyor, bazen akşamları bize geliyor, çalışıyoruz... O akşamlar Ci-Ci ya eve geç geliyor ya da gidip yatıyor. Televizyonda maç varsa zaten işi iş, iş yerinden bir sürü arkadaşını topluyor, biralar, fındık fıstık, evin içine ederek, bağıra çağıra maçları izliyorlar... Yer yerinden oynuyor sanki. Koskoca adamlar, bir futbol uğruna bu kadar çocuklaşsınlar, birbirlerine girsinler, kabalaşsınlar, dünyayı gözleri görmesin, olacak şey değil.</span></p>

    <p class="duz" xml:lang="tr"><span class="duz">Mehmet maçla hiç ilgilenmiyor, ne hoş... Maçla ilgilenmeyen bir erkek... Bu tarafına hayranım... Geçen gün bizde çalışırken, karısı aradı: “Şekerim, Mehmet’i artık bana gönder, özledim” dedi. Ben de “Peki” deyip gönderdim.</span></p>

    <p class="duz" xml:lang="tr"><span class="duz">Gece geç oldu, her taraf leş gibi, Ci-Ci yattı, bulaşıkları yıkayıp ortalığı toplamalıyım. Yarın da çok erken kalkacağım, toplantım var, her gün kör karanlıkta sokaklara dökülüyorum... Akşam da alışveriş yapmalıyım... Evde ağıza atacak bir şey kalmamış. Ne alsam, kolay yapılacak bir şeyler alsam... Ama geçen gün Ci-Ci “Izgara et yemekten içim kurudu, piyasada sebze kalmadı mı Allah aşkına? Zeytinyağlı bir şeyler yapsan” dedi...</span></p>

    <p class="duz" xml:lang="tr"><span class="duz">Cumartesi pazar zeytinyağlıları yapıyorum ama bir kilodan yapınca çok oluyor, hemen bitmiyor, iki gün geçince de beyefendi durmuş yemek yemiyor... Benim hatırım için, iki günlük pilavları, fasulyeleri yiyormuş, aslında hiç alışık değilmiş böyle şeye... Zavallıcık... Benim yüzümden nelere alışıyor bak...</span></p>

    <p class="duz-ilk-paragraf" xml:lang="tr"><span class="duz">Bir ışık, beynimde koskocaman bir ışık çakıyor sanki... Fatmanımla konuşmamızı anımsıyorum. “Hepimiz esir değil miyiz, sen esir değil misin? Böyle gelmiş böyle gidecek...”</span></p>

    <p class="duz" xml:lang="tr"><span class="duz">Hayır Fatmanım, böyle gelmiş ama böyle gitmeyecek... Bir şeyler yapacağız, yapacağız.”</span></p>

    <p class="duz" xml:lang="tr"><span class="duz">Yatak odasına geçiyorum, kapıyı kilitliyorum, yatağa yatıp, gözlerimi kapatıyorum...</span></p>

    <p class="duz" xml:lang="tr"><span class="duz">“Kocam modern erkek pozlarında sofrayı kaldırır, eğer hasta olmuşsam bulaşıkları yıkayıp bütün hanımların hayranlığını çeker. Alışverişten yemeğe her şey benim üzerimde. İş toplantılarına katılırım, dalga geçer, sanki benim çalıştığım iş onunkinden daha önemsiz... Artık sevişmek istemiyorum, nedendir diye sormaz. Ama kendisi canı istediği an sevişir, istemeyince horul horul uyur.. Sadece giyinelim, süslenelim, gezelim, zenginlerle olalım...</span></p>

    <p class="duz" xml:lang="tr"><span class="duz">Bir tek kitap okumaz.. Ben geceleri okuduğumda, “Git salona, orada oku, ışık rahatsız ediyor” der. Şirkette Zerrin önüme dikilip duruyor. Faruk Bey çok üstüme düşüyor, onu engellemem gerek, kibarca... Yeni bölümün üç kişisi arasında ben de varım diye erkekler dedikodu çıkarmış, Zerrin’den sonra sıra bana gelmiş, Faruk Bey şimdi beni kullanıyormuş, yakında müdür olursam şaşmamalıymış...</span></p>

    <p class="duz" xml:lang="tr"><span class="duz">(Ben... Tek başına... Kaç kişiyle savaşacağım böyle?...)</span></p>

    <p class="duz" xml:lang="tr"><span class="duz">Ya annem... Anneme bile gidemiyorum, kadıncağız zayıfladı, eridi, bitti. Doktorlar sinir diyorlar, geçer diyorlar, yalnızlığa alışması gerek diyorlar... Annem sanki hayatında dışarı çıkmamış... Telefon parası nereye ödenir, elektrik parası nereye yatırılır, kazıklanmadan nasıl, nerelerden alışveriş edilir... Evin odunu, kömürü nereden alınır... Hiçbir şeyden haberi yok, sanki bunca zaman başka bir gezegende yaşamış... Acaba bize gelse, bizimle otursa bir süre... Hayır... Yalnızlığa alışmalı, sonra hiç yapamaz diyor doktorlar.</span></p>

    <p class="duz-ilk-paragraf" xml:lang="tr"><span class="duz">Başımdaki ışık hep yanıyor artık... Akşam dükkânların önünden pıtır pıtır geçtim... Bakkala da uğramadım ekmek almak için... Eve geldim...</span></p>

    <p class="duz" xml:lang="tr"><span class="duz">Ci-Ci... Ne Ci-Ci’si, yahu ne Ci-Ci’si artık ona Gürkan diyeceğim. Saat sekizde, “Eveeet, ne yiyoruz” dedi... (Bok) dedim... içimden... “Hiçbir şey” dedim, “Çok yorgunum, hiçbir şey alamadım, hiçbir şey yapamadım..”</span></p>

    <p class="duz" xml:lang="tr"><span class="duz">Gözleri büyüdü, büyüdü... “Şaka mı ediyorsun?” dedi...</span></p>

    <p class="duz" xml:lang="tr"><span class="duz">“Hayır şaka değil, hiçbir şey alamadım, hiçbir şey yapamadım.” Koşa koşa mutfağa gitti, buzdolabının kapısını açtı... Bir kuru kaşarpeynir ile bir parça reçel var...</span></p>

    <p class="duz" xml:lang="tr"><span class="duz">Ciddi olduğumu anladı...</span></p>

    <p class="duz" xml:lang="tr"><span class="duz">Sanki yer yerinden oynamış gibi bembeyaz bir suratla, “Peki ne yapacağız şimdi” dedi... İstersen dışarda yeriz” dedim... Sanıyorum bunu bir günlük hezeyan sanıyor...</span></p>

    <p class="duz" xml:lang="tr"><span class="duz">Ertesi gün ve daha ertesi gün aynı sahne yinelendi... Beynimdeki ışıkla mutlu geziyorum... Baktım ertesi gün, eli kolu paketlerle gelmiş... “Hadi şunları pişir” dedi. (Bana bak, bana emredip durma, ben senin cariyen değilim, senin kadar çalışıyorum, sana yakın para kazanıyorum, senin kadar eğitimliyim, sen kendini ne sanıyorsun da beni kendine hizmet ettirip duruyorsun... Senin benden ne üstünlüğün var ha ne üstünlüğün... Kopasıca şeyin mi üstünlüğün?)</span></p>

    <p class="duz" xml:lang="tr"><span class="duz">Aramızdaki saygıyı bozmamamız gerek... “Hadi şekerim, gel birlikte pişirelim” diyorum. (Gelse mi, gelmese mi...)</span></p>

    <p class="duz" xml:lang="tr"><span class="duz">Kararlılığımdan ürkmüş görünüyor... Ağzını çarpıtarak gülüyor, belaya çattık der gibi, lütfedermiş gibi mutfağa giriyor...</span></p>

    <p class="duz" xml:lang="tr"><span class="duz">“İstersen bir de önüme önlük takayım ha” diyor, benimkini alıp uzatıyorum, “Taksan iyi olur, elin alışık değil, üstünü kirletirsin” diyorum, fırlatıp atıyor önlüğü... Ama soğanları doğrayıp fasulyeleri ayıklıyor...</span></p>

    <p class="duz" xml:lang="tr"><span class="duz">Kim koydu beynimdeki ışığı oraya... Neredeymiş o ışık şimdiye dek...</span></p>

    <p class="duz" xml:lang="tr"><span class="duz">Gece bana sırtını dönüp uyuyor, sanki ona kötülük etmişim, onu küçük düşürmüşüm gibi bir tavrı var. Oysa beynimdeki ışığım yanıyor hâlâ. Çözmem gereken bir problem daha var. Bu kez ben ona arkadan sarılıyorum. Onu okşuyorum, şaşırıyor, çünkü hep kendisi başlatır sevişmeyi. Çok uzun sürmüyor onu istekli hale getirmek. Ama bu kez isteklerimi yapmasını sağlayacağım. Elini alıyorum, onu yönetmeye çalışıyorum. Hayır, olmuyor işte. O bildiği gibi davranıyor. Ve yine bende hiçbir duygu yok. Başka şeyler yapmasını istiyorum, farkında bile değil, oysa Erhan’la... Ne başka olurdu. Hiç uğraşmazdım ben...</span></p>

    <p class="duz" xml:lang="tr"><span class="duz">Bunu ona söylesem mi acaba? Erhan’la gerçekten sevişmediğimiz halde, çok daha güzel olduğunu ona söylesem mi?</span></p>

    <p class="duz" xml:lang="tr"><span class="duz">Yoo, hayır olamaz. Sanırım çok kızar. Peki ama niçin anlamıyor, istediğim şeyleri nasıl farketmiyor?</span></p>

    <p class="duz" xml:lang="tr"><span class="duz">Bitti... O hoşnut... Bitti.</span></p>

    <p class="duz" xml:lang="tr"><span class="duz">Oysa beynimdeki ışık artık yanıyor, şimdi anlatamasam da, bir gün mutlaka...</span></p>

    <p class="duz" xml:lang="tr"><span class="duz">Uykuya dalarken öteki evli arkadaşlarımı düşünüyorum.</span></p>

    <p class="duz" xml:lang="tr"><span class="duz">“Bilmiyorlar kardeşim, bilmiyorlar, ne yapmaları gerektiğini bilmiyorlar, ne kendilerini ne bizi tanıyorlar. Kendileri beceremedikleri zaman bizi suçluyorlar, artık onları heyecanlandırmıyoruz diye, biz doyuma ulaşamazsak, yine bizi suçluyorlar, soğuk kadınız, cahil kadınız diye...”</span></p>

    <p class="duz" xml:lang="tr"><span class="duz">Nasıl bilsinler ki, biz bile yeni keşfetmedik mi nasıl olması gerektiğini?</span></p>

    <p class="duz" xml:lang="tr"><span class="duz">Peki ama anlamıyorlar mı halimizden, davranışlarımızdan? Bir insan bu kadar anlayışsız, bu kadar dikkatsiz, bu kadar bilinçsiz, bu kadar bencil olabilir mi?</span></p>

    <p class="duz" xml:lang="tr"><span class="duz">Hem de bu kadar cahil, hem de öğrenmek için isteksiz.</span></p>

    <p class="duz" xml:lang="tr"><span class="duz">İki kişi birlikte bir şey yapıyoruz, en sıcak, en yakın dakikaları yaşıyoruz, ama bir taraf hoşnut öteki taraf hiç değil.</span></p>

    <p class="duz" xml:lang="tr"><span class="duz">Böyle bir şey olabilir mi?</span></p>

    <p class="duz" xml:lang="tr"><span class="duz">Bunun için de bizim uğraşmamız gerekiyor demek ki.</span></p>

    <p class="duz" xml:lang="tr"><span class="duz">Aysel “Hayal kur” demişti.</span></p>

    <p class="duz" xml:lang="tr"><span class="duz">Ne hayali kurabilirim ki?</span></p>
  </div>
</body>
</html>
