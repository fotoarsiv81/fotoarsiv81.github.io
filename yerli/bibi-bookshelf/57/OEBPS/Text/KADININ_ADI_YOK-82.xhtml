<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KADININ_ADI_YOK-82.xhtml</title>
  <link href="../Styles/template.css" rel="stylesheet" type="text/css" />
  <meta content="urn:uuid:191bdbf1-8eeb-47d0-aea0-66192abcdd4f" name="Adept.expected.resource" />
</head>

<body>
  <div class="generated-style" id="kadinin-adi-yok">
    <h1 class="duz-ilk-paragraf-copy" id="toc-anchor" xml:lang="tr"><span class="dumduz-bold-baslik">84</span></h1>

    <p class="duz" xml:lang="tr"><span class="duz">Bir düzen kurmuşum, deliler gibi savaşmış, çılgınlar gibi çalışmışım. Çok ama çok zor elde etmişim pek çok şeyi. Aylarca uğraşıp yaptığın bir resmin yırtılması gibi, kurduğun binanın çökmesi gibi, büyüttüğün çiçeğin susuzluktan kuruması gibi, elime bir silgi alıp silemem her şeyi, silemem.</span></p>

    <p class="duz" xml:lang="tr"><span class="duz">Yazık olmaz mı emeklerime, yazık olmaz mı bana?</span></p>

    <p class="duz" xml:lang="tr"><span class="duz">Kendi ayaklarım üzerinde duruyorum, kendi küçücük ayaklarım üzerinde, tek başına ama kendine saygılı.</span></p>

    <p class="duz" xml:lang="tr"><span class="duz">Senin işin hazır, benim yok. Yabancı bir ülkede, senin paranla, senin düzenin içinde nasıl yaşarım ben, geride koskoca bir yaşam bırakmanın acısı içimde.</span></p>

    <p class="duz" xml:lang="tr"><span class="duz">Orada bir sıfır olacağım, yeniden işe başlamak, en aşağılardan başlamak, belki de hiç başlayamamak...</span></p>

    <p class="duz" xml:lang="tr"><span class="duz">Hiç düşünmediğim bir birliktelik türü olacak bu. Zorunluluklarla dolu, tekdüze, bir taraf ötekine muhtaç. Kendime güvenim, başarılarım uçmuş gitmiş. Ya bana saygın biterse, ya ben sana muhtaç olduğum için beni eskisi gibi görmezsen, sevmezsen. Ya benim sana bağımlılığım, bana olan saygını azaltırsa.</span></p>

    <p class="duz" xml:lang="tr"><span class="duz">Başarılı işadamı Aydın Bey’in eşi. O zaman ben ben olamam ki! Ben ben olamayınca da sen beni sevemezsin, inan. Oysa sen beni sevmelisin, seni yitirmek istemiyorum.</span></p>

    <p class="duz" xml:lang="tr"><span class="duz">Ah, Aydın, ah. Ne güzel yürüyordu her şey. Ne vardı bu denli başarılı olacak?</span></p>

    <p class="duz" xml:lang="tr"><span class="duz">Ama beni istedin ya, çağırdın ya, beni seviyorsun ya. İnan çok mutluyum. Ama Aydın... yapamam, silip atamam bugüne dek yaşadıklarımı. Sevgimizin sürmesini istiyorum Aydın. Gelemem.</span></p>

    <p class="duz" xml:lang="tr"><span class="duz">Aydın’ın gitmesi yaklaştı. Hâlâ kararımı bekliyor. Hiçbir şey sormuyor, ama anlıyor, yaşamım eskisi gibi sürüyor çünkü.</span></p>

    <p class="duz" xml:lang="tr"><span class="duz">İki gün sonra gidecek. Gece ona sarılıyorum, başımı göğsüne gömüyorum, durmadan ağlıyorum, neden sürmüyor mutluluklar, neden sürekli değil tüm güzellikler?</span></p>

    <p class="duz" xml:lang="tr"><span class="duz">Sımsıkı sarılıyorum, yine yalnız kalacağım, yine yanımdaki çarşafı okşayacağım, yine aşk için, dostluk için savaşacağım. Hep böyle kal Aydın, hep böyle seveyim seni.</span></p>

    <p class="duz" xml:lang="tr"><span class="duz">Aydın, sensiz yaşayamam, sen bulduğum en güzel şeydin yaşamımda. En saygın, en dost, en heyecanlı, en bilinçli, en sevgili şeydin. Ama o kadar iyi biliyorum ki seninle gelirsem, en olağan, en sıradan şey olacağız birbirimiz için. Bitecek.</span></p>

    <p class="duz" xml:lang="tr"><span class="duz">Sıradan olmak istemiyorum.</span></p>

    <p class="duz" xml:lang="tr"><span class="duz">Aydın’a sarıldım. Onsuz olmanın acısını yaşıyorum şimdi. Durmadan akıyor gözyaşlarım. Yastık, geceliğim, onun üstü başı sırılsıklam oluyor.</span></p>

    <p class="duz" xml:lang="tr"><span class="duz">Sırılsıklam.</span></p>

    <p class="duz" xml:lang="tr"><span class="duz">Hiçbir şey söylemiyor, ağlıyor.</span></p>

    <p class="duz" xml:lang="tr"><span class="duz">Bana öyle bir sarılıyor ki, işte mutluluk bu.</span></p>

    <p class="duz" xml:lang="tr"><span class="duz">Onun içine girdim, bir daha hiç çıkmayacağım.</span></p>
  </div>
</body>
</html>
