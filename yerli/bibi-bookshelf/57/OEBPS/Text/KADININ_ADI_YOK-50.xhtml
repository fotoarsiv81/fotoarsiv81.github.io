<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KADININ_ADI_YOK-50.xhtml</title>
  <link href="../Styles/template.css" rel="stylesheet" type="text/css" />
  <meta content="urn:uuid:191bdbf1-8eeb-47d0-aea0-66192abcdd4f" name="Adept.expected.resource" />
</head>

<body>
  <div class="generated-style" id="kadinin-adi-yok">
    <h1 class="duz-ilk-paragraf-copy" id="toc-anchor" xml:lang="tr"><span class="dumduz-bold-baslik">52</span></h1>

    <p class="duz" xml:lang="tr"><span class="duz">Mehmet, karısı, ben, Gürkan yemeğe çıkıyoruz... Mehmet’le aşkımızı kimseden saklamak istemiyoruz, herkes anlamalı, herkes bilmeli. Onunla karşı karşıyayız, ayağım, ayaklarının arasında, gözlerim gözlerinde, karısıyla Gürkan bir şeyler konuşuyorlar, sanırım. Artık ikisi de biliyorlar bizim birbirimizi sevdiğimizi...</span></p>

    <p class="duz-ilk-paragraf" xml:lang="tr"><span class="duz">“Gürkan hadi şu konsere gidelim, çok güzel olacak diyorlar.”</span></p>

    <p class="duz" xml:lang="tr"><span class="duz">“Ben gidemem yorgunum.”</span></p>

    <p class="duz" xml:lang="tr"><span class="duz">Kafasını gazetesinden kaldırmıyor bile.</span></p>

    <p class="duz" xml:lang="tr"><span class="duz">“Hadi ama n’olur.”</span></p>

    <p class="duz" xml:lang="tr"><span class="duz">“Gidemem dedim ya.”</span></p>

    <p class="duz" xml:lang="tr"><span class="duz">(Gidemezsin demek, benim de iki tane biletim var.)</span></p>

    <p class="duz" xml:lang="tr"><span class="duz">“Hadi gidelim, eskisi gibi, hadi.”</span></p>

    <p class="duz" xml:lang="tr"><span class="duz">(Ne yapmaya çalışıyorum ki ben?)</span></p>

    <p class="duz" xml:lang="tr"><span class="duz">“Hayır!”</span></p>

    <p class="duz" xml:lang="tr"><span class="duz">Mehmet’in telefonunu çeviriyorum, bir domuz gibi Gürkan’ın gözlerinin içine bakarak, “Benimle konsere gelir misin, biletim var?” diyorum. “Hemen” diyor, gelip beni kapıdan alıyor...</span></p>

    <p class="duz" xml:lang="tr"><span class="duz">Gidiyoruz...</span></p>

    <p class="duz-ilk-paragraf" xml:lang="tr"><span class="duz">Mehmet’in karısı telefon etti, benimle bir şey konuşmak istiyormuş. Öğle yemeğinde buluştuk... “İnanır mısın seni çok severim” dedi, ne tatlı kadın, “Ama Mehmet’i de çok seviyorum” dedi, “çocuğumuzu da”... “Ben de Mehmet’i çok seviyorum” dedim... Nasıl söyleyebildim bunu adamın karısına, ey aşk, sen insanın gözünü karartıyorsun... “Peki ama ne olacak, ne yapmayı düşünüyorsunuz, biz boşanamayız, buna imkân yok, o da beni boşamaz, ben de onu” dedi... “Sizin boşanıp boşanmamanız beni hiç ilgilendirmez” dedim, “bu sizin sorununuz, ben onu seviyorum ve sevgim bitene dek beraber olacağım, bunu kimse engelleyemez.” Ağlamaya başladı, “Kocan biliyor mu?” diye sordu. “Sanıyorum biliyor, daha bir şey konuşmadık ama.” “Çocuğum var, çocuğumuz var, yapma, aklını kullan” dedi... “Ben de onu seviyorum, hem de çok, herkes kendi hayatını kendisi yaşıyor, kimse kimseye yardım etmiyor, senin için yapabileceğim bir şey yok” dedim...</span></p>

    <p class="duz" xml:lang="tr"><span class="duz">Bana kim yardım ediyor ki, olayı herkes öğrenmiş, çünkü saklamıyoruz, çünkü aşktan utanmıyoruz, çünkü kimseyi aldatmıyoruz, bilmesi gerekenler biliyor... Ama işyerinde herkes bana karşı bir garip, ama Mehmet’le herkes eskiden olduğu gibi, aynı. Arada bir gidip sırtını bile sıvazlıyorlarmış, helal olsun, kaptın kadını gibilerden. Oysa benimle eskisi gibi değiller, dost olduklarım bile ilişkilerini yavaş yavaş kestiler...</span></p>

    <p class="duz" xml:lang="tr"><span class="duz">Faruk Bey çağırdı, “Neler olup bittiğini biliyorum, dikkat et, seni severim, ama ben bile sana yardım edemeyebilirim” dedi... Mehmet’i bırakmalıymışım, bırakmazsam çok fena olurmuş, burası bir işyeriymiş ve kuralları varmış...</span></p>

    <p class="duz" xml:lang="tr"><span class="duz">(İşyeriyse bu kurallara siz neden uymuyorsunuz, Mehmet’ten vazgeçip sizinle birlikte olsam.. Zerrin’le aranız mı bozuldu? İşyerinin kuralları herkese çalışmıyor mu? Büyük patronun yaşamı çok mu kurallara uygun, otellerde odalar, binlerce sevgililer, o da evli... Siz de evlisiniz... İşimi aksatmıyorum ki, işim çok iyi, Mehmet’le benim aşkımdan size ne.. Beni tehdit etmeye ne hakkınız var, bu benim özel yaşamım ve insanlar hiç olmazsa özel yaşamlarında özgür olmalılar...)</span></p>

    <p class="duz" xml:lang="tr"><span class="duz">“İkiniz de evlisiniz, eşleriniz duyarsa, kötü olur, sonunda duyabilirler” dedi...</span></p>

    <p class="duz" xml:lang="tr"><span class="duz">Nefretle yüzüne baktım:</span></p>

    <p class="duz" xml:lang="tr"><span class="duz">“Herkesin yaptıkları duyulabilir ve işin tuhafı bizim eşlerimiz olayı biliyor.” O kadar şaşırdı ki!</span></p>

    <p class="duz" xml:lang="tr"><span class="duz">Mehmet’i de çağırmış, “Onu bırak” demiş. Sabah saat yedide Mehmet’le buluştuk, bir yerde çay içiyoruz... Ne yapacağız. Onu kaybetmek istemiyorum, başkaları yüzünden, ondan olmak istemiyorum, günde yüz kere “Seni seviyorum” sözcüğünü duymaktan yoksun yaşayamam artık. Seni seviyorum’lara çok alıştım, onlarsız yaşayamam... Mehmet’in aklına tek bir şey geliyor, işten ayrılmak. O ayrılınca iş yerinin kurallarına aykırı davranmamış olacağız. O zaman da kimse bana karışamayacak, kimse bana baskı yapamayacak...</span></p>

    <p class="duz-ilk-paragraf" xml:lang="tr"><span class="duz">Mehmet işten ayrıldı, evinden de ayrıldı, bir uzak kente, babasının yanına gitti. Her gün mektup geliyor... Bazen işyerinde mektuplarım da gözetim altındaymış gibi bir duyguya kapılıyorum ama olamaz herhalde. Bir gece dayanamamış, eve telefon etti, o kadar heyecanlandım ki, kapadıktan sonra, ben bir süre tek başına bir tatile çıksam dedim Gürkan’a... Güldü....</span></p>

    <p class="duz" xml:lang="tr"><span class="duz">(Be adam, konuşsana, bir şeyler söylesene, bana kızsana, hesap sorsana... Ya da... ya da beni kollarına alsana, sevgilim, canım, hadi gene eskisi gibi olalım, seni seviyorum desene...) Koşa koşa içeri gittim, bavulumu çıkardım, toplamaya başladım, ben gidiyorum dedim... Saçmalama nereye gidiyorsun, gidiyorum, gidiyorum, gecenin bu saatinde nereye gideceksin, haykırmaya başladım, bir şeyler yapsana be adam, bir tepki göstersene, hâlâ beni süsleyip püsleyip koluna takıp gezdiriyorsun, bir şey yap, bir şey söyle... Ben senin süs köpeğin miyim? Beni seviyor musun, benden nefret mi ediyorsun...</span></p>

    <p class="duz" xml:lang="tr"><span class="duz">Soğuk bir sesle, “Son zamanlarda çok acı çektin, hezeyan içindesin, geçecek bütün bunlar” dedi... Hiç dokunmadan bana...</span></p>

    <p class="duz" xml:lang="tr"><span class="duz">“Bu kadar mı? Hepsi bu kadar mı? Hayır acı çekmiyorum ben, hezeyan içinde değilim. Ciddi şeyler yaşıyorum.. Acele etmek istiyorum, yaşamak istiyorum... Görmüyor musun parfümlerimi nasıl döke saça kullanıyorum, o kullanmaya kıyamadığım pürfümlerimi banyonun suyuna atıp atıp içine giriyorum... Bitsinler diye, bitsinler de kullanmış olayım diye... Ben ölünce kimse kullanamasın diye.... Hezeyan içinde değilim, yaşamak istiyorum hızlı hızlı... Her yeri görmek, herkese âşık olmak istiyorum... Göreceksin bak, herkesle birlikte olacağım, ben istemesem bile, beni isteyenlerle de birlikte olacağım... Onları kendimden yoksun etmeye hiç hakkım yok, yaşayacağım, her şeyi dolu dolu yaşayacağım, her yere gideceğim, herkesle birlikte olacağım, onları kendimden yoksun bırakmayacağım... Bak bana, bak, ne kadar güzelim, sen farkında değilsin ama, herkes farkında... Bak, az kaldı, çok az kaldı, ölmeden önce, bak neler yapacağım, göreceksin.”</span></p>

    <p class="duz" xml:lang="tr"><span class="duz">“Otur şuraya” diyor, “Sen hezeyan içinde de değilsin, delirdin!”</span></p>
  </div>
</body>
</html>
