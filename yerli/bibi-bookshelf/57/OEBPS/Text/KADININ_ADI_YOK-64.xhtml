<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KADININ_ADI_YOK-64.xhtml</title>
  <link href="../Styles/template.css" rel="stylesheet" type="text/css" />
  <meta content="urn:uuid:191bdbf1-8eeb-47d0-aea0-66192abcdd4f" name="Adept.expected.resource" />
</head>

<body>
  <div class="generated-style" id="kadinin-adi-yok">
    <h1 class="duz-ilk-paragraf-copy" id="toc-anchor" xml:lang="tr"><span class="dumduz-bold-baslik">66</span></h1>

    <p class="duz" xml:lang="tr"><span class="duz">Kapıyı açıyorum, karşımda Mehmet... Gözleri ağlamaklı, annesini kaybetmiş bir köpek yavrusu gibi, ezik, perişan. Elinde tek bir, bir tek papatya.</span></p>

    <p class="duz" xml:lang="tr"><span class="duz">“Fal bakacağım sevgilim” diyor. “Seviyor mu, sevmiyor mu falı, başka çarem yok.”</span></p>

    <p class="duz" xml:lang="tr"><span class="duz">Mehmet salonun ortasında, gözleri ıpıslak, papatyanın yapraklarını koparıyor... Seviyor... sevmiyor... seviyor... sevmiyor.</span></p>

    <p class="duz" xml:lang="tr"><span class="duz">Mehmet hüzne bayılıyor... Benim gözlerimde arayıp da bulamadığı hüznü kendi gözlerinde çoğalttıkça çoğaltıyor.</span></p>

    <p class="duz" xml:lang="tr"><span class="duz">(Artık papatyaların, falların, ıslak gözlerin, hüznün beni hiç ilgilendirmiyor Mehmet. Biraz da gerçeklerle uğraşsan, savaşsan, neyi isteyip neyi istemediğini bilsen. Vazgeçemediğin şeylerden vazgeçebilmeyi öğrensen. Yalnızca hüzünle, aşkla değil, biraz da çevreyle ilgilensen.)</span></p>

    <p class="duz" xml:lang="tr"><span class="duz">Ben de heyecanlanıyorum, sanki papatya falında çıkacak olan son, bizim kendi sonumuz. Sanki ne olacağına papatya karar verecek. Seviyor... sevmiyor... seviyor... sevmiyor.</span></p>

    <p class="duz" xml:lang="tr"><span class="duz">Başını kaldırıyor, korkuyla gözlerimin içine bakıyor, sevmiyor çıktı. Gözlerindeki hüzün dayanılmaz. Bir damla yaş, tek bir damla yaş süzülüp, akıyor.</span></p>

    <p class="duz" xml:lang="tr"><span class="duz">(Siz hüngür hüngür, hıçkıra hıçkıra hiç ağlayamazsınız, değil mi?)</span></p>

    <p class="duz" xml:lang="tr"><span class="duz">“Sen fallara hep inanırdın Mehmet, işte çıktı. Ben de inandım şimdi.”</span></p>

    <p class="duz" xml:lang="tr"><span class="duz">İstiyorum ki ben de ağlayayım... İstiyor ki ondan tek damla yaş aksın, ben hıçkıra hıçkıra göğsüne kapanayım. İstiyor ki ondan bir şeyler talep edeyim... belki... yalvarayım. İstiyor ki müthiş bir hüzün, harika bir mutsuzluk kaplasın odayı...</span></p>

    <p class="duz" xml:lang="tr"><span class="duz">“Doğru olamaz, doğru olamazsın.”</span></p>

    <p class="duz" xml:lang="tr"><span class="duz">“Doğru.”</span></p>

    <p class="duz" xml:lang="tr"><span class="duz">(Hüzünler, çiçekler, papatyalar, tek bir damla gözyaşı, çaresizlik, birbirine sarılıp boğulurcasına ağlamalar, fallar... bunlar beni hiç ilgilendirmiyor artık, Mehmet. Hiç ilgilendirmemişti zaten.)</span></p>

    <p class="duz" xml:lang="tr"><span class="duz">“Peki aşkımız, savaşımız, başkaldırmamız.... Bütün bunlar...”</span></p>

    <p class="duz" xml:lang="tr"><span class="duz">(Savaşımız değil, savaşım, başkaldırımız değil, başkaldırım...)</span></p>

    <p class="duz" xml:lang="tr"><span class="duz">“Savaşmıştık” diyor.</span></p>

    <p class="duz" xml:lang="tr"><span class="duz">“Savaşmıştım” diyorum.</span></p>

    <p class="duz" xml:lang="tr"><span class="duz">“Nelere katlandık” diyor.</span></p>

    <p class="duz" xml:lang="tr"><span class="duz">“Nelere katlandım” diyorum.</span></p>

    <p class="duz" xml:lang="tr"><span class="duz">Boyun eğiyor... “Ama aşk için yapmıştın bütün bunları.”</span></p>

    <p class="duz" xml:lang="tr"><span class="duz">“Aşk için miydi acaba?” (Yoksa kendim için mi?)</span></p>

    <p class="duz" xml:lang="tr"><span class="duz">“Hem de evliydin ve artık evli de değilsin” diyor.</span></p>

    <p class="duz" xml:lang="tr"><span class="duz">“Evliyken de âşık olunabilir Mehmet. Evliyken aşk üzücü, yıpratıcı, ve yine aşk için her şeyi yaparım... Evet yaparım. Yaptığım şeyleri aşk için zannederek, yaparım... Peki aşk nerede Mehmet nerede, hani?”</span></p>

    <p class="duz" xml:lang="tr"><span class="duz">(Bu hüzün dolu dakikalar mı, bu ıslak gözler mi, bu sevişmeler, bu seni seviyorum’lar mı aşk?)</span></p>

    <p class="duz" xml:lang="tr"><span class="duz">“Aşk için hep savaşmalı, hep özen göstermeli Mehmet. İki seni seviyorum, üç harikaydı... yetmiyor. Her an üzerine titremeli. Hep vermek de aşk değil, hep almak da... Ben sana artık âşık değilim Mehmet, içimi titretmiyorsun... yüreğimi hoplatmıyorsun, heyecanlandırmıyorsun beni artık... Ben sana âşık değilim Mehmet... Ve belki de hiç olmadım. Öyle sandım ve iyi ki de sandım. Beni yaşama döndürdün, savaş gücümü dürtükledin, bana kendimi verdin. Yıllar önce bir başka küçük Mehmet’e de âşık sanmıştım kendimi.”</span></p>

    <p class="duz" xml:lang="tr"><span class="duz">“Sandın mı?”</span></p>

    <p class="duz" xml:lang="tr"><span class="duz">“Evet sandım, bu bir sanı değilse peki nerede aşk?”</span></p>

    <p class="duz" xml:lang="tr"><span class="duz">“İnanamıyorum, yazık etme buna, diren, bütün sorunlarımı çözeceğim.”</span></p>

    <p class="duz" xml:lang="tr"><span class="duz">“Sorunlarını çöz, çözme. Bu senin problemin, benim değil. Bu sensin. İster çözersin, ister çözmezsin, ama ben kendi sorunlarımı çözerim ve çözemeyenleri de, kendim çözdükçe, beğenmem, sevmem.”</span></p>

    <p class="duz" xml:lang="tr"><span class="duz">“Diren, biraz daha diren.”</span></p>

    <p class="duz" xml:lang="tr"><span class="duz">“Direnemem, istemediğim, mutsuz olduğum bir şey için direnemem. İstemediğim bir şeyi, başka şeyler uğruna, başkaları için yapmayacağım. Kendim istersem ancak.”</span></p>

    <p class="duz" xml:lang="tr"><span class="duz">(Baba, ben evlendiğimde eve bir sarı kanarya almıştın. Meğer beni çok severmişin de, arkamdan sarı kanaryam dermişin. Baba, ben hâlâ bir erkek sevgisine muhtaç, her seni seviyorum’un peşinden mi gideceğim? Baba, sen beni seviyormuşsun meğer... Bundan böyle her seni seviyorum’un peşinden gitmeme gerek yok, değil mi? Baba, sen beni seviyormuşsun meğer, her başımı göğsüne dayayana ağlamam için bir neden yok, değil mi? Baba, sen beni sevmişsin, sevgi, bir erkeğin sevgisi hiç eksik olmamış ki hayatımdan... Baba, seni seviyorum’lar da yetmiyor artık bana... Onları her şey sanmıştım... İnsan yaşamında eksik olanı, her şey sanıyor... Ama artık sanmayacağım baba...)</span></p>

    <p class="duz" xml:lang="tr"><span class="duz">“Mehmet, şimdi git, Koltuk Değnekli Genç gelecek birazdan, onunla bazı işlerimiz var. Hadi şimdi git. Bazı şeylerden vazgeçmesini bilmelisin. Kararlı olmayı öğrenmelisin. Evet, karar verme ötekinden vazgeçmektir ama, vermelisin. Güçlü olmak için bu gerek. Yalnızca aşk yetmiyor. Karar vermeyi ve vazgeçmeyi bilmek gerek. Hadi artık git, benden vazgeç Mehmet.”</span></p>
  </div>
</body>
</html>
