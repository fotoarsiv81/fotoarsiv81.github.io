<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KADININ_ADI_YOK-15.xhtml</title>
  <link href="../Styles/template.css" rel="stylesheet" type="text/css" />
  <meta content="urn:uuid:191bdbf1-8eeb-47d0-aea0-66192abcdd4f" name="Adept.expected.resource" />
</head>

<body>
  <div class="generated-style" id="kadinin-adi-yok">
    <h1 class="duz-ilk-paragraf-copy" id="toc-anchor" xml:lang="tr"><span class="dumduz-bold-baslik">16</span></h1>

    <p class="duz" xml:lang="tr"><span class="duz">Annem kabul gününe gitti. Hava çok sıcak. Karnemde tam altı tane kırık var. Matematik, fizik, kimya, müzik, biyoloji... Allah’tan babam bu kırıklara hiç kızmaz. Örneğin kardeşim hiç bütünlemeye kalmaz, ben hep kalırım, ikimize de aynı davranır. Ona vaat ettiği armağanları da almaz, hep kaytarır. Babamın bana, sınıfta bile kalsam kızmayacağına eminim. Bir gün üniversiteden konuşuyorduk, kızdı. “Durun hele, daha çok erken, siz kız çocuğusunuz” dedi. Anneme döndü, yüzünü çarpıtarak, “Boşa gidecek her şey” dedi. Neyin boşa gideceğini anlayamadım.</span></p>

    <p class="duz" xml:lang="tr"><span class="duz">Annem kabul gününe gitti, hava çok sıcaktı. Ders çalışmak içimden gelmiyor, duş yaptım. Gülriz Abla bizde. Annem gider gitmez geldi, babamla konuşuyorlar. Babama enişte der, annemin arkadaşı, bizim karşı komşumuz. Annemden çok daha genç ama, o da yaşlı, 30 yaşlarında var.</span></p>

    <p class="duz" xml:lang="tr"><span class="duz">Gülriz Abla’nın yumuşak plastikten çok güzel bigudileri var, onları isteyim de, saçımı sarayım diye düşündüm. Üzerimde bornoz,babam görmesin diye salonun kapısından yavaşça başımı uzattım, “Gülriz Abla, Gülriz Abla...” Ses yok, terastalar herhalde, biraz daha gittim, “Gülriz Abla”, orada da yoklar... İyice yüksek sesle bağırdım,birden yemek odasında patırtılar oldu, yemek odasının kapısı kapalıymış, hiç fark etmemişim, kapı açıldı yemek odasının perdeleri de kapalı, Gülriz Abla çıktı, saçları darmadağın, bluzu eteğinden çıkmış, sırtına doğru toplanmış, arkasını düzeltmemiş, babam da içeride... “Söyle canım” dedi... O anda her şeyi anladım, gözlerim karardı, dünyam yıkıldı. Babam hâlâ içerde, çıkmıyor. Annemin can arkadaşı Gülriz Abla, her yere götürdüğümüz, yedirdiğimiz, içirdiğimiz... Ve annem... kabul gününde... ve babam... kadına dünyayı dar eden, kendisi her yerde, her zaman özgürce eğlenen...</span></p>

    <p class="duz" xml:lang="tr"><span class="duz">Karşımda küçücük bir böcek gibiydi Gülriz Abla... Ona emrettim: “Git bana plastik bigudilerini getir.”</span></p>

    <p class="duz" xml:lang="tr"><span class="duz">Getirdi. “Ben sarayım mı saçını” diye yaltaklandı. “Hayır sen git babamın yanına” buyurdum... Gitti. Odamdan çıkamıyorum, yanlarına gidemiyorum...</span></p>

    <p class="duz" xml:lang="tr"><span class="duz">Sonunda annem geldi. Yanlarına gittim, babam en sevimli suratıyla benden bir bardak su istedi. “Getiremem, Gülriz Abla versin” dedim. En fena bakışlarımla yüzlerine baktım... Annem “Kızım ne oluyor sana” demesine kalmadan Gülriz Abla suyu getirdi...</span></p>

    <p class="duz" xml:lang="tr"><span class="duz">“Ben Berrin’lere gidiyorum” dedim... Çıktım gittim, babam arkamdan bakakaldı.</span></p>

    <p class="duz" xml:lang="tr"><span class="duz">Haftalardır Gülriz Abla’ya çok kötü davranıyorum. Otomobille gezmeye giderken o hep ön tarafa otururdu. Oturtmuyorum. Ben öne oturacağım dedim mi bitti, oturuyorum.. Sinemada locada annem, ben, kardeşim önde, babamla ikisi arka tarafta otururlardı, ben de artık arkaya oturuyorum, iki de bir dönüp onlara bakıyorum... Ve bir keresinde babamın elini, onun dizinde yakaladım... Annemin dünyadan haberi yok, miyop gözleriyle heyecanla film seyrediyor. Artık geceleri uyuyamıyorum. Ne yapmalıyım? Babamla aram çok kötü, bu sırrımı anneme açmalı mıyım? Nasıl yaparlar bunu, nasıl? Babama enişte der, annem onu çok sever... Babam bunu nasıl yapar? Her gece ağlıyorum, onlar benim en büyük düşmanlarım ve ben düşmanlarım yüzünden üzülüyorum.</span></p>

    <p class="duz" xml:lang="tr"><span class="duz">Annemi uzun uzun düşündükten sonra, evet annemi düşündükten sonra bunu ona bir süre söylememeye karar veriyorum. Söylesem ne olacak? Anneannem durmadan ağlayan bir kadın, emekli maaşıyla geçiniyor ve kimseyle geçinemiyor... Ölen çocukları, ölen kocası için durmadan ağlar, hep ağlar... Hepimizden ona acımamızı ister... Bir gün güldüğünü, bir gün bizi sevip okşadığını görmedim...</span></p>

    <p class="duz" xml:lang="tr"><span class="duz">Annemin babamı sevdiğini sanmıyorum, ne konuşurlar, ne söyleşirler, ne birlikte içerler. Bunu anneme söylesem, iyice mutsuz olacak... ve gidemeyecek... gidecek bir yeri yok... çalışamayacak... çalışamaz...</span></p>

    <p class="duz" xml:lang="tr"><span class="duz">Gidebilseydi eğer, bunu ona söylerdim... Ama gidemeyecek ve söylemeyeceğim.</span></p>
  </div>
</body>
</html>
