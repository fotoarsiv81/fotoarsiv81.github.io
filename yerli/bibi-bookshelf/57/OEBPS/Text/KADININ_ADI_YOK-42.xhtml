<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KADININ_ADI_YOK-42.xhtml</title>
  <link href="../Styles/template.css" rel="stylesheet" type="text/css" />
  <meta content="urn:uuid:191bdbf1-8eeb-47d0-aea0-66192abcdd4f" name="Adept.expected.resource" />
</head>

<body>
  <div class="generated-style" id="kadinin-adi-yok">
    <h1 class="duz-ilk-paragraf-copy" id="toc-anchor" xml:lang="tr"><span class="dumduz-bold-baslik">44</span></h1>

    <p class="duz" xml:lang="tr"><span class="duz">Gürkan artık iş yerinin genel müdürü. Emrine bir araba bile verdiler. İkimizin ortak aldığı otomobil artık tamamen bana kaldı. Araba bir özgürlükmüş meğer. Evden istediğim saatte çıkabiliyorum, akşam işte daha fazla kalabiliyorum... Geç saatlere sarkan toplantılar olduğunda, içim rahat. Kimseye muhtaç olmadan, kimseye sığınmadan arabama atlayıp tek başına eve dönebiliyorum, özgürce. Gürkan genel müdür olalıberi diskotek türü eğlence sefalarımız azaldı ama bu kez ev davetleri başladı... Öteki genel müdürlerin, patronların evlerinde yemeklere gidiyoruz.</span></p>

    <p class="duz" xml:lang="tr"><span class="duz">“Sende bir tuhaflık var” diyor Gürkan. “Öteki kadınlar senin yaşadığın hayata bayılırlar, sen suratını asıp oturuyorsun, hiçbir şeyden memnun değilsin, neden böyle tuhafsın, garipsin...”</span></p>

    <p class="duz" xml:lang="tr"><span class="duz">Arabam altımdaymış, en lüks yerlere gidiyormuşum, kalburüstü insanlarla birlikte oluyormuşum, Avrupalara gidiyor, oralardan giyiniyormuşum, üstelik bir de işim varmış ve işimde de başarılıymışım... O da bunu destekliyormuş. Daha ne isteyebilirmişim de, mutsuz gibiymişim?</span></p>

    <p class="duz" xml:lang="tr"><span class="duz">Ben bir garibim...</span></p>

    <p class="duz" xml:lang="tr"><span class="duz">Gürkan’ın Ci-Ci olduğu günleri arıyorum. Onu işe gittiğinde özlediğim, koşa koşa servisini karşılamaya gittiğim günleri arıyorum. Buz gibi kış günlerinde, dolmuşa binecek paramız olmadığı için, saatlerce otobüs beklediğimiz günleri arıyorum. Daha arkadaş grubumuzun bu kadar artmadığı, evde baş başa oturup süslü soframızda, başbaşa şarap içtiğimiz günleri arıyorum, kendimizi erkenden yatağa atıp, birbirimizin kollarında uyuduğumuz günleri arıyorum.</span></p>

    <p class="duz" xml:lang="tr"><span class="duz">Ben bir garibim.</span></p>

    <p class="duz" xml:lang="tr"><span class="duz">O kalburüstü insanların bulunduğu yemeklerde kendimi gerçekten garip hissediyorum. Kadınlar koskoca kürklerinin içinde, en büyük pırlantaları ve en kalın altınlarıyla, markaların fışkırdığı giysileri, en son moda, yapılı ve de mutlaka boyalı saçlarıyla; o kadınlarla konuşacak hiçbir şeyim yok. Kocası patron olan kadın, en çok ilgiyi topluyor, en fazla saygı ona gösteriliyor. Kocası genel müdür olanlar da iyi durumda.. Benimki de genel müdür artık ama, küçük bir fabrika onunki, hatta atölye...</span></p>

    <p class="duz" xml:lang="tr"><span class="duz">Hep birbirimize tanıştırılıyoruz... “Efendim, Tü-Pa-Ka A.Ş.’den Abdullah Günver Bey’in eşleri.” “Oooo, memnun oldum efendim, ben de Sam-Kor A.Ş.’den Hüseyin Topal Bey’in eşiyim, nasılsınız?” Ben mi, benim adım şu, soyadım da şu, ben filanca şirketin, filanca servisinin şefiyim... Memnun oldum, eşiniz kim... Eşim de Gürkan işte... Şurada duran adam... Yaaa!</span></p>

    <p class="duz" xml:lang="tr"><span class="duz">Dümdüz boyasız saçlarım, parmağımdaki altın alyansım, evet, pahalı, pahalı ama, dümdüz elbisemle, ben gerçekten bir garibim. Kendimi bir çocuk gibi hissediyorum onların yanında...</span></p>

    <p class="duz" xml:lang="tr"><span class="duz">Erkekler mutlaka bir tarafta toplanıyor, ya barın yanında ya evlerdeki havuzların başında, ellerinde içki bardakları, şen ve gürültülü kahkahalar atarak konuşuyorlar. Onların yanına gitmeye çalışıyorum, kimse fark etmiyor bile beni... Ya başka bir iş adamını, bir iş yerini ya da son maçları konuşup çok gürültülü kahkahalar atıyorlar.</span></p>

    <p class="duz" xml:lang="tr"><span class="duz">Kadınlar genellikle oturuyor. Evlerdeki grup grup koltuklar üzerinde grup grup kadınlar oturuyor, ellerinde içki bardakları... Hiç gürültü yapmadan, kocalarının ne kadar yorulduğundan söz ediyorlar, ne kadar şık oldukları hakkında birbirlerine iltifatlar ediyorlar, Almanya bir köymüş, İngiltere kendi stilinden vazgeçememiş bir türlü, ama ille de Paris, ille de Paris’miş, ya İtalya... İtalya ne kadar ileri gitmiş birdenbire, öyle değil mi.. İtalya’nın ekonomik durumu değil tabiî konuştukları, modası... Bütün ülkeler modalarına göre değerlendiriliyor. Sonra Uzakdoğu’dan söz ediyorlar, ben daha gitmemiş miyim?!... Yazık, mutlaka gitmeliymişim, o ne gizemmiş, o ne büyüymüş...</span></p>

    <p class="duz" xml:lang="tr"><span class="duz">Sonra çocuklar konuşuluyor, genellikle hangi okulda okudukları, hangi ülkede oldukları, belli ki hiçbirinin çocuklarıyla ilgili eğitimsel sorunu yok. Arada bir yemek tarifi yapan bile çıkıyor. Ne kadar enerji harcıyorum, ne kadar çok düşünüyorum içimden, onların konuşmalarına katılmak için, söyleyecek tek bir söz bulamıyorum... Allah’tan rejim konusu açılıyor da, onlara harika bir yöntem öneriyorum, karbonhidrat puanlarını sayarak rejim yapmalarını söylüyorum... Çok ilgileniyorlar.... Demek her istediğini yiyebilirsin öyle mi, içki de serbest, şekerim listenin bir fotokopisini yollar mısın bana, tabiî yollarım...</span></p>

    <p class="duz-ilk-paragraf" xml:lang="tr"><span class="duz">Gürkan, “Yine mi sıkıldın” diyor...</span></p>

    <p class="duz" xml:lang="tr"><span class="duz">“Yooo, hiç sıkılmadım, tatlı tatlı sohbet ettik, ne hoş insanlar.”</span></p>

    <p class="duz-ilk-paragraf" xml:lang="tr"><span class="duz">Bazen yemeklerde çok tanınmış sanatçılar, film yıldızları, edebiyatçılar da oluyor. Edebiyatçılar çok ilgimi çekiyor, çünkü tümünü tanıyorum, çoğunu seviyorum, o kadar çok okuyorum ki onları...</span></p>

    <p class="duz" xml:lang="tr"><span class="duz">Köşedeki iriyarı, beyaz saçlı yaşlı adamın adını söylüyorlar... Sahi mi, O’mu o...? Hani o romantik, güzelim şiirleri yazan, o nefis yazıların, şahane düşüncelerin sahibi Omu? Bu şişko, bu sarhoş, bu ağzı kaymış, konuşmasını şaşıran, sağa sola sarkıntılık eden, küfreden bu adam mı, o güzelim şiirlerin sahibi?</span></p>

    <p class="duz" xml:lang="tr"><span class="duz">Tabiî yanındaki de edebiyatçı... Onun adını da söylüyorlar... Yanlarına gidiyorum, konuştuklarını dinliyorum... İkisi de sarhoş, beyaz saçlı, şişko şairin yanındaki Türkçe’yi çok bozuk konuşuyor, o da iriyarı, palabıyık, o da çok küfür ediyor...</span></p>

    <p class="duz" xml:lang="tr"><span class="duz">İlk kitabı çıkan, genç bir kadın hakkında konuşuyorlar... Kadının ne gerzekliği kalıyor, ne yeteneksizliği ve de sonunda orospuluğu. Bütün ünlüleri, bütün yayınevlerini ve de bütün okurları sıradan geçiriyorlar sarhoş ağızlarıyla.. Ben bu palabıyık adamın köy romanlarını ne severdim. Onlar böyle olmamalıydı, onlar başka olmalıydı, onlar sarhoş olmamalı, küfür etmemeli, kadınlara asılmamalı, onlar meslektaşlarını çekiştirmemeliydi...</span></p>

    <p class="duz" xml:lang="tr"><span class="duz">Ünlü film yıldızımız geliyor aralarına... Kadın hiç filmlerindeki gibi değil, ne kadar kısa boyluymuş, kalçaları da ne kadar büyükmüş, oysa bacakları filan ne kadar uzun çıkıyor resimlerinde... Kadını aralarına alıp, iltifat yağmuruna tutuyorlar... Kadının yaptığı makyajdan gözleri görülmüyor, saçları da başının iki katı kabartılmış, bir eli hep saçlarında, kulağının kenarından, yukarıya doğru, avucunun içiyle itip duruyor, daha da kabarsın diye... Şişman, sarhoş, küfürbaz şair beni fark ediyor, bir şey söylemem gerek, “Son kitabınızı okudum, ne kadar beğendim anlatamam” diyorum. “Ah, canııım, beğendin demek, sen kimsin bakim böyle” diye yanağımdan bir makas alıyor...</span></p>

    <p class="duz-ilk-paragraf" xml:lang="tr"><span class="duz">Gürkan evde, “Ne güzel konuşuyordun o edebiyatçılarla, çok eğlendin ama bu gece, değil mi?” diyor. “Evet Gürkan, çok eğlendim.”</span></p>

    <p class="duz" xml:lang="tr"><span class="duz">Eğlendim gerçekten...</span></p>

    <p class="duz" xml:lang="tr"><span class="duz">Bir cam kavanozda yaşamışlığımla, beynimin içindeki tüm güzel hayallerle, o hayallerin yıkılışındaki şaşkınlığımla... Kendi kendimle çok güzel eğlendim.</span></p>
  </div>
</body>
</html>
