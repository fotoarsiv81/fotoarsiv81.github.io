<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KADININ_ADI_YOK-59.xhtml</title>
  <link href="../Styles/template.css" rel="stylesheet" type="text/css" />
  <meta content="urn:uuid:191bdbf1-8eeb-47d0-aea0-66192abcdd4f" name="Adept.expected.resource" />
</head>

<body>
  <div class="generated-style" id="kadinin-adi-yok">
    <h1 class="duz-ilk-paragraf-copy" id="toc-anchor" xml:lang="tr"><span class="dumduz-bold-baslik">61</span></h1>

    <p class="duz" xml:lang="tr"><span class="duz">Yeni işimden çok mennunum... Şef yardımcısıyım... Evet, daha ilk günden şefin yardımcısıyım... Maaşım da iyi.. Harcamıyorum. Zaten ne doğru dürüst yemek yiyorum ne de giyiniyorum... O kadar çok giysim, ayakkabım var ki! Bankadaki hesabım üç-beş ayda kabardı. O hesap olmasa hiç rahat edemezdim... Örneğin evden kapıyı vurup çıkamazdım... Bir, arkadaşlarım, iki, bankadaki, hesabım... Bazı şeyler gerçekten gerekli insana.</span></p>

    <p class="duz" xml:lang="tr"><span class="duz">Çok çalışıyorum.... Yalnızca kendimin ve şefimin işlerini yapıyorum. Buradaki arkadaşlarımı kızdırmak istemiyorum. İleride beni müdür yaparlarsa yapsınlar. Yapmazlarsa kendileri bilir.</span></p>

    <p class="duz" xml:lang="tr"><span class="duz">Akşamları Mehmet geliyor... Evi yerleştirmeme yardım ederken kendine bir anahtar yaptırmış, bazen onu eve gelmiş beni bekler buluyorum..</span></p>

    <p class="duz" xml:lang="tr"><span class="duz">“Merhaba Mehmet, hoş geldin... Ne zahmet ettin, yemek mi getirdin, benim yiyecek bir şeylerim vardı.”</span></p>

    <p class="duz" xml:lang="tr"><span class="duz">“Birlikte yiyelim diye getirdim.”</span></p>

    <p class="duz" xml:lang="tr"><span class="duz">“Yaa, sen de burada mı yiyeceksin? Karın nasıl, çocuğun nasıl, gerçi o da artık çocuk olmaktan çıktı ya.”</span></p>

    <p class="duz" xml:lang="tr"><span class="duz">“İyiler, iyiler herhalde.”</span></p>

    <p class="duz" xml:lang="tr"><span class="duz">“Ne demek herhalde, onlarla beraber değil misin, iyi olup olmadıklarını bilmiyor musun?”</span></p>

    <p class="duz" xml:lang="tr"><span class="duz">“Beraberim ama, yarı yarıya uzakta yaşıyorum, biliyorsun.”</span></p>

    <p class="duz" xml:lang="tr"><span class="duz">“Biliyorum, onlar da yanına gelmek istemiyorlar mı, bir öner bakalım, belki isterler.”</span></p>

    <p class="duz" xml:lang="tr"><span class="duz">Mehmet yanıma geliyor... Üzgün üzgün yüzüme bakıyor, gözlerimde bir şeyler arar gibi... Belki bir hüzün parçası, bir yaş...</span></p>

    <p class="duz" xml:lang="tr"><span class="duz">(Yok Mehmet, ne hüzün parçası, ne bir yaş...)</span></p>

    <p class="duz" xml:lang="tr"><span class="duz">Yaşı göremeyince düş kırıklığına uğruyor sanki, çekiliyor.</span></p>

    <p class="duz" xml:lang="tr"><span class="duz">“Faruk Bey senin işten ayrıldığın gün arkandan ne demiş, biliyor musun bizim çocuklara?”</span></p>

    <p class="duz" xml:lang="tr"><span class="duz">“Bilmiyorum, ne demiş?”</span></p>

    <p class="duz" xml:lang="tr"><span class="duz">“Bu kız bu gücü nereden alıyor demiş.”</span></p>

    <p class="duz" xml:lang="tr"><span class="duz">(Gücü mü? Gücü mü? Babacığım, sevgili babacığım... Ben güçlü müyüm? Birine bağlı olmamaya, sevmediğin insanın denetimi ve gözetimi altında yaşamamaya, bağımsız olmaya çalışmak, ben olmak istemek güçlülük mü? Babacığım, sen hep bizi korumak istedin, güçsüz olduğumuzu beynimizin içine kakmak istedin, sen hep itaat bekledin... İyi ki beni ezdin, köşeye kıstırdın, şefkat göstermedin, kurallar koydun, itaat bekledin babacığım... Yoksa ben nasıl öğrenirdim güçlü olmayı, nasıl öğrenirdim savaşmayı?)</span></p>

    <p class="duz" xml:lang="tr"><span class="duz">“Ben güçlü olabilecek ne yaptım ki? Bütün adamlar yapıyor benim yaptıklarımı... Yalnızca, onlara öğretilmiş, bana öğretilmemiş, onlar alkışlanıyor, ben yuhalanıyorum... Hepsi bu Mehmet” diyorum.</span></p>

    <p class="duz" xml:lang="tr"><span class="duz">Mehmet bana sarılıyor, yine, yüz kere, bin kere, beni nasıl sevdiğini söylüyor... (Mehmet sevmek savaşmaktır...)</span></p>

    <p class="duz" xml:lang="tr"><span class="duz">Yere çekiyor beni, yine yüz kere, bin kere öpüyor öpüyor...</span></p>

    <p class="duz" xml:lang="tr"><span class="duz">(Mehmet sevmek konuşmaktır.)</span></p>

    <p class="duz" xml:lang="tr"><span class="duz">Mehmet beni soymaya başlıyor... Yine yüz kere, bin kere benimle olduğu kadar güzel olmadığını söylüyor...</span></p>

    <p class="duz" xml:lang="tr"><span class="duz">(Mehmet, sevişmek tek başına sevmek değildir.)</span></p>

    <p class="duz" xml:lang="tr"><span class="duz">Yerden kalkıyorum. “Sen artık git, bekliyorlardır, hem benim çok uykum var” diyorum.</span></p>

    <p class="duz" xml:lang="tr"><span class="duz">Mehmet kapıdan çıkarken, gözlerime bakarken, ellerimi sıkarken, hep bir hüzün arıyor... Göremiyor...</span></p>

    <p class="duz" xml:lang="tr"><span class="duz">O kadar... o kadar mutluyum ki...</span></p>

    <p class="duz" xml:lang="tr"><span class="duz">Küçücük yatağıma kıvrılıyorum, öyle güzel uyuyorum ki.</span></p>
  </div>
</body>
</html>
