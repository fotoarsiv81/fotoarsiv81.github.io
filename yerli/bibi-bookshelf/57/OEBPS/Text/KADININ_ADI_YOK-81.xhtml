<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KADININ_ADI_YOK-81.xhtml</title>
  <link href="../Styles/template.css" rel="stylesheet" type="text/css" />
  <meta content="urn:uuid:191bdbf1-8eeb-47d0-aea0-66192abcdd4f" name="Adept.expected.resource" />
</head>

<body>
  <div class="generated-style" id="kadinin-adi-yok">
    <h1 class="duz-ilk-paragraf-copy" id="toc-anchor" xml:lang="tr"><span class="dumduz-bold-baslik">83</span></h1>

    <p class="duz" xml:lang="tr"><span class="duz">Mutluluktan uçuyor olmam gerek, mutlu olmak için bir insanın nelere gereksinimi varsa, tümü bende var. Kendimle gurur duyuyorum. Başarılı bir işim var ve bunu sürdürmek için hâlâ çok çalışıyorum, sevdiğim dostlarım ve en önemlisi sevdiğim bir erkek var. Evliliğin adını bile anmıyoruz aramızda, o konu bir tabu. Ya birimiz evliliğin adını anarsak da, evleniverirsek? Evimizi, mutfağımızı, banyomuzu, buzdolabımızı, paralarımızı, tuvaletimizi paylaşmaya başlarsak? (Paylaşmak çok kötü bir şey mi?) Hayır ama şimdi de pek çok şeyi paylaşıyoruz. Zevklerimizi, dostlarımızı, düşüncelerimizi. İlle ortalıktaki kirli çamaşırları, kremli suratları, gaz dolu mideleri, bigudili saçları, horultuları da mı paylaşmalı? (Birlikte oturmak ya da evlilik sıcaklıktır, her ihtiyaç duyduğunda yanında sevdiğini bulmaktır, iki akıllı insan tekdüzeliğe kaçmadan, özgürlük içinde paylaşamazlar mı yaşamlarını, toplum kurallarına ters düşmek, onları zorlamak niye?)</span></p>

    <p class="duz" xml:lang="tr"><span class="duz">Bilmiyorum, ben çok güçlüyüm, her istediğimi kendi kendime elde ettim, işimi, evimi, arabamı, aklımı, düşüncelerimi, sevgilimi kendi kendime yarattım, elde ettim. Kendimle gurur duyuyorum.</span></p>

    <p class="duz" xml:lang="tr"><span class="duz">Peki ama içimdeki bu sıkıntı ne, bu nefes darlığı, bu yürek çarpıntısı ne? Mutluluk için gereken her şey var ama içimdeki bu daralma ne? Daha ne bekliyorum yaşamdan? O zaman unut yürek çarpıntılarını, unut nefes darlığını, yaşam bu, kolay değil. Sıkma kendini diyorum, bırak, bırak biraz, rahat ol, bak her tarafın gerilmiş sinirden, adalelerin bir yay gibi. Bırak seni güçsüz sansınlar, ağla seni üzgün sansınlar, söyle eksikliklerini versinler, iste, istemesini öğren, yoksa hiç geçmeyecek gerginliklerin, bırak kendini, demek ki mutluluk yalnızca iş, ev, araba, sevgili değil. Bunları sürdürmek zor olan...</span></p>

    <p class="duz" xml:lang="tr"><span class="duz">Neyse Aydın var ya. Aydın’la karşılaştım ya, bu bir şans ya.</span></p>

    <p class="duz" xml:lang="tr"><span class="duz">Biraz sonra ona gideceğim, o bana yemekler yapmış olacak.</span></p>

    <p class="duz" xml:lang="tr"><span class="duz">Aydın kapıyı açıyor, iki gün oldu görüşmeyeli, özlemişim, boynuna sarılıyorum. (Bu kadar mutluluğu hak ettim mi ben.)</span></p>

    <p class="duz" xml:lang="tr"><span class="duz">Dondurma paketini eline tutuşturup iki gündür olanı biteni anlatmaya başlıyorum. İlgiyle dinliyor, ama sanki aklı başka yerde gibi, ben anlarım, ne var acaba?</span></p>

    <p class="duz" xml:lang="tr"><span class="duz">Yemeğe oturuyoruz, Aydın gerçekten çok dalgın, keyifsiz, peki ama ne var, neden anlatmıyor?</span></p>

    <p class="duz" xml:lang="tr"><span class="duz">“Neyin var” diye sormama kalmadan, o bana soruyor: “Mutlu musun sen?”</span></p>

    <p class="duz" xml:lang="tr"><span class="duz">“Mutluyum tabiî, belli olmuyor mu, neden sordun?”</span></p>

    <p class="duz" xml:lang="tr"><span class="duz">“Şimdi beni iyi dinle o zaman.” (Eyvah bunun ardından ciddi, çok ciddi ve de kötü bir şey gelecek, hissediyorum. Bir öneri de olabilir bu ama evlenme önerisi değil, gerçi Aydın evlenme önerisini de bu yüzle söylerdi sanırım, böyle ciddi... ve umutsuz.)</span></p>

    <p class="duz" xml:lang="tr"><span class="duz">Sürdürüyor: “Söyleyeceğim şey oldukça önemli sevgilim, lafı uzatmadan bir çırpıda söylemeliyim, yoksa çok zor.”</span></p>

    <p class="duz" xml:lang="tr"><span class="duz">(Çok üzgünüm çok, kötü bir şey bu.)</span></p>

    <p class="duz" xml:lang="tr"><span class="duz">“Bizim şirket beni... uzun, çok uzun yıllar için Amerika’ya yolluyor, oradaki iş yerinin başına geçeceğim.” (Geçecek misin? Geçecekmiş. Yanlış anlamıyorum ya, geçeceğim dedi, karar vermiş.)</span></p>

    <p class="duz" xml:lang="tr"><span class="duz">Susuyorum. O da susuyor. “Devam et” diyorum. Devam ediyor.</span></p>

    <p class="duz" xml:lang="tr"><span class="duz">“Oraya atanmam, mesleğimdeki en uç nokta anlıyorsun değil mi? Başarıyı bırak bir yana, para olarak da çok iyi, korkunç bir maaş ödüyorlar, ilerde buraya çok zengin dönebilirim.”</span></p>

    <p class="duz" xml:lang="tr"><span class="duz">(İlerde zengin dönebilirim diyor değil mi, evet öyle diyor o zaman kararını vermiş, gidiyor.)</span></p>

    <p class="duz" xml:lang="tr"><span class="duz">“Sonra?” diyorum.</span></p>

    <p class="duz" xml:lang="tr"><span class="duz">“Sonrası yok, hepsi bu işte, ne diyorsun?”</span></p>

    <p class="duz" xml:lang="tr"><span class="duz">(Hadi bakalım kızım, üzülme, seni bırakıp gidiyor ama ne var bunda, sen güçlü değil misin, bunun için üzülmeye değer mi, neden acı çekecekmişsin ki, o olmazsa başkası olur, bırak gitsin, ne var bunda üzülecek, sen güçlü değil misin, çocuğum?)</span></p>

    <p class="duz" xml:lang="tr"><span class="duz">Dudaklarım titriyor, böylesine mutluyken, bu darbeyle karşılaşacağımı hiç ummazdım. Beni bırakıp gidebileceği aklıma bile gelmezdi. Ama gidiyor işte, onun için mutlu olmalıyım, o benim en yakın dostum değil mi, onun başarısına sevinmeliyim. Dudaklarımın titremesini durduramıyorum, insan bazen ne küçük şeyleri engelleyemiyor.</span></p>

    <p class="duz" xml:lang="tr"><span class="duz">“Ne diyebilirim, sen kararını vermişsin” diyorum. Bir yandan da artık onu sevmemek için gerekçeler arıyorum. Soğuk neva, gurur kumkuması, iş tutkunu.</span></p>

    <p class="duz" xml:lang="tr"><span class="duz">“Sen olsan ne yapardın? Sen de mesleğini çok seviyorsun. Bu kadar savaşımdan sonra zirveye tırmanmışsan, zenginlik, şan, şöhret kapına gelmişse, sen olsan ne yapardın?”</span></p>

    <p class="duz" xml:lang="tr"><span class="duz">(Off, ben artık yaşamımda hiç kötü an olmayacak sanıyordum. Şimdiye dek bundan daha sıkıntılı ve yanıtı zor bir soru da duymamıştım. Evet, ben olsam ne yapardım?)</span></p>

    <p class="duz" xml:lang="tr"><span class="duz">“Bilmiyorum” diyorum, “bu senin işin, senin olayın, seni etki altında bırakmak istemem. Çok güzel bir fırsat tabiî.”</span></p>

    <p class="duz" xml:lang="tr"><span class="duz">Dudaklarımı ısırıyorum, sesim ne denli cılız çıkıyor.</span></p>

    <p class="duz" xml:lang="tr"><span class="duz">“Ben söyleyeyim sana, bunca uğraştan, bunca çabadan sonra sen giderdin” diyor.</span></p>

    <p class="duz" xml:lang="tr"><span class="duz">“Bilmiyorum” diyorum. (Artık hiçbir şey için savaşmayacağım. Artık yaşam boyu mutlu olamayacağımı biliyorum. Aydın’la bu güzel yaşamımız sürüp gidecek sanıyordum. Ama uzun süreli mutlulukların düşünü kurmamamız gerek demek ki.)</span></p>

    <p class="duz" xml:lang="tr"><span class="duz">“Şimdi iyi dinle” diyor. (Tanrım karar vermiş, vermiş. Beni bırakıp gidecek. Gözlerime yaşlar doluyor, engelleyemiyorum, gidecek.)</span></p>

    <p class="duz" xml:lang="tr"><span class="duz">“İkimiz gidebiliriz oraya, öylesine iyi koşullarda bir iş ki, o denli bol para kazanacağız ki, bir düşün o koca kentte, nefis bir evde ikimiz.” (Tanrım, ne mutluyum, beni de çağırıyor, beni terk etmiyor, beni istiyor, seviyor, çağırıyor.)</span></p>

    <p class="duz" xml:lang="tr"><span class="duz">Gözlerimden sicim gibi mutlu yaşlar akıtarak, görmesin diye boynuna sarılıp, başımı göğsüne yaslayarak, sevinç içinde, “Peki sen söyle, sen söyle bakalım, benim yerimde olsan, her şeyi bırakıp gider miydin birinin peşine takılıp, o kadar uzaklara?” diye soruyorum.</span></p>

    <p class="duz" xml:lang="tr"><span class="duz">“Senin yerinde olsam giderdim” diyor. (Oysa benim yerim onunkinden farklı bir yer değil.)</span></p>

    <p class="duz" xml:lang="tr"><span class="duz">(Peki ben Amerika’ya atansaydım, sen buradaki genel müdürlüğünü, tüm çabalarını, evini, barkını, dostlarını, benim uğruma bırakıp peşime takılıp gider miydin oralara, benim için?)</span></p>

    <p class="duz" xml:lang="tr"><span class="duz">Bu soruyu soramıyorum. Biliyorum ki gelmezdi, senin yerinde olsam gelirdim diyor, çünkü bunu ancak bir kadın yapabilir, eşitliğimizi unuttu. Her şeyi bırakıp yeniden hayata atılamaz erkekler, bir kadının peşine takılıp, işlerini bırakamazlar. Erkek o, erkek.</span></p>

    <p class="duz" xml:lang="tr"><span class="duz">Ama ben kadınım, gidebilirim, yaptığım, başardığım her şeyi bırakıp, onun kolu kanadı altında yaşamaya gidebilirim. O zaman kimse kınamaz beni, aferin derler, bak ne kafalı kadın, nasıl vurgun vurdu, helal olsun derler.</span></p>

    <p class="duz" xml:lang="tr"><span class="duz">Hiç istemediğim halde, “Ne yapacağım ben şimdi” diyorum.</span></p>

    <p class="duz" xml:lang="tr"><span class="duz">Saçlarımı okşuyor, “Düşüneceksin” diyor.</span></p>

    <p class="duz" xml:lang="tr"><span class="duz">“Ben Amerika’ya gitseydim, sen gelir miydin?” diyorum.</span></p>

    <p class="duz" xml:lang="tr"><span class="duz">Gülüyor, susuyor.</span></p>

    <p class="duz" xml:lang="tr"><span class="duz">O gece ona sımsıkı sarılarak, hemen elimden kapıp kaçıracaklarmış gibi sımsıkı tutarak, uyuyamıyorum.</span></p>
  </div>
</body>
</html>
