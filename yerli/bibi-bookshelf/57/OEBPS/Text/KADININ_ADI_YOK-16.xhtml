<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KADININ_ADI_YOK-16.xhtml</title>
  <link href="../Styles/template.css" rel="stylesheet" type="text/css" />
  <meta content="urn:uuid:191bdbf1-8eeb-47d0-aea0-66192abcdd4f" name="Adept.expected.resource" />
</head>

<body>
  <div class="generated-style" id="kadinin-adi-yok">
    <h1 class="duz-ilk-paragraf-copy" id="toc-anchor" xml:lang="tr"><span class="dumduz-bold-baslik">17</span></h1>

    <p class="duz" xml:lang="tr"><span class="duz">Annemin arkadaşı Nermin Teyze’nin kızı Nilay da bizim okula geldi. Hem de benimle aynı sınıfa. Onunla çok eğleniyoruz, çok kafadar, geçen gün minicik kalemtraşın içinde bana kopya verdi, bravo doğrusu, öteki kızlar sanki olayın içindelermiş gibi heyecandan bayılacaklardı az daha...</span></p>

    <p class="duz" xml:lang="tr"><span class="duz">Nilay’ın babası benimkinden beter, üstelik babamdan da oldukça genç. Geçen gün Nilay’ı sopayla dövmüş eve geç geldi diye. Allah’ım ne korkunç şey, benimki hiç olmazsa vurmuyor. Hiç unutmam benimki bir kere elini kaldırmıştı, 12 yaşında mıydım neydim, bileğinden yakaladım, domuz gibi gözlerinin içine baktım, -annem böyle demişti- vuramayıp, elini indirmişti... Annem de “Senden korkulur kızım, o ne bakıştı öyle” demişti. Anneme göre benim yerimde kardeşim olsa babam vururmuş, ben ilk göz ağrısıymışım ve maalesef ona çok benziyormuşum, o yüzden beni pek severmiş... Aman ne de sever, seven adam bir kere okşar, kucağına alır, bir tatlı söz söyler... Yine hiç unutmuyorum, 10 yaşındayken, “Yavrum şu gazeteyi getirsene” demişti de ne kadar sevinmiştim yavrum dedi diye... İçim titremişti...</span></p>

    <p class="duz-ilk-paragraf" xml:lang="tr"><span class="duz">Artık yeni mekânımız iskele. Oğlanlar iskelenin iki kenarına oturuyorlar, biz de ortalarından geçiyoruz... Tabiî süslenip püslenip... Ben süslenmeyi kendime yediremiyorum, ne o öyle köle pazarı gibi...</span></p>

    <p class="duz" xml:lang="tr"><span class="duz">Geçen gün annemle Nilaylardaydık, bizi köşeye iplik almaya yolladılar, biz de ipliği alıp koştura koştura iskeleye gittik. İşte Erhan orada oturuyor, yanında Nilay’ınki Akif, biraz ileride kardeşimin Nejat’ı... Hızlı hızlı aşağı doğru indik, yukarı doğru çıkarken, niyetimiz önlerinde durup iki laf etmek... Bir de ne görelim, babamla Nilay’ın babası Dursun Amca, yüzlerinden alevler saçarak yokuştan aşağı inmiyorlar mı? Yer yarılsa da içine girsek, ne yapacaklar, bu adamlar bize şimdi. Hızlı hızlı yürüdük ki, olacaklar, oğlanların önünde olmasın... Yanlarına vardık... Yüzleri... yüzleri... felaket, bakılacak gibi değil...</span></p>

    <p class="duz" xml:lang="tr"><span class="duz">Bir suç mu işliyoruz biz yarabbim? Ya vururlarsa, ya bağırırlarsa, bir daha insan içine nasıl çıkarız? Nilay’ın babası yumruğunu sıktı, kaldırdı. Babam, “Dur Dursun” dedi, “bırak, evde görüşürüz.” Bizi ortalarına aldılar, eve doğru yürüdük...</span></p>

    <p class="duz" xml:lang="tr"><span class="duz">Hayatımda bundan daha fazla utandığım bir gün olabileceğini umamıyorum. Bu bizim yaşamımızın en rezil günü.</span></p>

    <p class="duz" xml:lang="tr"><span class="duz">Nilay eve girer girmez yüzüne iki tokat patladı... Babam da beni şöyle bir itti. “Bir daha görmeyeyim seni o itin kopuğun arasında” dedi...</span></p>

    <p class="duz" xml:lang="tr"><span class="duz">Babası Nilay’ı odaya kilitledi, annesi, “Yapma” dediyse de onu da eliyle itti. Annem gıkını çıkarmadı... Kalktık eve geldik.</span></p>

    <p class="duz" xml:lang="tr"><span class="duz">Nilay o gece Akif’i pencereden içeri almış... Sevişmişler...</span></p>

    <p class="duz" xml:lang="tr"><span class="duz">“Babama inat her şeyi yapacaktım, ama canım yanacak diye korktum” dedi.</span></p>

    <p class="duz" xml:lang="tr"><span class="duz">Ama sevişmişler... Ben de Okyay’ı çoktan unuttum, şimdi Erhan var.</span></p>
  </div>
</body>
</html>
