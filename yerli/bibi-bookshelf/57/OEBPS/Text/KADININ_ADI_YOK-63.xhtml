<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KADININ_ADI_YOK-63.xhtml</title>
  <link href="../Styles/template.css" rel="stylesheet" type="text/css" />
  <meta content="urn:uuid:191bdbf1-8eeb-47d0-aea0-66192abcdd4f" name="Adept.expected.resource" />
</head>

<body>
  <div class="generated-style" id="kadinin-adi-yok">
    <h1 class="duz-ilk-paragraf-copy" id="toc-anchor" xml:lang="tr"><span class="dumduz-bold-baslik">65</span></h1>

    <p class="duz" xml:lang="tr"><span class="duz">Mehmet yaşamından çok memnun görünüyor... Akşamları elinde çiçekler, süslü püslü yiyecekler bana geliyor. Ama artık gelmeden önce haber veriyor. Bazen gelip beni işin kapısından bile alıyor. Ben özgür bir insanım artık... Özgür olmak ama damgalanmamak için elimden geleni yaptım... Mehmet ise hep özgür, onun alnında bir damgası, bir suç belgesi hiç olmadı. Onu ne işten attılar, ne suçladılar, ne arkadaşları sırt çevirdi... Mehmet zaten hep özgürdü. Ben ise hiç. Evet hiç. (Şimdi bile özgür değilsin kızım, bu kez onun evliliği yüzünden özgür değilsin. Bilenler konuşmuyor mu sanıyorsun arkandan, bilenler damgalamıyor mu seni, bir küçücük evin bir de işin var diye mi özgür sanıyorsun kendini. Her kapın çalınışında, kendi kapısını açıp sana nefretle bakan komşunla, akşam eve dönerken dükkânlarının kapısına oturmuş, sana sırıtık yüzlerle bakan yedek parçacılarla, ah, oh çeken dükkâncılarla mı özgürsün?)</span></p>

    <p class="duz" xml:lang="tr"><span class="duz">KDG de geliyor akşamları. Mehmet’le durumumun ne olduğunu sordu bir gün: “Mehmet’le ne durumdasınız? Ne yapacaksınız?”</span></p>

    <p class="duz" xml:lang="tr"><span class="duz">Soru büyüdü büyüdü, çınladı çınladı, havada asılı kaldı, geldi önüme dikildi... “Mehmet’le ne yapacaksınız?”</span></p>

    <p class="duz" xml:lang="tr"><span class="duz">Soru önümde dikilmiş duruyor. Somut, gözle görülüyor. İçimden kendime sorduklarıma hiç benzemiyor. “Mehmet’le ne yapacaksınız?” Soruya bir yanıt gerek. Soru somut, gözle görülüyor. İçimdekiler gibi sessiz ve yönetilebilir değil. Soruya bir yanıt gerek. Düşün hadi, konuş, yanıtı bul.</span></p>

    <p class="duz" xml:lang="tr"><span class="duz">Kendi sesimi yine tanıyamıyorum, yine bir çocuk sesi gibi ince, güçsüz. Ve dediklerimi duyamıyorum.</span></p>

    <p class="duz" xml:lang="tr"><span class="duz">“Mehmet bir savaştı. Bir simgeydi. Boyun eğmemenin, onların kurallarına uymamanın, yenilmemenin bir simgesiydi. Mehmet bir savaşın sembolüydü. Eğilmemenin, kendin için yaşamanın... sembolüydü. Tıpkı babam gibi, Mehmet benim savaşımın itici gücüydü. Mehmet aşktı, uğruna her şeyin yapılabileceği bir büyük şeydi.”</span></p>

    <p class="duz" xml:lang="tr"><span class="duz">Birden sesimi duyuyorum, hep geçmiş zaman konuştuğumu hissediyorum... dı diyorum, dır diyemiyorum. Yine, “Mehmet bir savaştı, bir simgeydi, savaş bitti, benim savaşım bitti” diyorum.</span></p>

    <p class="duz" xml:lang="tr"><span class="duz">Yanıtım, sorunun yanında, havada asılı duruyor. Büyümüş, büyümüş, gözle görünüyor, beni şaşırtıyor. Yanıtıma bakıyorum. Gözlerim büyümüş, dudaklarım titriyor. Şaşkınım.</span></p>

    <p class="duz" xml:lang="tr"><span class="duz">KDG beni kucaklıyor, sıcacık göğsüne başımı bastırıyor, ağlıyorum, ağlıyorum, gıkım çıkmadan.</span></p>

    <p class="duz" xml:lang="tr"><span class="duz">KDG beni kucaklıyor, yalnızca kucaklıyor.</span></p>

    <p class="duz" xml:lang="tr"><span class="duz">Soru ve yanıt tavandan aşağı sarkmış, görünüyor.</span></p>

    <p class="duz" xml:lang="tr"><span class="duz">Gözlerimi kapıyorum.</span></p>
  </div>
</body>
</html>
