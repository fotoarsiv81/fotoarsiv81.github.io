<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ustam ve Ben</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block12">Hazreti Yakub'un on iki oğlu vardı, Hazreti İsa’nın on iki havarisi. Kuran'ın on ikinci suresinde hikâyesi anlatılan Hazreti Yusuf, on iki kardeşten biriydi. Yahudiler on iki somun ekmek koyardı masalarına. On iki aslan beklerdi Hazreti Süleyman'ın tahtını. Altı adımda çıkılırdı o koltuğa ve her çıkışın bir inişi olduğuna göre altı adım daha demekti bu, ki toplam on iki ederdi. On iki temel inanış Hint diyarında hüküm sürerdi. On iki imam, derdi Şiiler, Hazreti Muhammed'in peşi sıra gelirdi. Hazreti Meryem'in tacında on iki yıldız vardı. Ve ismi Cihan olan bir oğlan henüz on iki yaşındaydı İstanbul’u hayatında ilk kez gördüğünde.</p>

  <p class="block12">Zayıftı, pire gibi hareketliydi. Yaşına göre kısaydı bir parçacık. Saçları tam tepede öbekleşip ondan ayrı bir mahlukmuş gibi yukarıya doğru tırmanırdı, boysuzluğunu telafi etmek istercesine, insanlar ona baktıklarında ilk önce asi saçlarını görürdü. Sonra da beheri bir haydut yumruğu büyüklüğündeki kulaklarını. Ama anası her daim söylerdi, gün gelecek, o candan tebessümü ve sol yanağında hamura bastırılmış parmak izi gibi duran tek gamzesiyle kızların gözlerini kamaştıracaktı. Böyle derdi anası, inanırdı Cihan.</p>

  <p class="block12">Erkenden gelin aramaya başlayan anası, kaç kez konu komşunun kızlarını gözden geçirmişti. Dudakları gülbuse olacaktı oğluna bulduğu eşin, yanakları ipek gibi pürüzsüz, beliyse dal gibi ince. Ceylan kadar çevik, sığır gibi kuvvetli olması kâfi değildi; sesi de bülbüllere denk olmalıydı. O sesi çocuklarına ninni söylemek için kullanacaktı; yoksa öyle boş konuşmak için değil, hele kocasına laf yetiştirmek için hiç değil. Biricik oğluna layık gördüğü dişi işte böyle bir varlıktı. Cihan aldırmazdı bu lakırdılara. Onun bütün istediği âşık olmaktı. Uzun sürmese de olurdu. Bir yere varmasa da olurdu. İsterse göz açıp kapayana kadar geçsin, uçan bir kuşun gölgesi gibi elle tutulmaz olsun; yine de aşktı onun aradığı, yuva kurmak değil.</p>

  <p class="block12">Artık hayatta değildi anası. Ciğerlerinde yara varmış, demişti hekim; fakat Cihan biliyordu ki hamileyken yediği tokat ve tekmelerdi esas sebep. Cihan’ın üvey babası -ki amcasıydı aynı zamanda- ölüme sebebiyet veren o değilmiş gibi bağıra çağıra ağlamıştı cenazede bir de utanmadan. Cihan nefret ediyordu adamdan ve onun riyakârlığından. Bu gemiye bindi bineli kaç kez pişman olmuştu anasının intikamını almadan yuvayı terk ettiğine. Öte yandan biliyordu ki eğer kalsaydı, ya amcası onu öldürecekti, ya o amcasını. Henüz yaşı küçük, gücü kısıtlı olduğundan muhtemelen amcası kazanacaktı. Ama dönecekti bir gün, mutlaka...</p>

  <p class="block12">Haftalardır açık denizdeydi. Bir karavelada. Hayatında ilk defa gemi seyahati yapıyordu. Bunca zaman tuzlu yel soluyup, mavinin envai çeşit tonuna baktıktan sonra ufukta kara görmek zihninde tuhaf bir tesir bırakacaktı - bilhassa böyle sisli puslu bir günde, ileriye, denizin sahille buluştuğu çizgiye baktı. O an İstanbul’a varıyor mu, yoksa İstanbul’dan kaçıyor mu anlayamadı. Seyrettikçe toprak, deryanın devamıymış gibi göründü. Dalgaların tepesine kondurulmuş, her daim kabarıp çalkalanan, insanın başını döndüren bir yerdi bu. Katı değil, sıvı bir şehir, İstanbul’a dair ilk izlenimi böyleydi ve bunu henüz bilmese de burada bir ömür geçirdikten sonra dahi bu kanısı değişmeyecekti.</p>

  <p class="block12">Limana yaklaştıkça civardaki kuşlar arttı. Martılar, serçeler, alakargalar, ardıç kuşları ve saksağanlar - ki bir tanesi gagasında parlak bir cisim taşıyordu. Birkaçı -en cesurları veya en aptalları- yelkenlerin üstüne konmuştu. Gemiciler hep derdi, başının üstünde daha fazla kanat görmek, karaya delalettir diye. Söylemedikleri şey, sahile yaklaştıkça denizin insanı nasıl ruhundan yakaladığı, bırakmak istemediğiydi.</p>

  <p class="block12">Cihan ağır adımlarla güverteyi kat etti. Denizciler onun ayakaltında dolaşmasına aldırmayacak kadar meşguldü. Baş tarafın en uç noktasına kadar yürüdü. Yüzüne vuran rüzgâra aldırmadan, İstanbul'un bağrına dikti gözlerini. Bir müddet bir şey göremedi. Derken, birileri bir perdeyi tutup kenara çekmişçesine sis dağıldı. Şehir, bütün hatlarıyla, pırıl pırıl açıldı önünde. Nurlar ve gölgeler, sırtlar ve bayırlar, tepeler boyu bir aşağı bir yukarı, tezatlardan mürekkep bir diyar. Her adımda kendini inkâr eden, her mahallede mizaç değiştiren, aynı anda hem nikbin hem bedbin olabilen bir kentti İstanbul; bir yandan cömertçe verirken, bir yandan cümlesini geri alırdı. Kalabalık ve keşmekeş içinde felek-i âlâya yükselmek ister, hep daha fazlasını arzular, tatmin olmazdı. Sihirkârdı, şivebazdı. Bunları henüz bilmese de Cihan, insanın onun efsununa kolayca kapılabileceğini hissetti.</p>

  <p class="block12">Aceleyle ambara döndü. Kaptanın emirleri doğrultusunda haftalardır kafesinde kilitli tutulan beyaz fil perişan ve mecalsizdi.</p>

  <p class="block12">“Geldik! Bak, vardık nihayet!” Sesi titredi çünkü bu kentin ne menem bir yer olduğunu bilmiyor, endişeleniyordu. Ama mühim değildi. Burada onları bekleyen her ne ise şu korkunç seyahatten daha beter olamazdı herhalde.</p>

  <p class="block12">Çota hareketsiz duruyordu. Öyle ki Cihan bir an için filin kalbinin teklemiş olmasından korktu. Yanına yaklaşıp, hayvanın zar zor ve nizamsız da olsa nefes aldığını anlayınca rahatladı. Ama ne gözlerinde fer kalmıştı, ne derisinde revnak. Üç gündür bir şey yememiş, içmemişti. Çenesinin yanında ürkütücü bir yumru vardı, bastırınca irin akıyordu içinden; hortumu bariz şekilde şişmişti. Hayvanın üstüne su serpti. Kuruduğunda derisinde tuz lekeleri bırakan deniz suyu kullandı gene, ne yapsın. Kıyıya ayak basar basmaz Çota'yı tatlı sularla yıkayacağına söz verdi kendi kendine.</p>

  <p class="block12">“Bak göreceksin, sarayda herkes sana hayran olacak. Cariyeler var ya, hepsi bayılacak sana.”</p>

  <p class="block12">Şefkatle, itinayla balsam sürdü filin şişliklerine. Hayvancağız nasıl da zayıflamıştı. Seyahatin son iki haftası bilhassa zor gelmişti; geminin sallantısına tahammül edemez olmuştu artık.</p>

  <p class="block12">“Keyfinin yerinde olduğunu görmeden hiçbir yere gitmem, merak etme” dedi Cihan. Derken bir başka ihtimal geldi aklına. “Baktık ki iyi insanlar çıkmadılar, biz de kaçarız. Yakalayamazlar ya.”</p>

  <p class="block12">Merdivenlerde ayak sesleri işitmese bu minvalde devam edecekti. Bir gemici içeri daldı. “Hey velet, reis seni görmek ister. Hemen!” Az sonra Cihan kaptan köşkünün kapısında dikilmiş, içeriden gelen öksürükleri dinliyordu. Korkuyordu adamdan, her ne kadar bunu belli etmek istemese de. Kaptan Garreth, namı diğer Gâvur Garat yahut Delibozuk Reis, kimsenin takışmak istemeyeceği cinsten bir adamdı. Boşuna değildi lakabı. Hak edilmiş bir unvandı. Bir an gayet sakin ve güleç bir halde bir denizciyle şakalaşırken, bir an sonra bıçağını çekip aynı denizciyi doğrayabilirdi parça parça. Cihan bizzat şahit olmuştu böyle bir hadiseye. İngiltere'nin bir kıyısında dünyaya gelen, şu hayatta hiçbir şeyi ve muhtemelen hiç kimseyi, kızarmış domuz eti ve köpüklü bira kadar sevmeyen bu adam, seneler evvel, kimsenin akıl sır erdiremediği bir sebepten, üstelik savaşın tam ortasında saf değiştirmiş, Osmanlı donanmasına katılıvermişti. O gün bugündür, vaktiyle yandaş olduğu Hıristiyan gemilerine eşi benzeri görülmemiş bir hınçla saldırmakta, Frenklerin yüreklerine korku salmaktaydı. Sarayın işine geliyordu bu serkeşi hizmetinde kullanmak. Fakat dediklerine göre Sultan Süleyman ona zerre kadar güvenmiyordu. Biliyordu ki senin düşmanına ihanet edip, sonra sana gelen adamdan asla dost olmazdı. Bugün kapma köpek olan, yarın seni de ısırıp başkasına yaltaklanırdı.</p>

  <p class="block12">Cihan odaya girince kaptanı masasında oturur buldu. Yıkanmış, taranmıştı, hayret! Yağlı sakalı haftalardır olduğu gibi katran karası değil, neredeyse sarıya çalan bir renkti. Uzunca bir yara izi vardı yüzünde, sol kulağından dudaklarının kenarına kadar uzanan. Yağ ve kan lekeleriyle dolu nefti gömleğini çıkarmış; soluk, bol bir gömlekle, çividi bir şalvar ve cepken giymiş, boynuna bir sıra nazar boncuğu geçirmişti. Her zamanki gibi yüksek ökçeli deri çizmeler vardı ayağında; uçları o kadar sivriydi ki birini fena yaralayabilirdi bir tekmede. Masanın üstünde dibine kadar yanmış bir mum ile yol boyu topladıkları ganimeti kaydettiği defter duruyordu. Adamın sayfayı örttüğünü fark etti çocuk. Lüzumu yoktu halbuki. Cihan ümmiydi. Okuma yazma bilmiyordu ama resmetmeyi pek severdi. Gördüğü her şeyi, bulduğu her yere -kile, çamura, deriye, varsa kâğıda- çizerdi. Seyahat boyunca onlarca resim yapmıştı gizlice. Gemiler tasarlamıştı kendince.</p>

  <p class="block12">“Gördün mü evlat, sözümün eriyim. Seni de, hayvanı da sağ salim getirdim.”</p>

  <p class="block12">“Çota hasta” dedi oğlan alçak sesle. “Kafesten çıkarmama izin vermedin.”</p>

  <p class="block12">“Sağlam zemine bastı mı bir çırpıda toparlanır” dedi Kaptan Garreth. “Hem sana ne ulan? Senin mi mahluk?”</p>

  <p class="block12">“Yok değil, padişahın fili elbet.”</p>

  <p class="block12">“Ha şöyle, haddini bil. Bana bak velet, sana dediklerimi harfiyen yaparsan ikimiz de kâr ederiz.” Cihan bakışlarını yere indirdi.</p>

  <p class="block12">“Saray altınla, elmasla dolu. Her yerden mücevher gelir, hesap et. Hırsızlar için cennet. Girip benim için çalacaksın. Bir seferde vurgun yapmaya kalkma, hemen anlar, kelleni uçururlar. Ufak ufak aşıracaksın, çaktırmadan.”</p>

  <p class="block12">“Ama her taraf asker kaynar. Nasıl yapayım...”</p>

  <p class="block12">Yıldırım hızıyla atıldı Delibozuk Reis. Oğlanı yakasından yakaladığı gibi kendine doğru çekti. “Bana bak, tepemi attırma. O nursuz Hintli herife ne oldu hatırla. Unuttun mu yoksa? Köpekbalıklarına yem yapmadık mı filbazı?”</p>

  <p class="block12">“Unutmadım” dedi Cihan, suratı sapsarı.</p>

  <p class="block12">“Ben olmasam halin haraptı. Senin gibi körpe, sağ çıkamazdı bu gemiden.”</p>

  <p class="block12">“Sağ olasın reis.”</p>

  <p class="block12">“Minnetini kuru lafla değil, çaldıklarınla göster ki inanayım.”</p>

  <p class="block12">Boğazından gelen bir hırıltıyla kesildi lafı. Öksürüyor mu, ; öğürüyor mu anlaşılması imkânsız sesler çıkararak aşağı yukarı yürüdü. Gırtlağım temizleyip var gücüyle tükürdü. Cihan’ın yanındaki tükürük hokkasına okkalı bir balgam düştü. Tekrar yakasına yapıştı çocuğun; nefesi içki kokuyordu. “O tayfalar var ya, ben olmasam fili lokma lokma dilimler, pişirirlerdi. Senin de üstünden geçerlerdi teker teker. O güzel kıçından sıkılınca götürüp en beter kerhaneye satarlardı. Bana borçlusun serseri. Sarayda yerini yapana kadar beklerim. Sonra gelip seni bulurum. Borcumu söke söke alırım. İşitiyor musun? Hele bir dön sözünden, gebertirim!”</p>

  <p class="block12">Cihan, adamın elinden kendini kurtardı. Odadan dışarı fırladı, güverteyi koşarak kat etti; ambara iner inmez Çota'nın yanına kıvrıldı. Ancak şimdi çocuk olduğunu hatırlamış gibi hıçkıra hıçkıra ağlamaya başladı.</p>

  <p class="block12">Fil ve oğlan, sonraki birkaç saat hamulenin boşaltılmasını beklediler. Yukarıdaki koşturmaya kulak verdi Cihan. Temiz havaya hasretti ve açlıktan midesi kazınıyordu ama yerinden kıpırdamaya cesaret edemedi. Ortalıkta cirit atan sıçanların hepsi kaybolmuştu. Acaba kemirgenler gemi rıhtıma yanaşır yanaşmaz tek sıra halinde karaya mı çıkıyorlardı? Düzinelerce kızıl-siyah kuyruğun İstanbul sokaklarında gözden kaybolduğunu hayal etti.</p>

  <p class="block12">Beklemeye daha fazla dayanamayınca güverteye döndü; neyse ki kimseler yoktu etrafta. Rıhtıma göz gezdirirken, gemicilerin bütün öğlen gemiden çıkarmakla uğraştıkları sandıkları teftiş eden saraylıyı fark etti. Parlak kaftanı ve koca sarığıyla önemli bir zattı besbelli. Yanında ne yazık ki Delibozuk Reis duruyordu. Adamlar gemiden bakan oğlanı görünce aralarında bir şeyler fısıldaştılar; sonra ona işaret ettiler. Cihan tedirgin bir halde tahta köprüyü geçti, aşağıya atladı, yanlarına vardı.</p>

  <p class="block12">“Reis der ki filin bakıcısı senmişsin” dedi saraylı.</p>

  <p class="block12">Durakladı oğlan. Yalan söylemeden evvel anlık bir tereddüt yaşadı. Gözünü kararttı. “Doğrudur efendi. Hint diyarından geldim mahlukla beraber.”</p>

  <p class="block12">Bir şüphe bulutu geçti adamın yüzünden. “Nasıl olur da dilimizi bu kadar iyi konuşursun?”</p>

  <p class="block12">Bu soruya hazırlıklıydı Cihan. “Şahımızın sarayında az biraz öğrenmiştim. Seyahat boyunca Reis, sağ olsun, iyi belletti.”</p>

  <p class="block12">“Fevkalade. Şimdi işimiz başımızdan aşkın. Evvela yükleri halledelim. Yaratığı yarın ikindi gibi çıkarırız kafesinden.”</p>

  <p class="block12">Ani bir dürtüyle kendini yere attı Cihan. “Efendi, yalvarırım. Zavallı o berbat yerde bir gece daha kalırsa canından olur. Mahvoldu zaten.”</p>

  <p class="block12">Şaşkın bir sessizlik çöktü. “Bir hayvan için fazla dertlenirsin” dedi saraylı.</p>

  <p class="block12">“Ya, altın kalplidir bu oğlan” dedi Delibozuk Reis, zehirli bakışlarını Cihan'dan ayırmadan.</p>

  <p class="block12">Beriki başıyla komut verdi. “E madem öyle, çıkaralım mahluku.”</p>

  <p class="block12">Dört denizci geldi ambara. Hor gören bir nazarla bakarak ve küfürler yağdırarak filin sağına soluna halatlar doladılar; olanca kuvvetleriyle çekmeye başladılar. Çota kımıldamadı bile. Cihan adamların çabalamasını seyretti, giderek artan bir endişeyle. Filin içinde bulunduğu kafesle beraber bocurgatla kaldırılmasına karar verildi. Bir alay hamal ambarın üstündeki kapakları açtı, palamarları kafesin kenarlarına bağlayıp öbür uçlarını da çınar ağaçlarının gövdelerine doladı. Hazır olduklarında hep beraber asıldılar; kolları hep birden kasılıyor, yanakları hep birden şişiyordu. Epey ter döküldükten sonra kafes yavaş yavaş yükseldi. Limanın üzerinde, hilkat garibesi bir kuş gibi havalanmış fili görenler, ağızları açık vaziyette bakakaldılar yukarıya. O gün oracıkta çok iş yaptı yankesiciler.</p>

  <p class="block12">Derken, hamalların gücü tükenmiş olmalı ki havada kalakaldı Çota. Ortalık kalabalıklaştı. Her kafadan bir ses çıkıyordu. Kısa süre sonra bir ipin ucundan tutmayan ya da durup olanları seyretmeyen kimse kalmamıştı etrafta. Cihan da yardım etme umuduyla sağa sola koşturuyor ama ne yapacağını bilemiyordu. Nihayet yeniden hareketlenen kafes feci bir çarpmayla yere indi. Filin başı parmaklıklara toslamış, etleri ezilmişti. Şimdi inlercesine sesler çıkararak bitap duruyordu. Hamallar, etrafa saldırır korkusuyla hayvanı dışarı çıkarmaya yanaşmadılar. Çota'nın böyle bir şey yapmayacağına onları ikna etmek için epey dil döktü oğlan. Nihayet açıldı kafesin kapıları. Cendereden kurtulan fil bir iki adım atmaya kalktı; ipleri kesik bir kukla gibi yığıldı kaldı. İterek, çekerek, kamçılayarak hayvanı yürüttüler. Bir düzine öküzün koşulduğu devasa bir kağnıya yerleştirmeyi başardılar. Cihan tam atlayıp oturmak üzereydi ki bir el bileğinden yakaladı.</p>

  <p class="block12">Kaptan Garreth'ti, dudaklarında sahte bir gülümseme vardı. “Allah'a emanet ol evladım” dedi herkesin duyabileceği bir sesle. Sonra fısıldayarak ekledi: “Hadi uğurlar ola hırsız. Yakutlar, inciler getir bana. Unutma, beni kandırmaya kalkarsan hayalarını doğrarım.”</p>

  <p class="block12">Cihan sözünden dönmeyeceğine yeminler ederek telaşla arabaya tırmandı. Az sonra saraylı adam da gelip yanına oturdu, dizginleri kavradı. Delibozuk Reis kısık gözlerle arkalarından baktı. Limandan saraya bu vaziyette yollandılar. Geçtikleri her sokakta, insanlar hayretler içinde kenara çekiliyordu. Kadınlar çocuklarını sakınıyor, ihtiyarlar asalarına sarılıyordu. Hıristiyanlar haç çıkarıyor, Müslümanlar şeytanı def eden ayetler okuyor, Yahudiler dua ediyor, Avrupalı seyyahlar yarı müstehzi, yarı muzip bir ifadeyle seyrediyorlardı. İriyarı bir Kazak hayalet görmüş gibi bembeyaz olmuştu. Adamın korkusunda o kadar saf bir hal vardı ki Cihan gayriihtiyari kıkırdadı. Çocuklar, sadece onlar, sevinçle bakıyor, parmaklarıyla birbirlerine gösteriyorlardı beyaz fili.</p>

  <p class="block12">Şehir file bakadursun, Cihan da şehri incelemekteydi. Kafesli pencereler ardında yarı gizli kadın suretleri; duvarlarda ufacık, süslü kuş evleri; mezarları çevreleyen servi ağaçları; güneşin şavkını yakalayan kubbeler ilişti gözüne. Ne yana dönse martılar ve kediler vardı; hoşgörüyle bakılıyordu bu iki hayvana. Martılar, arsız ve gamsız, çemberler çiziyor; aniden dalıp ya bir balıkçının kovasındaki yemlere ya bir sokak satıcısının tezgâhındaki ciğerlere yahut pencere pervazına soğuşun diye konmuş bir tatlı tepsisine musallat oluyorlardı. Mühimsemiyordu insanlar. Kuşları kovaladıklarında bile bunu gönülsüzce, âdet yerini bulsun diye yapar gibiydiler.</p>

  <p class="block12">Şehrin üç kısımdan meydana geldiğini öğrendi Cihan: İstanbul, Galata ve Üsküdar, insanların muhtelif renklerde kıyafetler giydiklerini fark etti. Saraylı ara sıra kulağına eğilip anlatıyordu: Bak bu Yahudi, öteki Ermeni. Şuradaki Torlak, omuzunda koyun postuyla dolaşan ise Kalender; az ilerideki Floransalı. Araplar, Kürtler, Nesturiler, Çerkezler, Kazaklar, Tatarlar, Arnavutlar... Bu insanların her biri kendi yolunda yürüse de gölgeleri birbirlerine değiyor, dolanıp düğüm oluyordu.</p>

  <p class="block12">“Yetmiş iki buçuk millet barınır burada” dedi saraylı. “Herkes hududunu bildiği, kurallara riayet ettiği müddetçe sulh içinde yaşarız.”</p>

  <p class="block12">“Buçuk olan kim?” diye sordu Cihan.</p>

  <p class="block12">“Çingeneler. Kimse hazzetmez onlardan. At arabası sürmeleri yasak, bir tek eşeğe binmelerine izin var. Fetva çıktı.”</p>

  <p class="block12">Filler hakkında da bir fetva var mıydı acaba, merak etti oğlan. Soramadı. Giderek evler seyrekleşti, velvele hafifledi.</p>

  <p class="block12">“Sultana takdim etmeden evvel fili hazırlamalı” dedi Cihan. “Hint şahının hediyesidir ya, güzel görünsün.”</p>

  <p class="block12">Adam kaşlarını kaldırdı. “Haberin yok mu evlat? Gitti o şah.”</p>

  <p class="block12">“Anlayamadım efendi.”</p>

  <p class="block12">“Şah Hümayun'u demiyor musun? Tahtını kaybetti. Karısıyla birkaç hizmetkârından başka şeyi kalmamış diye duyduk. Hükümdar değil artık.”</p>

  <p class="block12">Kimden bahsedildiğini bilmese de durumun filin aleyhine olabileceğini anlamıştı Cihan. “Peki ya mahluku geri gönderirlerse şimdi? Hayvancağız bir seyahate daha dayanamaz vallahi.”</p>

  <p class="block12">“Sen onu iyi etmeye bak; tez toparlansın, bir yere yollamazlar, korkma” dedi adam. “Sarayda her nevi hayvan var ama beyaz bir filimiz hiç olmadı!”</p>

  <p class="block12">“Severler mi acaba efendi?”</p>

  <p class="block12">“Valla sultanın umurunda değil. Mühim meseleleri var, hayvanlarla uğraşmaz. Lakin Hürrem Sultan...”</p>

  <p class="block12">Gözlerini uzaktaki bir şeye dikerek aniden sustu adam. Cihan onun nazarını takip edince, bir tepeye kurulmuş Topkapı Sarayını gördü. Yüreği hop etti. Kim bilir ne elmaslar yakutIar, ne paha biçilmez atlas kumaşlar vardı içinde. Bir mücevher odası hayal etti; tabandan tavana parlak taşlar ve som altınlarla dolu. Uzanıp birkaç tanesini aşırsa, sonra da Kaptan Garreth'e vermeyip kendine saklasa, kime ne zararı olurdu ki?</p>

  <p class="block12">Sert çehreli muhafızların desturuyla Birinci Kapı'dan geçtiler. Adamlar hayvanı şöyle bir süzdü, pek oralı olmadan. Gören de zannederdi ki Allah'ın her günü beyaz bir file rastlamaktaydılar.</p>

  <p class="block12">İki tarafında sürekli meşaleler yanan Orta Kapı'ya vardıklarında aşağı indiler. Bundan sonrasını onlar yaya, fil kağnıda kat edecekti. Zira padişahtan başka kimse buradan öteye binek üstünde gidemezdi. Yardıma gelen seyisler atları yularlarından çekerken, Cihan da ani bir hisle ürpererek başını kaldırdı. Az ötedeki karaltılara kaydı bakışları. Gözleri fal taşı gibi açıldı. Donakaldı.</p>

  <p class="block12">. Orada üç kazık dikiliydi. Biri kısa, ikisi uzun. Her birinin üzerinde kesik bir baş takılıydı. Şişmiş, morarmış, ağız ve burunları samanla doldurulmuş kafalar.</p>

  <p class="block12">“Hainler...” diye fısıldadı saraylı, onun nereye baktığını fark edince. “Allah belalarını vermiş, az bile.”</p>

  <p class="block12">“Nedir acaba kabahatleri?” dedi oğlan cılız bir sesle.</p>

  <p class="block12">“Ne olacak? Ya ihanettir, ya itaatsizlik. Ya namussuzluktur, ya hırsızlık. Doğru yoldan sapmışlar ya, müstahak.”</p>

  <p class="block12">Böylece Cihan beti benzi solmuş, omuzları düşmüş vaziyette koca kapıdan geçti. Fili o halde bırakıp kaçmak geldiyse de aklına, yapamadı. İdama giden bir mahkûm gibi kaderini kabullenerek adım adım yürüdü Topkapı Sarayı'ndan içeri.</p>

  <p class="block13">***</p>

  <p class="block12">O gece oğlanın tek gördüğü, devasa duvarlar, heyula bir kapı, kâinatı yutacak kadar geniş bir avlu ve daha fazla duvar oldu. Bir insanın sarayın İçinde ikamet edip de saray nedir bilmeden yaşayabileceğini öğrendi. Evvela toprak zeminli ve yüksek tavanlı bir ahıra götürüldüler - Çota'nın yeni eviydi burası. Kişneme sesleri geldi yakınlardan. Filin varlığı atları rahatsız etmişti.</p>

  <p class="block12">Ahırın içinde bekleyen kişi, Sibiryalı Taras olarak tanıttı kendini. Bu asık suratlı, gaga burunlu, omzunda bir kurt postu taşıyan baytarın hayvanlara şifa dağıtan sihirli parmakları vardı. Adam Çota'nın ağzını, gözlerini, hortumunu muayene etti; dışkısını inceledi. Ters ters baktı Cihan'a; belli ki çocuğu suçluyordu fili bu hallere düşürdü diye. Sibiryalı, keskin kokulu bir merhem sürdü Çota'nın şişliklerine; hortumunu şifalı yapraklar ve Cihan’ın sonradan yedi ayrı mirra ağacından alındığını öğreneceği bir maddeyle sardı. Bu arada oğlan bir kova su getirdi; elma, armut, lahana, yeşillikler yığdı hayvanın önüne. Gemideki berbat lapalardan sonra tam bir şölendi. Fakat fil hiçbirini yemedi.</p>

  <p class="block12">Haset ince bir ok gibi saplandı Cihan’ın kalbine. Bir yandan bu baytarın Çota'yı iyileştirmesini dilerken, bir yandan da hayvan düzelip ayağa kalktığında onu kendisinden çok severse diye kaygı duydu. Beyaz fil Sultan Süleyman'a hediye edilmiş olabilirdi ama derinden derine Cihan onu kendine ait sayıyordu. Ahırdan dışarı çıkarken zihni böylesi zıt fikirlerle doluydu.</p>

  <p class="block12">Kapıda başka bir hizmetkâr bekliyordu. Kara tenli, çiroz, gözleri elmas gibi parlak bir adamcağız, ismi Sangram'dı. Hintliydi. Dilini konuşan biri geldi diye heyecanlanmıştı. Sıcaklık hasretiyle mangala sokulan kedi gibi memleketlisine yanaşarak başladı Hint dilinde bir şeyler anlatmaya. Cihan boş boş baktı, kulaklarına kadar kızardı.</p>

  <p class="block12">“Ne o? Anlamıyor musun?” <span class="calibre3">dedi Sangram bu sefer Türkçe. «Eh, bizim kelimelerimiz farklıydı</span>” diye geçiştirdi Cihan. Doğduğu köyden bahsetti. Yer ile gök arasında bir katmanda asılı, bulutlarla hemzemin ama şahın sarayına bir çığlık mesafedeydi evleri. Annesini ve kız kardeşlerini anlattı. Sesi titredi konuşurken.</p>

  <p class="block12">Sangram sessizce oğlanı inceledi. Bir şey diyecekti sanki ama fikir değiştirdi. “Hadi seni barakaya götüreyim” dedi onun yerine. “Ötekilerle tanışırsın.”</p>

  <p class="block12">Bahçedeki kameriyelerin yanından kıvrıla kıvrıla uzanan bir yoldan geçerek içinde envai çeşit balığın oynaştığı bir havuza yöneldiler. Sağ taraflarındaki akasya ağaçlarının altında kafesler diziliydi - aslanlar, leoparlar, maymunlar, sırtlanlar, yassı boynuzlu erkek geyikler, tilkiler, kakımlar, vaşaklar, cins köpekler, yabankedileri... Bunca mahlukatı beslemek, bitlerini ayıklamak, pisliklerini atmak, azdıklarında yatıştırmak bakıcıların vazifesiydi. Kısa süre önce Habeşistan'dan bir gergedan gelmişti ama yaşatamamışlardı. Bir de ayağı sakat bir zürafa vardı, geçici olarak getirilmiş. Burada istenmeyen hayvanlar şehirdeki diğer mekânlara gönderiliyordu. Terbiyecileri de onlarla beraber. Bazıları eski Tekfur Sarayı'nda, diğerleriyse Ayasofya yakınlarındaki bir Bizans kilisesinden devşirilmiş Arslanhane'de tutuluyordu. Alt katı hayvanlara tahsis edilmişti o binanın, üst katı nakkaşhaneydi. Filler vaktiyle bir su sarnıcı olan Fildamı'nda kalıyordu. Ama Çota hem henüz yavru olduğu için, hem de renginin tuhaflığından, şimdilik saraydaki mahlukat arasına kabul edilmişti. Dünyanın dört köşesinden yollanan, balta girmemiş ormanlardan yahut uçsuz bucaksız çöllerden toplanan tüm bu yırtıcı hayvanlar artık şehrin düzenine alışmış, bir nevi İstanbullu olmuşlardı.</p>

  <p class="block12">Bakıcıların kimi komşu diyarlardan gelmişti, kimi haritada bile olmayan adalardan. Kuşlardan ve kümes hayvanlarından mesul olanlar kuşhaneye yakın barakalarda kalıyordu. Ceylanlar, karacalar, tavus kuşları ve kaplumbağalar sabahtan akşama kadar kasırların etrafında gezinip duruyordu. Sultan Süleyman'ın hayvanat bahçesi başlı başına bir âlemdi. Tabiattaki en dehşetengiz yaratıklarla dolu olsa da, şehr-i İstanbul'dan daha yabani sayılmazdı.</p>

  <p class="block12">Saray bahçesindeki envai çeşit hayvan, temelde ikiye ayrılırdı: yırtıcı etoburlar ve alımlı otoburlar. İlk kümedekiler hayranlıkla karışık korku uyandırırdı; ikinciler ise merak ve şefkat. Nasıl ki bir leoparın bülbülle münasebeti olmazsa, leopar bakıcısı da bülbül bakıcısıyla selamlaşmazdı. Vahşi hayvan terbiyecileri müstesna bir taifeydi. Sarayda yaşayan yüzlerce hizmetkâr arasında ne en yüksek maaş alan, ne de karınları en çok doyanlardı ama şüphesiz en fazla hürmet gören onlardı.</p>

  <p class="block12">Nihayet barakaya vardılar. Kereste ve taştan bir müştemilattı Cihan'ın kalacağı yer. İçeride dokuz bakıcı vardı. Aslan ve kaplanlardan sorumlu, Olev adlı, kızıl saçlı, kızıl bıyıklı, çam yarması bir adam; Dara isminde ve Mısır'dan gelmiş, şaşı zürafa terbiyecisi; Kato namdar ve bütün vücudu yara bere kaplı timsah terbiyecisi; maymunlarla şebeklere bakan Çinli ikizler; geniş omuzları ve kaim bacaklarıyla kendisi de ayıya benzeyen Mirka ismindeki ayı terbiyecisi; safkan atlarla alakadar iki Çerkez seyis ve ihtiyar baytar Sibiryalı Taras. Sessiz bir ilgiyle karşıladılar çocuğu; yaşının küçüklüğü hayrete düşürmüştü herkesi. İmalı imalı bakıştılar kendi aralarında.</p>

  <p class="block12">Sangram bir kâse sütlaç getirdi. “Bizim oraların tadı var, ye.”</p>

  <p class="block12">Cihan o kadar açtı ki kimselere aldırmadan yaladı yuttu. Midesi yatışmadı ama başka bir ikramda bulunan çıkmadığı gibi o da istemeye çekindi. Üstündeki çaputları soyunup Sangram’ın verdiği kıyafetleri giydi: bol tulum, tiril tiril gömlek, mor cepken, deri çarıklar. Sonra ikisi bahçede biraz daha yürüdüler. Hintli hizmetkâr, balmumuna benzer yuvarlak bir şey attı ağzına - bunun baharat ve afyon karışımı bir macun olduğunu söylemedi. Kısa sürede yüz hatları yumuşadı, dili çözüldü.</p>

  <p class="block12">'Temekleri bizimkiler kadar iyi değil” dedi Sangram. “Alışsan iyi olur.”</p>

  <p class="block12">Sultanın sükûnet kaidesinden bahsetti. Her ne kadar hayvan bakıcılarını, iç kısımdakiler kadar ilgilendirmese de herkesin daima sessiz olması bekleniyordu. Gün boyu fısıltıyla konuşup parmak uçlarında ilerliyordu saray ahalisi.</p>

  <p class="block12">“Peki ya şarkı söylemek? Çota uyumadan önce ninni dinlemeyi sever de.”</p>

  <p class="block12">“Şarkı mı...” diye mırıldandı Sangram. “E, fazla ses çıkarmadan söylersen olur.”</p>

  <p class="block12">Derken iç avlunun duvarlarına yaklaşıp durdular. Sık çalılar doğal bir hudut oluşturmuştu adeta; öbek öbek köknarlar nöbet tutan askerleri andırıyordu.</p>

  <p class="block12">“Buradan öteye geçemeyiz” dedi Sangram. Sesi aniden değişti, ciddileşti. “Sakın ola deneme.”</p>

  <p class="block12">Olacaklar daha o andan tayin edilmişçesine Cihan’ın içi ürperdi.</p>

  <p class="block12">“Yüzün...” dedi Sangram.</p>

  <p class="block12">“Ne?”</p>

  <p class="block12">“Mutluysan suratından okunuyor. Endişeliysen, o da.” Başını iki yana salladı. “Karı kısmı hislerini saklayamaz, zayıflar zaar. Peçe arkası münasiptir onlara. Fakat bir erkeğin hissiyatını gizlemesi yeğdir. Hele ki sarayda!”</p>

  <p class="block12">“Peki ne yapayım?” diye sordu Cihan.</p>

  <p class="block12">“Suratını perdele, kalbini mühürle evlat” dedi Sangram. “Yoksa ikisini de harcarlar, haberin ola.”</p>

  <p class="block12">İstanbul'daki ilk gecesinde hatır hutur bir ot döşekte kaskatı yatmış, karanlığın seslerini dinliyordu. Yakınlarda bir baykuş öttü, bir kuytuda köpekler uludu. Barakanın içi daha az gürültülü değildi; bakıcılardan kimi sağa sola dönüyor; kimi uykusunda horlayıp osuruyor, konuşup dişlerini gıcırdatıyordu. Hangisi olduğunu çıkaramadığı biri, anlaşılmaz bir dilde bir şeyler mırıldandı. Cihan’ın karnının gurultusu da patırtıya dahil oldu. En sevdiği yemekleri andı ama anası düştü aklına, vazgeçti. Yüzünü pencereye dönüp ufacık bir aralıktan görünen gök kubbeye baktı. Gemideyken seyrettiği hudutsuz maviliğe benzemiyordu sultanın sarayını kaplayan sema. Ne menem bir yerdi burası acaba? Hiç uyuyamayacağım sanıyordu, fakat o kadar yorgundu ki gözleri kapanıverdi.</p>

  <p class="block12">Nice sonra bir karabasandan kaçarcasına ter içinde uyandı. Bir an ne olduğunu, nerede bulunduğunu anlayamadı. Birisi ensesine doğru soluyordu, kaba etlerine sürtünüyordu. Barakanın orta yerinde bir adam girmişti döşeğine. Tacizci, bir eliyle Cihan'ın ağzını kapatmış, bir eliyle onu sıkıca bastırmıştı yatağa. Şalvarına asılıyordu şimdi. Nefes alamadı Cihan, boğulacaktı. Çocuğun ağzım burnunu tamamen kapattığını fark eden adam elini biraz oynattı. İşte o an Cihan fırsat bulup berikinin başparmağını ısırıverdi var gücüyle. Gayriihtiyari bir feryat çıktı heriften. Cihan onu ittiği gibi ayağa fırladı hemen. Pencereden süzülen ay ışığında, ayı terbiyecisiyle yüz yüz geldi.</p>

  <p class="block12">“Gel buraya” diye fısıldadı Mirka dişlerini sıkarak.</p>

  <p class="block12">Alçak sesle konuşmasından, yakalanmak istemediğini anladı Cihan. Avazı çıktığı kadar bağırmaya başladı. Varsın ihlal etsin sultanın sükûnet kaidesini. Umurunda değildi. “Bana bir daha dokunursan filim seni ezer! Öldürür valla!”</p>

  <p class="block12">Diğer terbiyeciler birer birer uyandılar. Mirka şalvarını çekti, kös kös döşeğine yürüdü. “Fil dediğin daha yavru be.”</p>

  <p class="block12">“Çabuk büyür, görürsün” dedi oğlan.</p>

  <p class="block12">Aslan terbiyecisi Olev ile göz göze geldi Cihan. Adamın bakışlarında merhametle karışık takdir buldu. O da girdi lafa: “Bana bak Mirka ayısı, hele bir daha dokun Hintliye, önce beni bulursun karşında, haberin ola.”</p>

  <p class="block12">“Allah topunuzun belasını versin” dedi Mirka, kızgın ve yenik.</p>

  <p class="block12">Kalbi küt küt atarak döşeğine kıvrıldı Cihan. Bu sefer sırtını pencereye verdi ki gözü odada olsun. Demek böyleydi bu şehir. Uyurken bile alesta olmalı, kimseye güvenmemeliydi. Ağlamaklı oldu. Ne kadar yalnızdı, nasıl savunmasız. Bilmiyordu ki o esnada Çota da ahırında uyanıktı. Geceyi dinliyor, bir uğursuzluk hissediyordu. Her şeyi ve herkesi yutacak kadar zifiri karanlığın bağrında bir koku almıştı beyaz fil. Yakından geliyordu. Fazla yakından. Hayatta en korktuğu hayvanın varlığını sezmişti: Kaplan.</p>

  <p class="block13">***</p>

  <p class="block12">Topkapı derlerdi adına. Duvarlarının arasında kaç canın ikamet ettiğini tam olarak bilen yoktu. Kimine göre en az dört bindi. Ezelden beridir burada olan Sibiryalı Taras'a kalsa semada yıldız, deryada kum, lodosta uçuşan fısıltı kadar çoktu. Cihan bazen, kendisini iç avlulardan ayıran devasa kapılara gözlerini diker, öte yanda nasıl insanlar olduğunu hayal ederdi. Bunları sorgulayan sadece o değildi. Tanıdığı her hayvan terbiyecisi sarayın muhtelif sakinleri hakkında -helvacıbaşından çeşnicibaşına akla kim gelirse- atıp tutmaya bayılır, her dedikoduyu akide şekeri gibi tatlı tatlı emerdi.</p>

  <p class="block12">En çok da cariyeler merak konusuydu. Sultan ile hadımlar dışında cümle erkek taifesine görünmez oluşları, haklarındaki efsaneleri besliyordu. Hayvan terbiyecilerinin, bu kadınları diledikleri gibi hayal etmelerine bir mâni yoktu. Yeter ki hayallerini kimseyle paylaşmasınlar. Sultanın kadınları hakkında mırıldanarak dahi boşboğazlık edilmezdi. Hürrem Sultan hariç. Onun aleyhine atıp tutmak serbestti. Öylesine nefret ediyordu ki niceleri başkadından, ona iftira etmeyi kendine hak görüyordu.</p>

  <p class="block12">Harem-i hümayuna dair, kimisi hakiki, nicesi farzi çok şey işitmişti Cihan. Kapılarında nöbet tutan bazı ağalar öyle fena hadım edilmişti ki, ancak kuşaklarının içinde taşıdıkları borular vasıtasıyla işeyebiliyorlardı, İslam’da hadım etmek yasak olduğundan, saray bu oğlanları, Hıristiyan ve Yahudi tüccarlardan edinirdi. Onlar da bu eziyeti başka yerde köle tacirlerine yaptırıp, sağ kalanları getirtirdi. Böylece kimsenin doğrudan üstlenmediği ama herkesin ortak olduğu bir günah, kuşaktan kuşağa devam ederdi. Sangram bu talihsizlerin kesilip atılan tek uzuvlarının hayaları olmadığını, çoğunun kalbinin de çıkartıldığını söylüyordu. Zamanında kendilerine gösterilmeyen merhameti şimdi de onlar başkalarından esirgiyordu. Cariyelerden biri kaçmaya kalksa hadımları bulurdu karşısında. Öfkelendiklerinde nasıl ürkütücü olduklarını Cihan bizzat tecrübe etmişti. Geldiğinin haftası Karanfil Kâmil Ağa namıyla bilinen ve ak hadımların başı olan kapı ağasından okkalı bir sille yemişti. Sırf ahırdan aldığı bir küreği yanlış yere bıraktı diye.</p>

  <p class="block12">Taşkın ama görünmez bir nehir gibi saray hayatının orta yerinden akıyordu harem. Oda ve dairelerinin her birinin valide sultanın yatak odasına bağlı olduğu rivayet ediliyordu. Yüzlerce kadının ne yiyip içtiğine, nasıl giyinip kuşandığına yıllarca o nezaret etmişti. Onun bilgisi ve rızası olmadan tek şerbet içilmemiş, tek şarkı çalınmamış, tek cariye sultanın koynuna alınmamıştı. Karaağaların en kıdemlisi olan ve padişahın huzurunda samur kürk bile giyebilen kızlar ağası, validenin gözü kulağıydı. Kadın bir şey kaçıracak olsa, sadık casusu mutlaka yakalardı. Lakin artık valide, Hakk'ın rahmetine kavuşmuştu. Ve onun bütün kudreti ve daha fazlası, kadın efendiye geçmişti.</p>

  <p class="block12">Hürrem'di ismi ama niceleri ona “cadı” diyordu. Hayranları da çoktu, düşmanları da. Sultanın hoşafına iksir koyarak, yastığını tütsüleyerek, dolunayda kıyafetlerine düğümler atarak onu büyülediği söylenirdi. Süleyman, üç yüz yıllık teamülü ihlal ederek onunla öyle şaşaalı bir merasimle evlenmişti ki şehirdeki her meyhane, kerhane, esrarhane ve şimdilerde açılan kahvehanede bu konuşuluyordu. Gerçi Cihan'ın İstanbul meyhaneleri, kerhaneleri, esrarhaneleri ve kahvehaneleri hakkında pek malumatı yoktu. Saray haricinde neler olup bittiğine dair bildikleri baş dedikoducu Sangram'dan geliyordu.</p>

  <p class="block12">Cadı veya değil, Hürrem olağanüstü şeylere düşkündü. Bunları toplamak için hiçbir zahmetten kaçınmazdı. İmparatorluktaki en ufak cüce, gizli bölmeleri olan bir oyuncak ev veya elmas kakmalı bir müzik kutusu... hepsini sahiplenirdi. Kuşları sevdiğinden her türlüsünü sık sık ziyaret ederdi. Hele bir tuti vardı ki -yeşil karınlı, tepesinde kırmızı-mavi tüyler olan bir papağan- ona bayılırdı. Bu ucubeye bir düzine kelime öğretmişti; o da Sultan Süleyman ne vakit yakınma gelecek olsa bunları bet sesiyle bağıra çağıra söyler, padişahı gülümsetirdi. Hürrem ceylan ve karacaları beslemekten de hoşlanırdı. Fakat bahçenin vahşi mahlukata has kısmına neredeyse hiç uğramazdı. Cihan'ın bu durumdan şikâyeti yoktu. Aman gelmesin, daha iyiydi. Zira Hürrem'den korkuyordu. İnsanın zihnini okuyup ruhunu çalan bir kadından kim korkmazdı?</p>

  <p class="block12">Payitahttaki ilk haftalar hadisesiz geçti. Çota hızla iyileşti, şişmanladı, keyiflendi. İki haşa verildi hayvana: Metrelerce sırma işli, çividi kadifeden olan yevmi kullanım içindi; altın ve gümüş telle dokunmuş seraser olansa merasimler için. Her ikisi de öyle değerliydi ki, Cihan işlemelerine parmak uçlarıyla dokunmaya bayılıyordu. Şah Hümayun'un fille yolladığı ama Delibozuk Reis'in emrindeki gemicilerin arsızca yağmaladıkları kumaşlara artık üzülmüyordu. Geceleri gözlerim kapatır kapatmaz üvey babasının yüzü zuhur ediyordu karanlıkta. Bir yanı derhal geri dönmek istiyordu. Dönmek ve anacığının ölümüne sebep olan adamı gebertmek. Bir başka yanı, evvela istikbalini kurtarmasını söylüyordu. Sultanın cevherlerini aşırınca birkaç tanesini kendine ayırabilirdi pekâlâ. Ganimetini saklarsa Kaptan Garreth'in ruhu bile duymazdı. O zaman zengin ve muktedir dönerdi köyüne. Ablaları böyle çekip gittiği için kırgın olsalar da, onu yeniden görmenin sevinciyle affederlerdi. Ellerini öpüp, getirdiği heybeyi boşaltırdı; elmaslar, zümrütler, yakutlar saçardı ayaklarına...</p>

  <p class="block12">Sonra günün birinde ay parçası gibi bir genç kıza rastlardı. İnci gibi dişleri, kokulu kavunlar gibi memeleri olurdu. Cihan onu bir tehlikeden kurtarırdı (boğulmaktan, haramilerden veya vahşi bir hayvandan; hayalin bu kısmı hep değişiyordu). Öpüştüklerinde dudaklarına yağmur tadı gelirdi. Âşık olurlardı birbirlerine; kızın okşayışları ıtırlı sular gibi akardı teninde. Kırk gün kırk gece düğün yapar, midelerini baklava, ağızlarını kahkahayla doldururlardı. Saadetleri öyle mükemmel olurdu ki seneler sonra bile insanlar onları şu fani dünyaya gelmiş en mesut çift olarak hatırlardı. Buydu kimselere anlatamadığı rüyası.</p>

  <p class="block12">Şayet aslanbaz Olev onu kanatlarının altına almasaydı, Cihan’ın hayvanat bahçesindeki ilk demleri hayli zor olurdu. Hep mis gibi kokular sürünen, aşırı düşkün olduğu bıyıklarını günde beş altı defa tarayıp yağlayan, cesur ve cevval Olev. On yaşındayken yoluna çıkan köle tacirlerince çalınmış bir hayattı onunki. Kızıl saçları, sağlam vücut yapısı ve bilhassa gözü pekliği, kaderini tayin etmişti. Köyünden kaçırıldığı gibi doğruca saraya getirilmiş, bir daha hiç ayrılmamıştı.</p>

  <p class="block12">Her sabah seher vakti kalkıp mermer bir çeşmede yüzlerini yıkardı bakıcılar. Çeşme suyu öyle soğuk akardı ki elleri donar, kıpkırmızı kesilirdi. Öğleden önce buğday çorbası ve yavan ekmek yer, akşam da kuyrukyağıyla yapılmış pilavı kaşıklarlardı hep beraber. Karanlık çökünce, bir sürü bitin cirit attığı döşeklere koyarlardı başlarını. Sirkeler her yerdeydi. Pireler de. Hayvanlardan insanlara, insanlardan hayvanlara atlayıp dururlardı. Kaşındığında şişip kabaran izler bırakırlardı. Bakıcılar haftada iki defa, büyük küçük fark etmeksizin, hayvanlarını muayene eder, onları ezilmiş kâfuru, kakule ve limonotuyla fırçalarlardı. Gene de bir sirke illaki paçayı kurtarırdı. Zaten bir sirke kâfiydi herkesin yeniden bitlenmesine.</p>

  <p class="block12">Her şeye rağmen iyi bakıyorlardı mahluklara. Hayatları onların sağlık ve saadetine bağlıydı ne de olsa. Hayvanlar iyiyse terbiyeciler de şen oluyordu; hayvanlar gözden düşünce terbiyeciler de tepetaklak gidiyordu.</p>

  <p class="block12">Birkaç günde bir Karanfil Kâmil Ağa teftişe gelirdi, Şişman, çipil gözlü bir adamdı; hadım edilmişti buluğ çağma varmadan evvel. Teni kardan beyaz ve o kadar şeffaftı ki damarları seçilirdi. Geceleri uyuyamadığından gözlerinin altında kıpkırmızı halkalar olurdu nice zaman. Güldüğünü duyan olmamıştı. Kolay kolay kimseye bağırmazdı. Buna rağmen, çatınca çelikten keskin kaşlarıyla sarayın en korkulan simasıydı. Ufacık bir pislik yahut ihmalin onu küplere bindirmeye yeteceğini bildiklerinden, bakıcılar ilanihaye temizlik yapardı. Kafesleri, ağılları, ahırları tekrar tekrar yıkar, fırçalar, suya tutarlardı. Yerlerdeki sidikleri siler, dışkıları toplar, yemek kaplarını çalkalarlardı. Cihan hayvanların bu temizlik hummasından hazzettiklerini sanmıyordu. Tabii kokularından mahrum kalınca, hangi bölgenin kendilerine ait olduğunu karıştırıyorlardı. Ne var ki terbiyecilerin hiçbiri bunu Karanfil Kâmil Ağa'ya açmaya yanaşmıyordu.</p>

  <p class="block12">Nisan ortasında bir gün tuhaf bir şey oldu. Cihan Çota'yı ahırına götürürken bir çalının arkasından bir hışırtı duydu. Alçacık ve hafif bir sesti ama öyle yakından gelmişti ki irkildi. Fark etmemiş gibi yaptı. Fakat tetikte, tedirgin bekledi.</p>

  <p class="block12">Acaba Delibozuk Reis mi gelmişti hesap sormaya? Yoksa gene ayı terbiyecisi Mirka mı musallat olacaktı? Cihan bunları düşünürken işlemeli bir ipek terlik görünüverdi çalıların altından. Saklanan bir kızdı anlaşılan. İyi de, bakıcılar arasında hiç kadın yoktu. Cariyeler desen, tek başlarına buralara gelmezlerdi. Kızı ürkütmek istemediği için yanına yaklaşmadı. Onun tek arzusunun fili görmek olduğunu tahmin etti. Hiçbir şey yokmuş gibi işini yapmaya devam edip kızın kendilerini gözetlemesine izin verdi.</p>

  <p class="block12">Sonraki günler yine geldi kız; her seferinde saklanarak - ayaklarının altında çıtırdayan dallar, kıyafetinin hışırtısı varlığını ele verdi. Ayın sonuna doğru bu esrarengiz seyirciye alışmıştı Cihan. Belki de hep böyle gidecekti, her şeyi bozan bir eşekarısı olmasaydı.</p>

  <p class="block12">O sabah Cihan, Çota'nın kuyruğuna yapışan kir topaklarını temizlemekle meşguldü ki havayı delip geçen bir feryat duyuldu. Çalıların ardından bir kız fırladı. Ellerini sallayarak ve avazı çıktığı kadar bağırarak ahıra daldı. Kapıyı öyle bir çarptı ki kapanacağına sekerek geri açıldı. Cihan eline bir bez alıp birkaç uğraştan sonra eşekarısını uzaklaştırdı.</p>

  <p class="block12">“Ee şey... gitti artık... kovaladım.”</p>

  <p class="block12">Dışarı yürümeden evvel seslendi kız. “Eğ başını seyis, çıkıyorum.”</p>

  <p class="block12">Cihan gözleri yerde, kıpırdamadan bekledi.</p>

  <p class="block12">“Allah günah yazmasın, ne demeye eşekarılarını yaratmış, anlamam” diye söylendi kız. Bu sefer yan taraftan gelmişti sesi. Onun file doğru yürüdüğünü anladı Cihan, Belli etmeden hızlıca baktı. Yanaklarındaki çilleri fark etti. Taktığı hızma gökten burnunun ucuna düşüvermiş bir elmas damlası gibiydi. Başına öylesine örtüverdiği örtünün altından dalgalı saçları görünüyordu. Yaşına göre uzundu ama çocuktu hâlâ. Belki de bunun cesareti vardı üzerinde. Bir yıl sonra bir yabancı erkekle, hele ki bir hizmetkârla böyle konuşmayı aklının ucundan dahi geçirmezdi. Oysa şimdi beyaz fil o kadar ilgisini çekmişti ki, saray adabını bir an için kenara itebilmişti.</p>

  <p class="block12">“Haşmetli babam fili görmeye geldi mi?” diye sordu kız.</p>

  <p class="block12">Kiminle konuştuğunu daha yeni idrak eden Cihan telaş ve korku içinde yerlere eğilip selam verdi: “Mihrimah Sultan.”</p>

  <p class="block12">Kız başını salladı, umursamadan. Kehribar gözleri Çota'ya odaklanmıştı.</p>

  <p class="block12">“Sultanım file dokunmak ister mi?” diye sordu Cihan.</p>

  <p class="block12">'Ta ısırırsa?”</p>

  <p class="block12">“Sultanı temin ederim ki Çota'nın içinde şefkatten başka şey yok.”</p>

  <p class="block12">Kız, temkini elden bırakmadan birkaç adım yaklaştı. Parmakları filin kaim, kırışık derisine dokunup çekildi; yeniden denedi, bu sefer daha cesurca. Bu arada Cihan onu seyretme fırsatı buldu. Boynundaki kolyeyi gördü, yedi iri inci dizili. Kim bilir ne kıymetliydi; ah, yürütmenin bir yolunu bulabilseydi. Derken kızın ellerine kaydı bakışları. Nasıl da narin ve nazeninlerdi; kâh göğsüne götürüyor, kâh birbirine kavuşturuyordu. O an Cihan'a öyle geldi ki kelimelerin ve kisvelerin altında o da kendisi gibi yalnızdı bu koskoca sarayda. Bu his olmasa hayatta cesaret edemezdi ağzını, açmaya. Açıp da şunları söylemeye: “İnsanlar hayvanlardan beyhude korkar. İnsan zalimdir halbuki, hayvan değil. Ne timsah, ne aslan; hiçbiri bizler kadar vahşi değil.”</p>

  <p class="block12">“Amma laf ettin” dedi Mihrimah. “Bunlar yırtıcı mahluklar. Ondan kafeste dururlar zaar. Bir lokmada yutarlar bizi.”</p>

  <p class="block12">“İzzetli sultanım, buraya geldim geleli hiçbir hayvanın karnı tokken birine saldırdığını işitmedim. Biz onlara karışmazsak onlar da bize dokunmaz. Ama insan öyle mi? ister aç olsun ister olmasın, fenalık etmiyor mu? Demem o ki, kamı tok bir aslanın yanında mı daha rahat uyursunuz, yoksa karnı tok bir yabancının yanında mı?”</p>

  <p class="block12">Bu sözler üzerine aniden durup döndü, oğlanı inceledi Mihrimah. Neyse ki Cihan aynı anda eğmişti başını. Kesişmedi bakışları. Tek tuhaf çocuksun sen. Kaç yaşındasın?”</p>

  <p class="block12">“On ikiyi geçmiş olmam gerek efendim.”</p>

  <p class="block12">“Ben senden bir yaş büyüğüm. Senden âlâ bilirim.”</p>

  <p class="block12">Elinde olmadan gülümsedi Cihan. Yaşlarını mukayese etmişti, aralarında bir denklik varmış yahut olabilirmiş gibi; hani biri sarayın ta zirvesinde, beriki en dibinde değildi sanki.</p>

  <p class="block12">“İsmin ne senin?” diye sordu Mihrimah.</p>

  <p class="block12">Oğlan kıpkırmızı oldu. Adını söylemek zor geldi bir an. “FiIinki Çota. Benimki Cihan efendim... ama anam derdi ki...”</p>

  <p class="block12">“Ne derdi?”</p>

  <p class="block12">Nedendir açılıvermemiz birdenbire hiç tanımadığımız bir insana? Nedendir dile getirmemiz daha evvel kimselere söylemediklerimizi, başkasına değil de, tek ona? Kalbimizi gümüş tepsi içinde ikram edercesine bir yabancıya göstermemize sebep nedir?</p>

  <p class="block12">Nice sonra bunları kendine soracaktı. Ama o anda düşünmeden atıldı. “Anam bana sümbül oğlum diye seslenirdi.”</p>

  <p class="block12">Mihrimah güldü. “Amma garip isim.” Ciddileşti güzel yüzü. “Neden böyle derdi peki?”</p>

  <p class="block12">“Doğduğumda bir acayip renkmiş gözlerim. Mavi desem değil, kara desem değil. Eflatunmuş. Anam gebeyken mor bir çiçek koklamış, ondan oldu derdi.”</p>

  <p class="block12">“Sümbül Oğlan” dedi Mihrimah usulca, sevecen bir tınıyla.</p>

  <p class="block12">Tam o esnada bir ses duyuldu. “Sultanım... ah, melek sultanım. Sizi arıyorum. Bakmadığım yer kalmadı. Vallahi ayaklarıma kara sular indi. Gitmemiz gerek, geç oldu.”</p>

  <p class="block12">Bir kadın belirdi. Kısa boylu, tıknaz, suratı cetvelle çizilmişçesine köşeli ve yayvan. Cihan'a bir kez olsun bakmadı. Doğrudan Mihrimah'a yöneldi; bu evrende ondan başkası yoktu adeta. Ne güller, ne hayvanlar; bahçe boştu sanki. Aynı anda hem şekerriz hem sert bir sesle ekledi: “Buralara tek başınıza gelmemeliydiniz. Doğru olmaz, nevnihalim.”</p>

  <p class="block12">“Beyaz fili görmek istedim” dedi Mihrimah yaramaz bir edayla. Sonra Cihan'a seslendi, ondan yana dönmeden. “Bu benim dadım Hesna Hatun. Dada derim ona. Hep böyle endişelenir benim için.”</p>

  <p class="block12">. “Endişelenmez mi insan, sevdiceğin inci tanesi, dünya nursuz olunca?” dedi kadın.</p>

  <p class="block12">Mihrimah güldü. “Dadım hayvanları sevmez ama birini çok sever” dedi. “Kedisi Kakule bir tanedir, değil mi dada?”</p>

  <p class="block12">Aralarında bir bakış gitti geldi; sıcak, yumuşak, esrarengiz. Mihrimah birden ciddileşti. “Validem beni mi sordu yoksa?”</p>

  <p class="block12">“Sordu ya, sormaz mı?” dedi Hesna Hatun. “Hamamda olduğunuzu, hemen çıkacağınızı söyledim.”</p>

  <p class="block12">“Ah, bir tanesin dada; her zaman kurtarırsın beni. Sen olmasan ne yapardım vallahi bilmem” dedi Mihrimah. Elini kaldırdı, hayali bir mendil sallarcasına. “Allah'a emanet ol Çota. Belki gene gelirim seni görmeye.”</p>

  <p class="block12">Böylece fille vedalaşarak ama Cihan'a tek kelime bile etmeden salma salma uzaklaştı prenses. O önde, dadısı yedi adım arkada, ahenkle yürüyerek gözden kayboldular. Arkalarından baktı baktı oğlan. Sudan çıkmış balık gibi, ağlamaktan bitap düşmüş bebek gibi, takatten kesilmiş rüzgâr gibi, bir an kim olduğunu, ne yaptığını unutarak. Zihninde cevapsız sorular, genzinde yepyeni bir rayiha ve göğsünde nedenini bir türlü anlayamadığı bir ağırlık hissiyle kalakaldı oracıkta.</p>

  <p class="block13">***</p>

  <p class="block12">Bir daha hiç gelmez sanmıştı. Ama geldi. Hem de bir değil, defalarca. Yanında fil için atıştırmalık getirdi - elma, armut gibi sıradan meyveler değil, incelikli lezzetler: kaymaklı hurma tatlıları, ballı bademle doldurulmuş yemişler... Mihrimah ne vakit saraydan ve saraylılardan bunalsa, soluğu beyaz filin yanında alıyordu. Belki de merak ediyordu böylesine heybetli ve heyula bir hayvanın nasıl bu kadar yumuşak ve uysal olabildiğini. Fil de hayvanat bahçesinin sultanıydı bir bakıma; halbuki onun babasından ne kadar farklıydı mizacı.</p>

  <p class="block12">Belli bir nizamı yoktu ziyaretlerinin. Bazen haftalarca görünmezdi. Cihan'ın içine bir kurt düşerdi. Ne olmuştu, nerelerdeydi? Bir derdi mi vardı acaba, yoksa pek mi bahtiyardı da yolunu gözleyenleri unutmuştu? Cihan kimselere açamazdı aklını kemiren sualleri. Derken pat diye çıkagelirdi Mihrimah; hem de peş peşe yedi gün boyunca. Her seferinde Hesna Hatun olurdu yanı başında. Ve her seferinde hoşnutsuzluğunu belli ederdi kadın. Böyle asil bir prensesin nasıl olup da alelade bir hayvanla ilgilendiğini anlayamıyordu besbelli. Mihrimah’ın file düşkünlüğünü tasvip etmese de ağzı sıkıydı. Bu ziyaretlerden kimselere bahsetmiyor, her daim velinimetini kolluyordu.</p>

  <p class="block12">Bir kış böyle geçti. Ardından bahar ve yakıcı bir yaz. Cihan çaldıklarını zulasında biriktiriyordu: gümüş bir tespih (bahçelerin bakımından sorumlu bostancıbaşının), sekiz akçe (kilercibaşından yürütülmüş), birer kutu badem ve fıstık (gene kilercibaşından, maalesef adama yakalanmıştı), altın bir yüzük (hayvanat bahçesini ziyaret eden elçilerden birine ait)... Ufak tefek şeylerdi, hâlâ sultanın mücevherlerine ulaşmanın bir yolunu bulamamıştı. Doğrusu, günler geçip buranın düzenine alıştıkça giderek daha az kafa yorar olmuştu yapacağı hırsızlıkları tasarlamaya. Kaptan Garreth'ten ses seda çıkmamıştı. Gerçi hâlâ rüyalarına giriyordu o korkunç suratıyla. Gölgelerin arasından sıyrılan bir yaratık gibi. Adamın neden gelmediğini bilemiyordu Cihan. Uzun deniz seyahatlerinden birine çıkmış olmalıydı. Her neresi ise gittiği yer, keşke hiç dönmeseydi.</p>

  <p class="block12">Tüm bu zaman zarfında prenses ile filbaz arasında sarf edilen kelimelerin neredeyse tamamı file dairdi. Hayvanın ağırlığı, uzunluğu, gıdası, huyları... Dolayısıyla bir gün, üstelik durup dururken, Mihrimah kendisinden geçmişini anlatmasını istediğinde şaşırdı Cihan. Emin olmak için sordu: “Filin hikâyesini mi dinlemek ister sultanım?”</p>

  <p class="block12">“Yok, seninkini.”</p>

  <p class="block12">“Mahluktan ayrı neyim var benim?”</p>

  <p class="block12">“Öyleyse ikinizi birden anlat.”</p>

  <p class="block12">Dediğine göre Hindistan'daki hayatlarını, buraya nasıl vardıklarını, başlarından geçen maceraları öğrenmek istiyordu. Ertesi gün Mihrimah tekrar geldiğinde, Cihan hazırlıklıydı. Anlatacaktı. Prenses bir leylağın altında, filbaz yerde iki büklüm; prenses bakışlarını oğlandan ayırmadan, oğlan ona bir kez olsun bakmaya cesaret edemeden, hem bu kadar yakın hem böylesine ayrık... Saçının kokusunu duyabiliyordu Cihan gözlerini kapadığında. Hani elini uzatsa dokunabilirdi, aralarında kapanmaz mesafeler yoktu sanki, her şey sadece şu anda ve buradaydı. Dünyanın bir kalbi varsa eğer, Cihan emindi o ağacın altında attığından.</p>

  <p class="block16">Filbazın prensese anlattığı hikaye:</p>

  <p class="block12">Bir zamanlar Hint diyarında bir oğlan vardı. Tamtakır bir kulübeydi yaşadığı yer; Şah Hümayun'un sarayına uzanan yolun kenarına iliştirilmiş, iğreti ve çarpık. Gidip gelen muhafız alaylarını izleyerek büyümüştü çocuk. Cihan, beş kız kardeşi, anası ve üvey babası -ki aynı zamanda amcasıydı-aynı dam altındaydı. Meraklı ve mahirdi oğlan. Ha bire bir şeyler yapmayı severdi. Durmadan resmederdi. Çamur, tahta, taş, tezek yahut çalı çırpı... eline ne geçerse, parmakları başlardı dizmeye, eklemeye, cansız cisimlerden yeni şekiller yaratmaya. Bir keresinde annesi için bahçede kocaman bir fırın yapmıştı. Nasıl da mutlu olmuştu kadıncağız. Daha evvel kullandıklarının aksine kara dumanlar yükselmiyordu bun dan. Gün boyu ekmek pişirebilirdi öksürüp aksırmadan. Öylesine sevinmişti oğlunun hediyesine.</p>

  <p class="block12">Cihan altı yaşına bastığında babası -zira bir babası vardı vaktiyle- sırra kadem basmıştı. Ne zaman annesine nerede olduğunu sorsa hep aynı cevabı verirdi kadın: “Uzaklara gitti.”</p>

  <p class="block12">“Gemiyle mi?” diye sorardı Cihan.</p>

  <p class="block12">“Kocaman kadırgayla” derdi anası. “Karun kadar zengin bir hükümdarın memleketine.” Öylesine müreffehti ki gittiği diyar, dilenci görmemişlerdi hayatlarında, taş yerine külçe altın kullanırlardı yapılarında.</p>

  <p class="block12">Örümcek ağından yapılmışçasına incecikti annesinin ördüğü yalanlar, iplik iplik. Bir başka çocuk olsa hemen anlardı kadının doğru söylemediğini. Ama Cihan hep kandı. Babasının bir gemiyle asude bir ülkeye gittiğine ve bir gün oradan döneceğine inandı. Anası, amcasıyla evlendirildiğinde direndi. Çaresiz bir öfkeyle seyretti amcasının, gidip babasının köşesine kurulmasını, babasının kenevir yapraklarını çiğnemesini, babasının yatağında yatmasını ve gene de bir kez olsun minnet duymayışını. Cihan’ın anası ne yaparsa yapsın adamı memnun edemiyordu. Sanki yaktığı ateş yeterince sıcak değildi, ısıttığı süt çürüktü; pişirdiği puriler toprak tadındaydı ve her gece sunduğu vücudun ne faydası vardı mademki hâlâ ona bir evlat doğuramamıştı.</p>

  <p class="block12">Şikâyet, gıybet ve küfür etmekten artakalan zamanlarında savaş filleri yetiştirirdi amcası. Bu heybetli, lakin munis hayvanlara, saldırıp öldürmeyi öğretirdi. Sadece birkaç fil onlarla kalırdı - hastalar, acemiler ve gebeler. Gerisi ormandaydı; terbiye etmek için ara sıra getirilirlerdi. Yoksa hiç kimse bir ordu fili senelerce doyurmayı göze alamazdı. Şahin bile gücü yetmezdi. Cihan’ın anası ve kız kardeşleri işlere yardım eder, Cihan ise her türlü yardımdan uzak dururdu. Üvey babasına olan nefreti öyle derindi ki ne adamı görecek gözü vardı, ne de fillerini. Bir tanesi hariç: Pakize.</p>

  <p class="block12">Hamileydi Pakize. Gebeliğinin bininci gününe varmış, hâlâ doğum yapmamıştı. Üç kış geride kalmış, gene bahar gelmişti. Yolun aşağısındaki ağaç gülücükler açmış, bayırlar yaban çiçekleriyle örtülmüş, yılanlar uykularından uyanmıştı ama bebek fil hâlâ doğmamıştı. Pakize öyle şişmanlamıştı ki hareket edemiyordu. Gözkapaklarına binen ağırlık mı daha büyüktü, yoksa kalbine çöreklenen mi bilemeden, sabahtan akşama bir ağacın altında duruyordu.</p>

  <p class="block12">Cihan her sabah Pakize'ye bir kova su, bir sepet dolusu kök, ağaç kabuğu ve ot getirirdi. Elini onun buruşuk derisinin üstüne koyardı. “Kim bilir, belki de bugün doğurursun, ha?”</p>

  <p class="block12">Pakize, ağır ve gönülsüzce de olsa başını kaldırırdı. Cihan'a kâfi gelirdi bu hareket. Filin, yorgunluğuna rağmen onunla aynı ümidi taşıdığını anlardı. Derken güneş kat ederdi semayı; ufuk kızıl çizgilere boyanır, bir gün daha sona ererdi. Yağmur mevsiminden evvelki haftalardı; hava boğucu, rutubet fazlaydı.</p>

  <p class="block12">Acaba yavruya ana rahminde bir şey mi oldu diye şüpheleniyordu Cihan. Hatta bazen, Pakize'nin hazımsızlık çektiğini, şişkin karnının içinde boşluktan başka bir şey olmadığını düşünüyordu. Fakat ne vakit kulağını, onun yerlere kadar sarkan karnına dayasa bir kalp atışı duyuyordu, ürkek ama istikrarlı. Ufaklık oradaydı. Kim bilir neden işi ağırdan alıyor, bekliyor, saklanıyordu.</p>

  <p class="block12">Bu arada Pakize tuhaf şeylere aşerer olmuştu. İştahla çamurları yalıyor, kil görünce ağzını şapırdatıyor, tezekleri bütün bütün yutuyordu. Duvarlara sürülen kireç tabakalarını çiğnemeye kalkıyor, bu yüzden Cihan’ın amcasından ha bire kamçı yiyordu.</p>

  <p class="block12">Pakize'nin sülalesi günaşırı ziyaretine geliyordu. Ormandan çıkıp tozlu patikalarda ilerleyerek, adımlarını sadece kendilerinin duyabildiği bir ezgiye uydurarak tek sıra halin de yürüyorlardı. Vardıklarında, erkekler kenarda beklerken dişiler kadim dillerinde sesleniyordu. Avlunun içinde Pakize kulaklarını açıp dinliyordu. Bazen cevap veriyor, endişeye mahal olmadığını söylüyordu. Bazen kıpırtısız duruyordu - ya umutsuzluktan uyuştuğu ya sevgiden yatıştığı için, bilemiyordu Cihan.</p>

  <p class="block12">Pakize'nin hamileliği ilerledikçe şöhreti yayılıyordu. Hindistan'ın dört bucağından insanlar geliyordu mucizeyi görmeye. Hindu'su, Müslüman'ı, Sih'i, Hıristiyan'ıyla kaynıyordu kulübe. Çiçeklerden çelenkler getiriyorlardı. Mumlar, tütsüler yakıyor, türküler çığırıyorlardı. “Bu yavruda keramet olmalı” diyorlardı. Ağaç dallarına çaput bağlıyor, inandıkları Tanrı'ya yakarıyor, kendi dualarının diğerlerininkinden daha değerli olduğuna inanıyorlardı. Ziyaretçiler gitmeden evvel muhakkak Pakize'ye dokunur, muratları olana kadar ellerini yıkamamaya yemin ederlerdi. Aralarındaki kimi münasebetsizler zavallı filin kuyruğundan birkaç tel koparmaya kalkardı. Cihan’ın gözü daima böylelerinin üstündeydi.</p>

  <p class="block12">Bazen de şifacılar zuhur ederdi kapılarında; kimi bir yardımı dokunur diye, kimi meraktan. Bunlardan biri Sri Zişan'dı. Marsık tenli, sıskaca bir adamdı. İçlerindeki hayatı hissetmek için ağaçlan, taşlan, kayaları kucaklamak gibi garip bir huyu vardı. Evvelki sene, günbatımını bağrına basmaya çalışırken dengesini kaybedip bir yardan tepetaklak yuvarlanmıştı. Kırk gün kalkamamıştı döşekten. Ne bir lakırdı etmişti; ne de hâlâ düşüyormuş gibi sinirle oynayan gözkapakları dışında herhangi bir uzvunu kıpırdatabilmişti. Karısı artık yasını tutmaya başlamıştı ki, kırk birinci günün sabahı aniden ayağa kalkmıştı. Ondan beri aklı salıncak gibi gidip gelirdi. Kazanın neticesi hususunda rivayet muhtelifti. Kimileri bu vakanın Zişan'ı daha evvel hiçbir faninin varamadığı bir mertebeye terfi ettirdiğine inanıyordu. Kimileriyse aklını hepten kaybettiğine.</p>

  <p class="block12">Öyle ya da böyle buradaydı Zişan. Gözlerini kapatıp kulağını Pakize'nin karnına dayadı. Düştüğü uçurumun dibinden geliyormuşçasına boğuk bir sesle dedi ki: “Bebek fil bizi dinler.”</p>

  <p class="block12">Cihan’ın gözleri parladı. “Bizi işitebiliyor mu?”</p>

  <p class="block12">“İşitir elbet. Şayet bağırır söversen, küfreder kızarsan hiç çıkmaz oradan, benden söylemesi.”</p>

  <p class="block12">Cihan’ın suratı gölgelendi. Hanelerinde bağırış çağırış ve dayak eksik olmazdı ki! Besbelli, amcası olacak herif yüzünden doğamıyordu yavru fil.</p>

  <p class="block12">“Bakalım kız mı, oğlan mı?” Zişan yüzüğünü çıkarıp bir ipe bağladı. “Eğer ip düz çizgide hareket ederse bebek erkek demek. Daireler çizerse, dişi.”</p>

  <p class="block12">Yüzük Pakize'nin karnına yaklaşınca Cihan sevinçle haykırdı. “Erkek!”</p>

  <p class="block12">“E hadi bana eyvallah” dedi Zişan, asasını alarak. Cihan peşinden fırladı, yaşlı adama yardım etmek için koluna girdi.</p>

  <p class="block12">“Aferin sana” dedi Zişan. “İsmin ne bakayım senin?”</p>

  <p class="block12">Endişeyle baktı Cihan. Anası kaç kez anlatmıştı Zişan’ın onun doğumunda hazır bulunduğunu, ismi konulurken orada olduğunu ve geçirdiği her hastalıkta yardım ettiğini. Yılan soktuğunda onu hayata döndüren Zişan'dan başkası değildi. Nasıl unutmuş olabilirdi ismini? Belki de dedikoducular haklıydı, adamcağız keçileri kaçırmıştı. Yine de hürmetle cevap verdi: “Cihan efendim.”</p>

  <p class="block12">Şifacı kuru bir dal parçasını andıran parmağını salladı. “Bak evlat” dedi, “bu yavru, başka fillere benzemiyor. Garip bir mahluk bu.”</p>

  <p class="block12">“Nasıl?”</p>

  <p class="block12">“Valla çok akıllı, pek duygulu. Doğmak istemiyor. Sen teskin et. Bir şey olmaz, gel hadi de; burası o kadar kötü bir yer değil de. Bak o vakit nasıl geliyor. Sev onu, göreceksin seni hiç terk etmeyecek.” Böyle dedi ve ikisinin arasında gizli bir akit varmışçasına göz kırptı Cihan'a, yürüyüp gitmeden evvel.</p>

  <p class="block12">O öğlen, bir yandan semanın yağmura hazırlanmasını seyredip; bir yandan Zişan’ın laflarını düşünüyordu oğlan. Bu âlemin doğmaya değer olduğuna yavruyu nasıl ikna edecekti? Fil lisanı konuşamıyordu ki. Hoş, konuşsa bile ne diyecekti? Şu duvarların arkasındaki hayata dair ne biliyordu? Hiçbir şey.</p>

  <p class="block12">Uzaklarda şimşek çaktı. Cihan ardından kopacak gök gürültüsüne kulak kabarttı. İşte tam da bir şeylerin olmasını beklediği o aralıkta aklına bir fikir geldi. Dünyayı tanımadığı doğruydu ama korkmanın ne demek olduğunu biliyordu.</p>

  <p class="block12">Ufak bir çocukken ürktüğü vakit, anasının ta dizlerine kadar inen saçlarının altına saklanırdı. Orası iyi gelirdi ruhuna. Sakinleşirdi o zaman.</p>

  <p class="block12">Cihan koşarak eve vardı, anasına seslendi. Kadıncağızı tahta bir teknenin içine oturttuğu koca müsveddesini yıkarken buldu. Amcası sudan hazzetmezdi ve bitlerle başı dertte olmasa yıkanmaya asla razı olmazdı. Banyodan çıktığında teni kızarmış, ruh hali kararmış olurdu. Şimdi de teknenin içinde oturmuş, gözlerini kapatmış, kâfuru mucizesinin bitleri haklamasını bekliyordu. Cihan anasına işaret etti, peşi sıra avluya gelsin diye yalvardı gözleriyle. Kıyamadı kadın, geldi.</p>

  <p class="block12">Cihan, analarının güzelliğini değilse de, gür saçlarını almış beş kız kardeşini yakalayıp çıkardı evden. Onlara Pakize'nin yanında dikilmelerini söyledi. Neyse ki dinlediler oğlanı; el ele tutuşarak dediğini yaptılar. Rüzgâra arkalarını verip başlarını öne eğdiler ki saçları okşasın Pakize'nin koca karnını. Hep birlikte, sihirli bir halı gibi orta yerde asılı duran, saçtan bir örtü meydana getirdiler. Bu arada Cihan'ın amcası evin içinde bağırıyordu. Yine de kımıldamadılar, bir teki bile. Saçlarıyla sarmaladılar hamile filin rahmim. Hava da bir letafet vardı, bir merhamet yeli.</p>

  <p class="block12">Cihan usulca seslendi yavruya: “Bak, o kadar fena değil burası. İyilikler de var. Hadi gel artık. Çok beklettin bizi.”</p>

  <p class="block12">Merasim bitince dağıldılar. Amcası annesini itaatsizliğinden ötürü dövdü. Cihan müdahale etmek isteyince o da kendi payına düşen sopayı yedi. O gece ahırda uyudu oğlan. Sabah uyandığında tekinsiz bir sükûnet hâkimdi etrafa. “Ana!” diye seslendi, yanağındaki şişlik zonkladı. Çıt yoktu. Anası evde değildi demek.</p>

  <p class="block12">Pakize yanı başında duruyordu. Tam o anda hayvanın karnı kasıldı; bir defa, sonra bir daha. Seğirip genişlemeye başladı. Cihan daha evvel doğum yapan hayvan görmüştü görmesine de bunlar ya keçi ya attı, dev bir fil değil. Bunun Pakize'nin ilk yavrusu olmadığını hatırlattı kendi kendine, ne yapacağını biliyordu herhalde. Fakat içinden bir ses -daha akü bir ses- anneye yardım etmesini tembihledi.</p>

  <p class="block12">Bir kese belirdi evvela; yosun tutmuş taşlar kadar ıslak ve kaygan. Hayret verici bir süratle çıkıverdi yavru; kanla ve vıcık vıcık bir maddeyle kaplıydı. Hakikaten erkekti! Sersem ve yorgun bir hali vardı; uzak yoldan gelmiş gibi. Pakize hortumuyla nazikçe dürterek kokladı bebeği. Yerdeki şeffaf keseyi ağzına atıp çiğnedi. Yavru bir gayretle ayağa kalktı, düştü; bez bir bebek kadar gevşek, bir yarasa kadar kördü. Tüm vücudu tüylerle kaplıydı. Cihan'ı esas hayrete düşüren iki şey olmuştu: yavrunun boyu ve rengi. Hint diyarına gelmiş en minik fil olmalıydı bu. Üstelik pirinç lapası kadar beyaz, bembeyazdı.</p>

  <p class="block12">Pakize'nin oğlu diğer bebeklerin yarısı kadardı. Tekmil fil yavruları gibi hortumu kısa olduğundan, ilk sütünü içmek için ağzım kullanması gerekiyordu. Ama gel gör ki kafası anasının dizlerine yetişmiyordu. Sonraki bir saat boyunca Cihan anne filin yavruyu teşvik edişini seyretti. Başta nazikçe, derken artan bir sabırsızlıkla yalvarıyordu Pakize yavrusuna, yakına gelsin, sütünü emsin diye, ama ne fayda.</p>

  <p class="block12">Bir şey yapması gerektiğine ikna olan Cihan fırlayıp ahırların arkasındaki öteberiye koştu. Orada, kışın hayvanlara yedirdikleri yemle dolu bir fıçı duruyordu. Kenara çekti. Rahatı bozulan bir fare koşarak kaçtı. Ayakları toza bulansa da fıçıyı boşalttı Cihan ve bu hantal nesneyi anneyle yavrunun durduğu yere yuvarladı. Göğsü körük gibi inip kalkarken eve i koşup bir tencere kaptı. Nihayet, fıçıyı Pakize'ye yaklaştırabildiği kadar yaklaştırdı ve üstüne çıktı.</p>

  <p class="block12">Pakize'nin şişmiş memelerini bu kadar yakından görünce önce afalladı. Başparmağıyla işaretparmağını memelerden birine doladı. Fili keçi sağar gibi sağabileceğim ümit ediyordu. Bir damla bile gelmedi. Öteki parmaklarını da işin içine katarak ve asılarak yeniden denedi. Acıyla geri adım attı Pakize. Az kalsın oğlanı deviriyordu. Cihan, elinden geldiğince nefes almamaya gayret ederek dudaklarını memelerden birine yerleştirip emdi. Ağzına değen ilk damlada midesi kalkıverdi. Koku korkunçtu. Sütün bu kadar berbat kokabileceği hiç aklına gelmemişti. İkinci ve üçüncü hamleleri ilkinden öteye gidemedi. Kendini dışarı atıp, kusmaya başladı.</p>

  <p class="block12">Daha evvel tattığı hiçbir şeye benzemiyordu fil sütü. Hem tatlı hem ekşi, koyu kıvamlı ve yağlıydı. Cihan'ın ensesi terden sırılsıklamdı, başı dönüyordu. Burnunu bir mendille kapatmak işe yaradı. Ondan sonra biraz olsun yol alabildi. Emip emip tencereye tükürüyordu ağzındakileri. Kabın üçte birini doldurduğunda, hediyesini yavruya götürdü iftiharla.</p>

  <p class="block12">Bütün öğleden sonra aynı hareketi tekrarladı. Bin bir zahmetle çıkardığı sütü bir yudumda bitiriveriyordu bebek fil, hop diye. Böyle bir düzine sefer yaptıktan sonra yorgunluktan bitap, mola verdi. Sızlayan çenesini ovalarken, bir yandan da adeta afacan bir tebessümle onu seyreden yavruya baktı.</p>

  <p class="block12">“Bilmem farkında mısın, sütkardeşi olduk” dedi Cihan. Fil kuyruğunu oynattı cevap niyetine.</p>

  <p class="block12">“Sana Çota1 ismini vereceğim. Pek ufaksın. Ama söz ver, toparlanıp kuvvetleneceksin. Herkes korkacak senden, tamam mı?”</p>

  <p class="block12">Yavru, rıza namına cılız bir ses çıkardı. Üç hafta içinde anasının memelerine yetişecek kadar büyümüştü. Çok geçmeden avlunun içinde koşturmaya, tavukları kovalayıp kuşları ürkütmeye başlamış, âlemi keşfe dalmıştı. İşi gücü oynamak, süt içmek ve öğrenmekten ibaretti. Ne gök gürültüsünden ne kamçıdan ürken cesur bir fildi o. Tek bir şey vardı kalbine korku salan - ormandan zaman zaman yükselen bir ses: Kaplan.</p>

  <p class="block12">Her ne kadar ona başka adlar vermeye kalkanlar çıktıysa da, hayatının hiçbir safhasında oğlanın ona taktığı isimden başkasına mukabele etmeyecekti hayvan. Çota'ydı adı ve her daim Çota kalacaktı.</p>

  <p class="block12">Cihan hikâyesini bitirdiğinde hâlâ dizlerinin üzerine çökmüş vaziyetteydi. Son bir saattir bu şekilde çimenlere bakarak, başı aşağıda durmaktan beli tutulmuştu. Buna rağmen ne kıpırdamaya cesaret edebildi, ne de Mihrimah'a bakmaya. Şayet bakabilseydi, kızın dudaklarında beliren tebessümü görecekti - buğu kadar hafif ve uçucu.</p>

  <p class="block12">“Ya sonra ne oldu?” diye sordu Mihrimah.</p>

  <p class="block12">Ne var ki Cihan yanıt vermeye fırsat bulamadan Hesna Hatun buz gibi bir sesle girdi araya: “Efendim, melek sultanım, geç oldu, hava kararmakta. Haşmetli anneniz sizi aramaya çıkmış olmalı.”</p>

  <p class="block12">Mihrimah usulca iç geçirdi: “Pekâlâ dada. Gidelim o halde.”</p>

  <p class="block12">Ayağa kalkıp üzerindeki kırışıklıkları düzeltti. Gene file “Allah'a emanet ol, tekrar gelirim” deyip, yine filbaza veda etmeden, çiçeklerle çevrili patikadan aşağıya yürümeye başladı. Hesna Hatun geride kaldı bilerek; gözlerini ayırmadan prensesi seyretti bir müddet. Mihrimah yeterince uzaklaşır uzaklaşmaz Cihan'a döndü. Öylesine kadifemsi bir sesle konuştu ki sözlerindeki sertliği ve tehdidi bir an kavrayamadı oğlan.</p>

  <p class="block12">“Bin gün hamile kalan hayvanlar! Fillerle sütkardeşi olan bir oğlan! Ne tuhaf tipsin Hintli. Ya hakikaten öyle, ya da pek mahirsin yalan söylemekte. Şayet buysa, sultanımı kandırıyorsan, inan olsun anlarım. Anlar ve seni saraya geldiğine pişman ederim! Gözüm üzerinde, haberin ola!”</p>

  <p class="block13">***</p>

  <p class="block12">Tekrar beyaz fili görmeye geldiklerinde Hesna Hatun, Mihrimah'ın arkasında bir ceset gibi sessiz duruyordu. Prenses ise daha da güzelleşmişti; batan güneşin altında bir ışıltı gelmişti hatlarına. Parmağında bir elmas parlıyordu, badem büyüklüğünde, güvercin kanı renginde. Cihan yutkundu. Şu elmas onun olsa ne çıkardı? Bu kadar zengin biri için fark etmezdi nasıl olsa, ha bir eksik ha bir fazla. Ne var ki bunları düşünür düşünmez kendinden utandı. Mihrimah aklından geçenleri anlar endişesiyle, zaten eğmiş bulunduğu başını iyice uzattı toprağa doğru. Kellesini uzatan bir suçlu gibi.</p>

  <p class="block12">Çota'yı kurumuş erik ve ballı kestanelerle besledikten sonra, gene o leylağın altına oturdu Mihrimah. Bir esans yükseldi teninden, çiçekler ve yabani otlarla örülü bir rayiha. Cihan’ın kalbi hızlandı. Bu sefer prenses her zamankinden daha alımlıydı. Acaba onu göreceğini bildiği için mi süslenmişti? Öylesine heyecan verici ve o kadar imkânsızdı ki bu fikir, hemencecik çıkardı zihninden.</p>

  <p class="block12">“Şimdi anlatabilirsin devamını. Dinliyorum, sonra ne oldu?”</p>

  <p class="block12">Ürperse de sabit durmaya, ürkse de sakin olmaya kararlıydı Cihan: “Sultanım nasıl arzu ederse” dedi. Ve başladı kaldığı yerden nakletmeye.</p>

  <p class="block16">Filbazın prensese anlattığı hikaye:</p>

  <p class="block12">Çota'nın doğumundan takriben yirmi ay sonra Şah Hümayun'un huzuruna pek değişik bir misafir çıktı: Donanmasının tamamını ve mürettebatının yarısını fırtınada kaybetmiş bir Osmanlı amirali. Şah, talihsiz adamın başına gelenleri dinledikten sonra ona yurduna dönebilsin diye bir karavela vermeyi vaat etti.</p>

  <p class="block12">“Kâfirlerle harp etmek için yelken açmıştım” dedi Osmanlı. “Lakin beter bir tufan beni bu kıyılara savurdu. Sebebini şimdi anlıyorum. Yüce Allah, asil şahın cömertliğini görmemi ve dönüşte bunu sultanıma anlatmamı istemiş olmalı.”</p>

  <p class="block12">İşittiklerinden memnun kalan Hümayun amirale kıyafet ve mücevherat armağan etti. Sonra kendi odasına çekildi. İşte orada, gül yapraklarıyla dolu hamam teknesine uzanmış yıkanırken bir fikir geldi aklına. Nicedir dertleri başından aşkındı; düşmanlarının haddi hesabı kalmamıştı. Üstelik içlerinde en azılıları kendi kanından canından olanlardı. Ne demeye tembihlemişti rahmetli babası, hem de ölüm döşeğinde: Kardeşlerine katiyen zarar verme Hümayun, hak etseler bile. İyi de, zarar vermeden nasıl savaşacaktı? Ve şayet mücadele etmezse nasıl tahtta kalacaktı? Orada öylece, anadan üryan ve buhardan kızarmış halde, içine düştüğü açmazı sorgularken bir gül yaprağı ilişti gözüne. Nazlı, nazenin. Görünmez bir elin kılavuzluğundaymış gibi yüzerek ona doğru geldi ve göğsünün üstüne kondu yaprak.</p>

  <p class="block12">Doğuştan nazik ve biraz da mistik olan Hümayun'un nefesi kesildi. Bu bir alamet olmalıydı! Gül yaprağı ona en zayıf yanını göstermişti: Kalbini. Hislerinin onu yıpratmasına izin vermemeliydi. Düşündükçe, gemisi batan kaptanın da gül yaprağı gibi saraya varmış olduğuna kanaat getirdi. Allah ona, düşmanlarına karşı kuvvetlenmesini ve lüzumu halinde Osmanlılardan yardım istemesini söylüyordu besbelli.</p>

  <p class="block12">Seneler var ki iki Müslüman sultanlık arasında çeşitli münasebetler olurdu - tüccarlar, sefirler, casuslar, ehl-i tasavvuf, ehl-i hiref ve hacı taifesi gidip gelirdi bir kıyıdan bir kıyıya. Saraydan saraya hediyeler yollanırdı: ipekliler, mücevherler, halılar, baharatlar, sedefli dolaplar, musiki sazları, cariyeler, haremağaları ve bir de hayvanlar, bilhassa kaplanlar ve kobralar.</p>

  <p class="block12"><i class="calibre1">Mu'ti'ü's Selam ve Zillullah-i fi'l-Âlem</i> Şah Hümayun, <i class="calibre1">Sultan'ül Berreyn</i> ve <i class="calibre1">Hakan'ül Bahreyn</i> ve <i class="calibre1">Zillullah-i fi'l-Âlem</i> Sultan Süleyman'ı pek merak ediyordu. Casuslarının naklettiğine göre, hemnamı Hazreti Süleyman'a ait olan ve ona hayvanlara, cinlere, iklimlere hükmetme kabiliyeti veren bir mühür yüzük takıyordu Osmanlı hükümdarı. Süleyman'ın kudreti aşikardı. Ama her birini sadece bir defa giydiği söylenen o kaftanların altında saklı bir korkusu var mıydı acaba, işte bunu bilmek istiyordu Hint şahı.</p>

  <p class="block12">Hürrem'i de duymuştu tabii - Süleyman'ın hareminin kimselere benzemez incisi. Onun acayip şeylere ilgisi olduğunu da öğrenmişti. Yakın zamanda Mısır'dan yüzlerce haberci güvercin getirtmişti mesela. Dağları denizleri aşan kuşlar İstanbul'a vardıklarında gökyüzü kapkara kesilmiş, ahali “Eyvah, Kıyamet Günü geldi!” diye camilere akın etmişti. Boşuna cadı demiyorlardı ona.</p>

  <p class="block12">Hümayun fevkalade bir hediyeyle hanım sultanı etkilemeye karar verdi. Gönderdiği şey Süleyman'a saygısını gösterecek ama aynı zamanda ona elinin ermediği, gücünün yetmediği diyarları, dolayısıyla hudutlarını hatırlatacaktı. Hem dostluk tazeleyecek, hem yardım isteyecek, hem de altta kalmayacaktı. Bütün bunları aynı anda yapabilmeliydi. Heyecan içinde hamamdan çıktı, peştamala sarındı ve vezirini çağırttı.</p>

  <p class="block12">“De bana, her şeye sahip birine gönderilecek en isabetli hediye nedir?”</p>

  <p class="block12">Vezir yanıtladı. “Ne ipek ne elmas. Ne altın ne gümüş. Her şeyi olan bir adam bunlara itibar etmez. Kanaatimce bir hayvan olmalı. Zira hayvanların şahsiyetleri vardır, hiçbiri diğerine benzemez.”</p>

  <p class="block12">“Hangi hayvan bizlerin ihtişamını daha iyi temsil eder?”</p>

  <p class="block12">“Fil, majeste. Karadaki en yüce hayvan odur zira.”</p>

  <p class="block12">Şah bir an düşündü. “Peki, gönderdiğim hediyeyle, krallığımın ulu olduğunu ama dara düştüğümüzü, yardım istediğimizi ima etmek istesem?”</p>

  <p class="block12">“O takdirde, haşmetmeap, yavru bir fil gönderelim. Bu, şu anlama gelecektir. Cenkten korkumuz yok, kuvvetliyiz alimallah ama şu anda değil. Büyüyüp günü geldiğinde savaşırız. Şimdi biraz bakıma ihtiyacımız var.”</p>

  <p class="block12">Başvezir, yanında bir alay askerle kapılarını çaldığında Cihan artık üç yüz okka çeken ve hâlâ bembeyaz olan Çota'yı doyurmaktaydı.</p>

  <p class="block12">Cihan'ın amcası gelenleri görünce el pençe divan durdu. “Aman efendim, sefalar getirdiniz. Sefil avlumuzu aydınlattınız.”</p>

  <p class="block12">“Yavru bir filin varmış diye işittim” dedi vezir, adamın yalakalığını umursamadan. “Onu bize veresin. Şahımız Osmanlı sultanına göndermek ister.”</p>

  <p class="block12">“Tabii efendim, şereftir bizim gibiler için şaha hizmet etmek.”</p>

  <p class="block12">“Ne yani?” diye bir ses yükseldi. “Çota'yı vermeye kalkmıyorsun herhalde, değil mi?”</p>

  <p class="block12">Herkes dönüp oğlana baktı bir an. Cihan'ın amcası kendini yerlere attı. “Affedin muhterem vezir. Anası geçen ay öldü. Beter bir hastalıktan. Durup dururken gidiverdi kadıncağız. Gebeydi yazık. Çocuğun ağzından çıkanı kulağı duymuyor. Keder aklını aldı.”</p>

  <p class="block12">“Anam senin vicdansızlığın yüzünden gitti. Her gün dövüyordun...”</p>

  <p class="block12">Tamamlayamadı laflarını Cihan. Yediği şamarla yere yuvarlandı.</p>

  <p class="block12">“Vurma oğluna!” dedi başvezir.</p>

  <p class="block12">“Ben onun oğlu filan değilim” diye bağırdı Cihan düştüğü zeminden.</p>

  <p class="block12">Vezir tebessüm etti. “Cesur bir çocuksun sen. Gel bakayım yakınıma.”</p>

  <p class="block12">Amcasının yakıcı bakışları altında söyleneni yaptı Cihan.</p>

  <p class="block12">“Neden istemezsin fili vermeyi?”</p>

  <p class="block12">“Çota başka fillere benzemez” dedi Cihan. “Farklı o. Doğduğundan beri öyle. Hiçbir yere gidemez.”</p>

  <p class="block12">“Seviyorsun bu hayvanı, belli” dedi vezir. “Bir şey olmaz, dert etme. Şehzadeler gibi bakılır Osmanlı sarayında. Hem ailen de mükâfatlandırılacak.” Vezir hizmetkârlarından birine işaret etti, o da kuşağından bir kese çıkardı.</p>

  <p class="block12">Ayaklarının dibine saçılan paraları görünce Cihan'ın amcasının gözleri parladı. “Siz ona aldırmayın haşmetlim” dedi. “O ne bilirmiş? Fil sizindir. Tepe tepe kullanın. Şah ister de, kul hayır der mi hiç? Ne haddimize.”</p>

  <p class="block12">Çota'nın kaderi mühürlenince Cihan'a da fili seyahatine hazırlamak kaldı. Ona hazmı kolaylaştıran şifalı otlar yedirdi; yıkadı, fırçaladı, derisini ıtırlı yağlarla ovdu; ayaklarının altını törpüledi; tırnaklarını kesti. Gemiye binme vakti geldiğinde Çota'ya refakat edecek kişinin kendisi olmayacağım bile bile yaptı bunları. Ondan beş yaş büyük ve güya daha tecrübeli bir filbaz tayin edilmişti. Çıkık çeneli, gözleri birbirine yakın, tıknaz bir tip. İsmi Gurab'dı.</p>

  <p class="block12">Saraydan devasa bir kafes gönderildi; köşeleri altınla lehimlenmiş, parmaklıkları gümüş çiçeklerle bezenmiş. Kafesi görünce gözleri doldu Cihan'ın. Doğduğu andan beri Özgür ve şen olan Çota zincire vurulacak, mücrim gibi kilit altına alınacaktı. Hayvanın denizde seyahat etmesinin tek yolu buydu, biliyor ama kabullenemiyordu. Ayrılma zamanı yaklaştıkça yemeden içmeden kesildi. Kız kardeşleri onun için endişeleniyordu; amcası bile ona sataşmaz olmuştu.</p>

  <p class="block12">Gurab, işlerin nasıl gittiğine bakmak için ve kendi deyişiyle mahluk intibak sağlasın diye arada sırada uğruyordu. Fil, yeni bakıcısını kale almıyordu.</p>

  <p class="block12">“Tut!” diye bağırıyordu Gurab, elindeki değneği havaya kaldırarak.</p>

  <p class="block12">Kıpırdamak şöyle dursun, ondan yana bile bakmıyordu Çota.</p>

  <p class="block12">“Hadi al bu çomağı!” diye karşıdan sesleniyordu Cihan ve fil onun isteğini harfiyen yerine getiriyordu.</p>

  <p class="block12">Çota Cihan'dan başka kimseden emir almıyordu. Baktılar ki olmayacak, çocuğun da onlarla birlikte Goa Limanı'na gitmesine karar verildi. Hayvan orada onu İstanbul'a götürecek olan gemiye bindirilecek, Cihan da Agra'ya dönecekti.</p>

  <p class="block12">Yola çıkacakları sabah, Cihan'ın en büyük ablası onu bir kenara çekti. Yavaşça bir nefes alıp ciğerlerinde tuttu; hazır değildi sanki bırakmaya - ne nefesini, ne kardeşini.</p>

  <p class="block12">“Gidiyorsun” dedi, malumu ilan etmesine gerek varmış gibi.</p>

  <p class="block12">“Çota'ya yardım edip amcamla dönerim” dedi Cihan. “Bir iki günlük ayrılık.”</p>

  <p class="block12">“Kısa mı sürer uzun mu bilinmez, yol hali. Sabah sordum kendime. Anam hayatta olsaydı Cihan'a ne derdi, diye. Dua ettim ki Rabbim bana söylesin, fısıldasın kulağıma, ben de sana aktarayım. Ama hiçbir şey gelmedi.”</p>

  <p class="block12">Cihan başını eğdi. O da bilmek isterdi anacığı ne derdi böyle bir anda. Pencereden dışarı baktığında gördü ki köylüler beyaz fili süslemişlerdi. Hortumunu, kafasını rengârenk desenlerle donatmışlardı. Orada durmuş filin renklerine bakarken, şu kelimeler çıkıverdi dudaklarından: “Hayvana şefkat göster, hıncını zayıftan çıkarma, derdi herhal.”</p>

  <p class="block12">Ablasının koyu, kederli gözleri aydınlandı. “Doğru ya. Derdi ki, kimseye hoyratlık etme ve kimsenin kalbini kırmasına izin verme. Ne incitenlerden ol, ne incinenlerden.”</p>

  <p class="block13">***</p>

  <p class="block12">Goa Limanı. Kurşuni semada beliren bulutlar günlerdir dört gözle bekledikleri rüzgârı getirmişti beraberinde. Demir alınmış, yelkenler açılmıştı. Âdet olduğu üzere eski püskü i bir şalvar suya atılmıştı bahtları açık olsun diye.</p>

  <p class="block12">Kuru yaprak renginde, işlemeli bir ceket giymişti Gurab. Paçavralar içindeki Cihan’ın yanında bir mihrace gibi parlıyordu. Kaşlarını çatarak konuştu çocukla: “Basıp gitsen iyi olur. Sana ihtiyacımız kalmadı artık.”</p>

  <p class="block12">“Gemi kalkana kadar şuradan şuraya gitmem.”</p>

  <p class="block12">“Seni serseri” dedi Gurab.</p>

  <p class="block12">Cihan onu itiverdi. Gafil avlanan Gurab yere devrildi, ceketi kirlendi. Ayağa kalkıp hınçla homurdandı: “Gebertirim ulan seni.”</p>

  <p class="block12">Ne var ki kendini müdafaa etmesini biliyordu Cihan. Yumruklardan nasıl kaçılacağı konusunda idmanlıydı. Ne de olsa az dayak yememişti amcasından. Adam da bu arada kenarda durmuş, eğlenerek onları seyrediyordu. Hem yaşça hem boyca büyük olan Gurab istese Cihan'ı bir güzel hırpalardı ama yapmadı. Zira oğlanın gözlerindeki deliliği görmüştü. Kendisi için alelade bir fildi Çota. Ama Cihan için eşi benzeri yoktu; tek dostu, sütkardeşiydi.</p>

  <p class="block12">“Allah belanı versin” dedi Gurab, ama çoktan vazgeçmişti kavga etmekten.</p>

  <p class="block12">Hâlâ titreyen Cihan, Çota'nın yanına gitti. “Bahtın açık olsun. Ben buradan dönüyorum gayrı.”</p>

  <p class="block12">Zincire vurulmuş fil hortumunu savurdu.</p>

  <p class="block12">“Meraklanma, bir şeycik olmaz. Sultan seni çok sevecek.”</p>

  <p class="block12">Bunları söyledikten sonra gözyaşlarını silip yürüdü oğlan. Uzağa gidemedi. Bir duvarın arkasına saklanıp seyretmeye karar verdi. Bir vakit sonra Gurab geri döndü, ceketini temizlemişti. Rakibini defettiğinden emin bir edayla konuştu: “Hey koca mahluk! Kaldık mı baş başa? Sözümü dinlemezsen seni aç bırakırım. Mum gibi duracaksın karşımda, duydun mu? Fazla şımartmışlar seni. Ben o salak oğlana benzemem.”</p>

  <p class="block12">Vakti gelince Gurab file yürümesini emretti ama lafını dinleyen olmadı. Değneğiyle vurdu hayvana. Çota gene de kılını kıpırdatmayınca Gurab başladı onu dövmeye. Saklandığı yerde dehşet içinde izliyordu Cihan. Anladı ki sütkardeşini bu nemrudun eline bırakırsa İstanbul'a sağ salim yaramayabilirdi hayvancağız.</p>

  <p class="block12">Halasiler<sup class="calibre4"><sup class="noteref" id="back_note_1"><a class="calibre5" href="../Text/index_split_015.html#note_1" title="1">1</a></sup></sup> her şeyi yüklemişti gemiye. İskelede Çota ve kafesi dışında bir şey kalmamıştı. Gurab’ın seslenmesiyle zuhur eden dört adam filin karnına ipler bağladılar. Bundan hazzetmeyen hayvan böğürdü, homurdandı. Daha iki yaşına henüz basmıştı ama kuvvetliydi. Dört adam, oldu on adam; kimi arkadan iterken kimi önden çekiyordu. Fili içine tıkar tıkmaz kafesin kapısını kapatıp sürgülediler. Çota arkasını döndü, kapana kısıldığını anlamanın ıstırabı vardı gözlerinde. Tepesinden zincirlerle bağlanan kafes, bir bocurgat vasıtasıyla kaldırıldı. Bir anda kendini havada bulan hayvan etrafa bakındı; tüm sülalesinin dertsiz tasasız dolaştığı ormanlara, sisli vadilere doğru.</p>

  <p class="block12">İşte tam o lahzada bir şey Cihan’ın dikkatini çekti. Az ileride, yerde bir sandık duruyordu; bazı tahtaları kalkmış olduğundan muhtevası görülüyordu. Kutu kutu baharat vardı içinde. Bunu da gemiye taşıyacaklardı nihayetinde. Bir sandığa baktı Cihan, bir de beyaz file.</p>

  <p class="block12">Hayatımızın bir haritası varsa şayet, yollarda değil, yol ayrımlarında çizilmekte, iki şey arasında tercih yaptığımız o kısa, kısacık anlarda. Göz açıp kapayana kadar değişir kaderimiz, tek bir kararla. Kimsenin bakmadığından emin olunca sandığın içine süzülüverdi Cihan. Bir taş gibi kıpırtısız, durup bekledi. Amcasının onu köşe bucak arayacağını düşünüp keyifle gülümsedi. Bir müddet sonra bir sarsıntı hissetti. Hamallar sandığı sırtlanmıştı, ne yazık ki kabaca. Bu vaziyette taşındıktan sonra birdenbire havalandığını hissetti ve hızla yere indi. Çenesini tahtalara o kadar sert çarptı ki, az kalsın dilini koparıyordu. Damağında kan tadı, derin bir soluk aldı. Paldır küldür de olsa gemiye binmişti.</p>

  <p class="block12">Kendini ambarında bulduğu karakın<sup class="calibre4"><sup class="noteref" id="back_note_2"><a class="calibre5" href="../Text/index_split_016.html#note_2" title="2">2</a></sup></sup> ismi Batmayan Güneş'ti. Dört direkliydi, önde bir cıvadrası ve büyükçe bir baş kasarası vardı. Güneşten kararmış bir gemicinin karga yuvasında oturduğu orta direğin üzerinde rüzgârın keyfİne göre takılıp çıkarılabilen yelkenler taşıyordu. Elli iki gemici ve birkaç papaz, sefir, tüccar ve seyyahlardan oluşan bir düzine yolcusu vardı.</p>

  <p class="block12">Cihan gündüz gözüyle ortalıkta dolaşamazdı. Güverte döşemelerinden süzülen ışık huzmeleri azalır azalmaz dışarı çıkıp fili aramaya koyuldu. Karanlık ve rutubetli ambarın bir kuytusunda buldu onu. Gurab ortalarda yoktu. Çocuğu fark edince tatlı bir sevinç sesi çıkardı Çota.</p>

  <p class="block12">“Selam kardeşim” dedi Cihan.</p>

  <p class="block12">Hayvanın yanına çöktü. Onu sağ salim İstanbul’a götürüp saraya yerleştireceğini, ardından Hindistan'a, kız kardeşlerine döneceğini anlattı. Dinledi Çota, kulaklarını kocaman açarak.</p>

  <p class="block12">Ertesi sabah midesi kazınan Cihan, bir papazdan yalvar yakar su ve kuru ekmek edindi. Dönüşte Çota'yı ziyaret etti. Hayvan yine yalnızdı. Gurab’ın ambarda kalmaya niyeti yoktu anlaşılan. Cesaret bulan Cihan, Çota ile daha çok vakit geçirmeye başladı - ta ki yakalanana değin.</p>

  <p class="block12">“Sen!” diye gürledi aşina bir ses.</p>

  <p class="block12">Cihan arkasını dönünce çatık kaşlı Gurab'ı buldu karşısında. “Allah seni kahretsin! Ne arıyorsun lan burada? Bela gibi yapıştın.”</p>

  <p class="block12">“Ya sen ne demeye yoksun? Ne vakit gelsem Çota tek başına.”</p>

  <p class="block12">“Geberesice! Sana ne be? Sultanın fili. Senin değil ki.”</p>

  <p class="block12">Birbirlerine bağırmaya başladılar. Gürültüye koşan gemiciler ikisini de enselerinden tutup kaptana götürdüler. Afyona meyyal, dişlerinin yarısı kararmış, yarısı dökülmüş bir adamdı kaptan.</p>

  <p class="block12">“Bir fil, iki terbiyeci” dedi. “Demek biriniz fazlasınız.”</p>

  <p class="block12">“Vezir beni görevlendirdi” dedi Gurab gururla. “Hem o daha velet.”</p>

  <p class="block12">“Yaşım küçük ama hiç değilse file bakıyorum. Onun umurunda bile değil!” diye kendini savundu Cihan.</p>

  <p class="block12">“Kesin sesinizi!” diye gürledi kaptan. “Kim kalacak, kim gidecek, ben söylerim.”</p>

  <p class="block12">Ama unuttu. Günler geçti, kaptandan ses çıkmadı. Birbirlerine rastlamamaya gayret ederek, filin yanında nöbetleşe bekledi düşman filbazlar. Tuzlu et ve peksimet yemekten gına geldi Cihan'a. Ambarda tıkılı kalan Çota günden güne eriyordu mum gibi.</p>

  <p class="block12">Gemicilerin batıl itikatları çoktu. Uğursuzluk getirir diye bazı lafları ağza almıyor, alanı da oracıkta pataklıyorlardı. “Batmak” diyemezdin mesela ya da “kaza”, “felaket” veya “kayalar.” Fırtına ortasında bile “fırtına” kelimesini sarf edemezdin. Denizkızlarının ezgisini duyan, sol omzunun üs tünden arkaya doğru bir çimdik tuz atmalıydı, zira şeytandı seslenen. Mürettebatın ha bire tekrarladığı âdetler vardı. Ne vakit beğenmedikleri bir şey görseler ayaklarının dibine tükürürlerdi. Gece vakti ıslık çalan, köteği hak etmiş sayılırdı. Bazı şeylerden hazzetmiyorlardı - ters dönmüş bir kova, dolaşmış bir halat, eğilmiş bir çivi ya da gemide hamile kadın bulunması.</p>

  <p class="block12">Sıçanları seviyorlardı, ne tuhaf. Bu kemirgenlerin batan gemide durmadığı bilindiğinden, varlıkları her şeyin yolunda olduğuna dair bir teminattı. Fakat direklerden birine bir karga konsa hemen kovalıyorlardı. Gemicilerden biri, yola çıkmadan evvel bir kâhine gidip yol için üç elverişli rüzgâr l satın aldığını anlattı Cihan'a. Daha fazla almak istemişti ama elindeki gümüş baburi bu kadarına kâfi gelmişti.</p>

  <p class="block12">Derken bir ikindi vakti sıçanlar ortadan kayboldu. Semanın masum mavisi siyaha boyandı. Ve ardından katiyen yüksek sesle söylenmemesi gereken şey başladı. Bardaktan boşanırcasına yağıyordu yağmur. Deniz öfkeyle kabardı. Her dalga bir öncekinden yüksek, gemi rotasız ve çelimsiz bir ceviz kabuğuydu. Sular güverteye doluyordu. Denizciler kova kova boşalttıkça, deniz misliyle geri koyuyordu. Tufanlarda kullanılan yedek yelkenler açılmadı. Esas felaket dümenin kırılmasıyla yaşandı. Dünyanın sonu geldi, diye düşündü Cihan. Bilmiyordu ki hakikaten öyleydi, ama sadece fil ve kendisi için.</p>

  <p class="block12">Fırtınanın ikinci günü bir bölük gemici ambara indi. Suratlarındaki ifadelere bakar bakmaz kanı dondu Cihan’ın. “Mahluk gitmeli” dedi bir tanesi.</p>

  <p class="block12">“Hiç almamalıydık gemiye” diye lafa karıştı arkadaşı. “Beyaz fil olur mu hiç! Belli ki iblisin uşağı. Nemrut, lanet hayvan!”</p>

  <p class="block12">“Ne yani biz mi sebep olduk fırtı...” O kelimeyi anmaması gerektiğini hatırlayıp bocaladı. Ümitsizce Gurab'a döndü. “Ne olur bir şey söyle!”</p>

  <p class="block12">Gurab omzunu silkti. “Benim filim mi sanki? Git kaptanla konuş.”</p>

  <p class="block12">Merdivenlerden yukarı ok gibi fırladı Cihan. Güverte mahşer yeri gibiydi. Mürettebat ha bire koşturuyor, her taraftan sel gibi sular geliyordu. Sırılsıklam vaziyette ve denize savrulmamak için parmaklıklara tutunarak, zar zor ilerledi oğlan. Nihayet sağa sola emirler yağdıran kaptanı buldu.</p>

  <p class="block12">“Kaptan yetiş. Fili öldürecekler!”</p>

  <p class="block12">“Salak!” diye bağırdı kaptan, oğlanı kolundan iterek. “Biz can derdindeyiz, sen hayvan derdinde. Yıkıl karşımdan.”</p>

  <p class="block12">O zaman anladı ki Cihan, adamın her şeyden haberi vardı. Hatta belki de denizcilere ambara inmelerini o söylemişti. Kimi kime şikâyet ediyordu?</p>

  <p class="block12">“Kimse gemide beyaz fil istemiyor. Haksız değiller” dedi kaptan.</p>

  <p class="block12">“Peki ne olacak?” diye korkuyla sordu Cihan.</p>

  <p class="block12">“Suya atıyoruz.”</p>

  <p class="block12">“Ne!”</p>

  <p class="block12">“Bağırma ulan. Sen kalıyorsun” dedi kaptan. “Mahluk gidiyor sadece.”</p>

  <p class="block12">“Olmaz. Çota'yı yalnız bırakmam. Boğulur hayvan.” “Yüzer, dert etme.”</p>

  <p class="block12">“Bu havada mı? Bu halde mi?” diye haykırdı Cihan ağlamaklı. Bir ümit ışığı belirdi zihninde. “Osmanlı sarayına ait bu fil. Koskoca Sultan Süleyman hediyesine ne yaptığınızı işitince sizi sağ koyar mı?”</p>

  <p class="block12">“Yolda başına bir iş geldi deriz, buluruz bir mazeret” dedi kaptan. “Denizin gazabındansa sultanınki yeğdir evlat.”</p>

  <p class="block12">Cihan titremeye başladı. “Gemide beyaz fil uğursuzluksa, öldürmek daha beter uğursuzluk değil mi? Korkmuyor musun çarpılmaktan?”</p>

  <p class="block12">Bıyığını çekiştirdi kaptan. “Kayık veririm. Yakında bir ada var. Oraya varmaya bakın, kurtulursunuz.”</p>

  <p class="block12">Bir filika indirildi suya. İki filbaz fal taşı gibi açılmış gözlerle baktılar. “Atlayın” dedi kaptan.</p>

  <p class="block12">“Bana ne ya? Fille alakam yok” dedi Gurab. “Benim değil ya.”</p>

  <p class="block12">“Âlâ.” Kaptan oğlana döndü. “Peki sen? Senin de gitmen şart değil.”</p>

  <p class="block12">Bir kez daha kaderini değiştiren bir tercih yapıyordu Cihan. Tek kelime söylemeden bindi filikaya. Rüzgâr şiddetlendi. Korkunç bir dalga güverteye çarpıp, yağmur oldu yağdı üzerlerine.</p>

  <p class="block12">“Hazreti Süleyman efsanesi gibi” dedi kaptan. “Hani iki kadın bir bebeği paylaşamaz. Yalancı ana der ki, böl o zaman ikiye. Hakiki ana kıyamaz evladına ya. Şimdi anlaşıldı hanginiz sahtekâr, hanginiz hakiki filbazmış.”</p>

  <p class="block12">Neye yarar? Cihan hayatında hiç bu kadar korkmamıştı. Kafesinden çıkarılıp güverteye getirilen Çota delirmiş gibiydi, ayakları ıslak tahtalar üzerinde sabun gibi kayıyordu. Birkaç denemeden sonra hayvanı suya itiverdiler. Dehşetengiz bir çığlıkla düştü aşağıya. Deniz karanlık ağzını açarak yutuverdi koca fili bir lokmada.</p>

  <p class="block12">Cihan burada son verdi sözlerine. Dili damağına yapışmıştı. Mihrimah kocaman açılmış gözlerle bakıyordu. “Peki nasıl kurtuldunuz?”</p>

  <p class="block12">“Karaya vurduk. Bir adaya çıktık. Oradan bir gemi aldı bizi. İsmi <i class="calibre1">Gulyabani</i>.”</p>

  <p class="block12">Mihrimah gülümsedi. “Bari onlar file iyi davrandı mı?”</p>

  <p class="block12">“Keşke. Öldürüyorlardı zavallıyı az kalsın. Yolda salgın çıktı. Biri dedi ki fil eti iyidir. Kıtır kıtır kesecekti denizciler Çota'yı. Kaptan Garreth diye gâvur bir reis vardı, o kurtardı. Sonrası malum, geldik buralara. “</p>

  <p class="block12">“Demek bitti” dedi Mihrimah. “Bin gün anlatsan bin gün dinlerdim halbuki. Hoşuma gidiyordu sen konuşurken hayaller kurmak.”</p>

  <p class="block12">Cihan birden kendini berbat hissetti. Aptallık etmişti! Ne demeye bitirmişti ki hikâyeyi? Ya şimdi giderse prenses? Gider ve bir daha gelmezse? Paniğe kapıldı. Tam anlatmaya devam etmenin bir yolunu arıyordu ki Hesna Hatun'dan gelen sesle irkildiler. Kadın aniden iki büklüm olmuştu. Astım nöbeti tutmuştu. Nefes alamıyordu; kıpkırmızı kesildi, boyun damarları patlayacak gibi şişti. Hırıltılar yükseliyordu göğsünden. Prenses ve filbaz birer koluna girip ağaç dibine oturttular. Mihrimah dadısının kuşağından sallanan ipek keseyi açtı ve hemen burnuna tuttu. Keskin bir ot kokusu yükseldi. Demek Mihrimah'ın saçlarından gelen rayiha buymuş, diye düşündü Cihan. Hesna Hatun'un kesesinden bulaşan koku. İçindeki bitkiler şifalı olmalıydı ki derin derin soludu kadın. Nihayet nefes alışverişi yavaşladı, rengi açıldı.</p>

  <p class="block12">“Nasıl oldun dada?” dedi Mihrimah.</p>

  <p class="block12">“Daha iyiyim” dedi kadın, genç kıza gülümseyerek. “Sultanımın eli şifalı geldi.”</p>

  <p class="block12">“Hadi gidelim” dedi Mihrimah kaygıyla. “Yoruldun.” “Gidelim, melek sultanım.”</p>

  <p class="block12">Âdeti olduğu üzere prenses sevecen bir sesle veda etti beyaz file. “Allah'a emanet ol mahluk. Ne badireler atlatmışsın, acıdım sana! Bir dahaki gelişimde söz, harika bir tatlı getiriyorum.”</p>

  <p class="block12">Tam gidiyordu ki durdu, hafifçe yan döndü. İlk defa Cihan'a hitap etti ayrılırken: “İyi ki yalnız bırakmamışsın fili. Sümbül Oğlan.”</p>

  <p class="block12">Sevinemedi bile Cihan. Ne sevinmeye vakit vardı, ne yeni hikâyeler uydurmaya. Bir kez daha seyretmek düştü bahtına, hep yanında kalsın istediği insanın gidişini.</p>

  <p class="block13">***</p>

  <p class="block12">“Hey filbaz, hangi cehennemdesin?”</p>

  <p class="block12">Cihan ahırdan koşarak çıktığında karşısında Karanfil Kâmil Ağa'yı buldu. “Neredeydin?” diye sordu adam. “Temizlik yapıyordum...”</p>

  <p class="block12">“Git hazırlan. Şeyhülislam efendinin mahluka ihtiyacı var.”</p>

  <p class="block12">“Ne... ne için?”</p>

  <p class="block12">Karanfil Kâmil Ağa fırladığı gibi çocuğa bir tokat attı. “Ne haddine ulan sormak? Sana ne emrediliyorsa onu yap. Konuşma fazla.”</p>

  <p class="block12">Cihan, öteki terbiyecilerin yardımıyla mahfeyi Çota'nın sırtına taktı. Hazır olduklarında kapı ağası tepeden tırnağa süzdü hem fili hem filbazı. “Haydi gidin. Sangram yolu gösterecek. Bir zındığın mahkemesi var. Anlaşıldı mı?”</p>

  <p class="block12">“Evet efendim” dedi Cihan ama ne olup bittiğine dair en ufak fikri yoktu.</p>

  <p class="block12">Şehirde, çiseleyen yağmurun altında, telaşlı bir cuma sabahı yaşanıyordu. Cihan ile Sangram mahfenin içine yerleştiler ve bu vaziyette, yokuşlar, sokaklar boyu ilerlediler. Kapı ağasının anlatmadığını arkadaşının ağzından kopardı Cihan. Vazifeleri şeyhülislamı evinden alıp bir meydana götürmekti. Orada bir mülhidin davası görülecekti. Sultanın, filini şeyhülislamın emrine vermesi, ulemanın yanında olduğu anlamına geliyordu. Mahkemeye şahsen katılmaması ise dini meselelerle arasına mesafe koymak istediğini gösteriyordu.</p>

  <p class="block12">Haliç civarındaki bir mezarlığın yanından geçtiler. Beyaz fil aniden durdu. Havaya kaldırdı hortumunu, bir ses duymuş gibi bekledi. Cihan komut üstüne komut verse de hayvan bir müddet kıpırdamadı.</p>

  <p class="block12">“Bu mahluklar ölecekleri yeri seçermiş” dedi Sangram. “Bu da galiba burayı beğendi baksana.”</p>

  <p class="block12">Cihan ürperdi bu lafı duyunca. “Çota daha yavru, o nasıl lakırdı?”</p>

  <p class="block12">-Canım kızma, öyle derler” dedi Sangram. Neyse ki o anda beyaz fil tekrar yürümeye başladı ve konu kapandı kendiliğinden.</p>

  <p class="block12">Şeyhülislamın Kıztaşı civarındaki konağına vardıklarında öğlen olmamıştı. Duvarlarında oymalı güvercinlikler olan büyükçe bir konaktı. Cihan mekânı ilgiyle inceledi. İkinci kattaki pencerelerin kuzeye baktığım ve bazılarına renkli camlar takıldığını fark etti. Bunun bir hata olduğunu düşündü, çünkü bu şekilde güneş ışığından yeterince faydalanamıyorlardı. Bir yerden bir tirşe aşırabilse burayı sil baştan çizmek isterdi, kafasına göre.</p>

  <p class="block12">Bu arada ev ahalisi, daha evvel böyle yaratık görmedikleri için perdelerin arkasından fili gözetlemekteydi. Zevceler, çocuklar ve cariyeler... Onların korkulu bakışları altında Cihan evin efendisini selamladı. Bir merdiven ve bir düzine hizmetkârın yardımıyla mahfenin içine yerleşti ihtiyar adam. Cihan da Çota'nın ensesine oturdu. Sangram yürüyecekti.</p>

  <p class="block12">“Buradan düşen oldu mu hiç?” diye seslendi şeyhülislam, yola çıkınca.</p>

  <p class="block12">“Çelebim, sizi temin ederim öyle şey hiç olmadı.”</p>

  <p class="block12">“İnşallah ilk ben olmam.”</p>

  <p class="block12">Sokaklar boyunca ağır ağır ilerlediler. Şeyhülislamın mümkün mertebe çok kişiye görünmek istediği izlenimine kapıldı Cihan. Sultan Süleyman'ın filine binmek her gün kısmet olmazdı ne de olsa.</p>

  <p class="block12">Nihayet kalabalığın bekleştiği meydana vardılar. İnsanlar onları coşkuyla karşıladı. El sallayanlar mı ararsın, bağrışanlar mı? Gerçi Çota'yı mı, yoksa şeyhülislamı mı daha fazla coşkuyla selamladıklarını anlamak kolay değildi. Öylesine tezahürat vardı beyaz file. Bir heyecan havası esiyordu; bir beklenti vardı herkeste. Günlerce hakkında konuşacakları, eşe dosta ballandıra ballandıra anlatacakları bir mahkemeye tanıklık edecekti ahali. Sabırsızlanıyorlardı.</p>

  <p class="block12">Filin sırtından aşağı zorlukla indirilen şeyhülislam cuma namazını kıldırdı. Cihan'la Sangram aralarında fısıldaşarak Çota'nın başında beklediler. Arada sırada, irikıyım askerlerin nöbet tuttuğu açıklığa kaçamak bakışlar atıyorlardı. Muhafızların ortasında tek başına namaz kılan biri vardı - ince yapılı, uzun boylu bir delikanlı; zarif yüzünde birkaç günlük sakal uzamıştı.</p>

  <p class="block12">Cihan sanık hakkında bilgi edindi etraftan. Kuzguni saçlarından ve hüzünlü çehresinden dolayı herkes Leyli diyordu ona. Mecnun Şeyh olarak da biliniyordu. Tıpkı seneler evvel benzer bir suçlamayla yargılanan Oğlan Şeyh gibi o da hocaların en genciydi. Yağmur rengiydi gözleri, öylesine gri; solgun çiller vardı suratında, sanırsın ki ebru teknesi yağmış yüzüne damla damla.</p>

  <p class="block12">Büyüleyici zıtlıklarla doluydu Leyli. Hem âlemin işleyişine dair çocukça bir merak taşır, hem pirlere has telaşsız bir bilgelik sergilerdi. Bir yandan kayıtsızlık raddesinde cesurken, bir o kadar utangaçtı. Yerinde duramayacak kadar cevval, gülümserken bile gamlıydı. Kelimeleri kullanmakta mahirdi ama bazen günlerce bıçak açmazdı ağzını. Cezbeli sohbetlerine rağbet eden çoktu; memleketin her yanından gelirlerdi vaazlarını dinlemeye. Sesi kadifeydi, biraz da kısıkça, ama ne vakit hislense yükselip nağmelenirdi. Fikirleri ulemayı hayrete ve dehşete düşürmüş, rahatsız etmişti. Mecnun Şeyh de onlardan hazzetmezdi. Bilhassa medresede ders verecek bilgiden yoksun oldukları halde iltimasla müderris yapılanlara ve babadan oğula devreden ulema soylarına veryansın ederdi. Gün geçmiyordu ki erbab-ı zahiri iğneleyip alaya almasın. “İnsan daha yüksek bir idrak mertebesine eriştiği vakit” diyordu, “ne haramdan dem vurur, ne helalden. Ne cennet ister, ne cehennemden ürker. İmanın özüdür aslolan; şekli şemaili, kabuğu kisvesi değil.” Kadıların buyruklarının, hatta şeyhülislamın fetvalarının kendisini bağlamadığını iddia edecek kadar ileri gitmişti. Yığınlar içindi kurallar; düşünmek istemeyip de başkalarından onların yerine düşünmesini bekleyen hazır lokmacılar için icat edilmişlerdi.</p>

  <p class="block12">Aşktan bahsediyordu. Cümle kâinata, en ufaktan, zerreden en mühime kadar her şeye eşit nazarla bakmaktan söz ediyordu. “Cahil bir köylü, senelerce mürekkep yalamış hocadan yahut yedi kez hacca gitmiş hacıdan çok daha yakın olabilir Allah'a” diyordu. “Öyleyse, ya ne demeye paye vermeli ulemaya?”</p>

  <p class="block12">Dua etmek, ilanı aşk etmek demekti. Yaradan'a olan sevdanı açık etmek. Aşkta korkuya yer yoktu, ya da çıkarcılığa. İnsan ki kâinatın gayesiydi, kıymetli ve kadimdi, ona hiçbir şey haram değildi. Öyleyse insan ne kaynayan kazanlardan çekinmeli, ne huriler beklemeliydi, çünkü cennet de cehennem de, azap da sefa da yarın değil, şimdi; uzaklarda değil, buradaydı. “Allah'tan korkmaya daha ne kadar devam edeceksiniz?” diyordu. “Onu sevmek varken?”</p>

  <p class="block12">Cemaati -zanaatkârlar, köylüler, medrese talebeleri ve yeniçerilerden oluşan renkli bir küme- Leyli'nin vaazlarını pürdikkat dinlerdi. Fikirleri fakir fukaraya cazip gelirdi; tavrı, endamı da zenginlere. Kadınlar, gençler, cariyeler, esirler, kafası karışıklar ona ehemmiyet veriyordu. Sade Müslümanlar değil; Yahudiler, Hıristiyanlar ve kitaplarını kimsenin görmediği Zerdüşt taifesi de.</p>

  <p class="block12">Cuma namazı bitmiş, ulema yerlerine yerleşmişti. Leyli, uyku mahmuru bir çocuk gibi gözlerini ovuşturdu, kendisini sorgulayacak adamların yüzlerine baktı birer birer.</p>

  <p class="block12">“Neyle itham edildiğini biliyor musun?” diye sordu şeyhülislam.</p>

  <p class="block12">“Size göre kâfirlik olan şeyle” diye cevapladı Mecnun Şeyh.</p>

  <p class="block12">“Utanmadan, Allah olduğunu ve herkesin Allah olduğunu iddia ettin mi?”</p>

  <p class="block12">“Benim söylediğim, Allah'ın her birimizde mevcut olduğu. Çünkü O bizi sadece ilahi suretinden değil, aynı zamanda ilahi özünden var etti.”</p>

  <p class="block12">“Allah korkusu nedir bilmediğini söylemişsin, aslı var mı?”</p>

  <p class="block12">“Sevdiğimden neden korkayım? Siz sevdiklerinizden korkuyor musunuz?”</p>

  <p class="block12">Kalabalıktan bir uğultu yükseldi. Bir muhafız bağırdı: “Susun!”</p>

  <p class="block12">“Allah'a benzediğini ileri sürdüğünü kabul ediyorsun o zaman.”</p>

  <p class="block12">“Siz Allah'ı kendiniz gibi zannedersiniz. Kızgın, kindar, katı. Olur mu hiç öyle şey? Bense O'nun insana benzediğini sanmaktansa, insanın O'na benzeyebileceğine inanmayı tercih ederim.”</p>

  <p class="block12">Ulemadan Ebussuud Efendi araya girmek için müsaade istedi. “Az evvel ağzından çıkanın düpedüz küfür olduğunun farkında mısın?”</p>

  <p class="block12">“Öyle mi oldu?” Leyli, bu ihtimali mütalaa eder gibi bir an durakladı.</p>

  <p class="block12">Ebussuud Efendi'nin yüzü asıldı. “Nedamet getirip af dileyeceğine mahkemeyle alay mı edersin?”</p>

  <p class="block12">“Neden edeyim? Kisvede siz orada, ben buradayım, lakin özde başka değiliz. Haliyle bende beğenmediğiniz her ne varsa sizde de mevcut.”</p>

  <p class="block12">“Haddini bil! Aramızda ne benzerlik var?” dedi Ebussuud Efendi. “Benim Rabbim senin o kıt anlayışındakine benzemez.”</p>

  <p class="block12">“Peki bu şirk koşmak değil mi? Birden fazla Rab mi var?” dedi Leyli.</p>

  <p class="block12">Kalabalık fısıltıyla dalgalandı.</p>

  <p class="block12">Öksürerek araya girdi şeyhülislam. “Biraz daha anlat madem Yaradan'ı.”</p>

  <p class="block12">Mecnun Şeyh buna cevaben, Allah'ın semavi bir tahta kurulmuş bir kral, raca veya padişah olmadığını söyledi; günü geldiğinde cezalandırmak niyetiyle semadan bizi seyredip her günahımızı kaydetmiyordu. “Allah tacir mi hesap tutsun? Niye baksın günahın sevabından fazla mı diye, elinde terazi mi tutar? Buysa oruç tutmana sebep, tutma. Buysa sana secde ettiren, etme. Allah kâtip değil ki deftere kaydetsin. Takvada sahtekâr olacağına, günahında samimi ol, daha iyi.”</p>

  <p class="block12">Mahkeme hazzetmedi bu laflardan. Dört koldan sigaya çekmeye başladılar. Her seferinde benzer cevaplar aldılar. Ta ki şunları duyana kadar sanığın ağzından: “Sizin hudut çektiğiniz boydan ben çoktan geçtim gittim efendiler. Dur deseniz de duramam artık. Haram dedikleriniz bana helaldir. Sus deseniz de, susamam artık.”</p>

  <p class="block12">Akşam çöktü; sema al bir örtü oldu tepelerin üstünde. İlk saatlerdeki heyecan dağılmış, insanlar sıkılmaya başlamıştı. Yapılacak işler, doyurulacak mideler, memnun edilecek eşler vardı evde. Peyderpey, seyirci kitlesi eridi. Sadece sanığın sevenleri kaldı geride; tek kelime etmeseler de yüzlerinden okunuyordu sadakatleri. Geçen bir kayığın lambası parladı uzaktan. Martılar bağrıştı, bir parça çürümüş eti paylaşamıyorlardı.</p>

  <p class="block12">“Sana son bir şans veriyoruz” dedi şeyhülislam. “Söylediklerinin küfür olduğunu kabul edip af dilersen, bu seferlik bağışlanabilirsin.”</p>

  <p class="block12">Omuzlarını dikleştirdi Leyli, bir karar almıştı sanki. “Ben Maşuk'u sevdim, Maşuk beni. Herhal şu hayatta pişman olunacak daha isabetli şeyler var: Tamahkârlık. Açgözlülük. Kemdillik. İktidar hırsı. Yalan dolan. Bunlardan utanmalı insan. Lakin aşk... Aşk için nedamet niye?”</p>

  <p class="block12">Cihan korkmaya başlamıştı. Farkında olmadan öyle bir asıldı ki filin yularına, hayvan garip bir ses çıkardı. Herkes durup Çota'ya baktı. Seyirciler, ulema ve sanık.</p>

  <p class="block12">“Bu mahluk...” dedi Leyli uzaktan fili inceleyerek. “Hakk’ın heybetine ve evrenin çeşitliğine delalet değil mi? Her ne kadar bazıları 'hayvan' deyip geçse de ne kadar güzel ve asil. Öldüğümüzde ruhumuz durmaz ki. Devam eder seyrüseferine. Öyleyse ölüm yoktur. Kâinatın gayesi insandır. İnsanın gayesi öğrenmek. Korkuyla, yasaklarla böcek gibi sinmek niye? Anlamadan, sorgulamadan tekrarlamak niye? Aslolan Kuran'ın mânâsına ermek ve kendinde âlemi, âlemde kendini keşfetmek. Belli bir mertebeye varanlar için herkese verilen kurallar geçerli değildir.”</p>

  <p class="block12">O vakit ilan etti şeyhülislam: “Hepiniz şahitsiniz, kaç kez fırsat verdik pişman olsun diye. Kendi sonunu kendi ağzıyla mühürledi. Geri almadığı gibi küfürleri tekrar etti. Üç günbatımında katli vaciptir.” Dikenli bir sessizlik çöktü. Kimseden ses çıkmıyordu şimdi.</p>

  <p class="block12">“Müritleri tek tek sorgulanacak, tövbekârlar bir kenara ayrılacak, geri kalanlar aynı sona müstahak” diye kararını noktaladı şeyhülislam.</p>

  <p class="block12">Cihan daha fazla bakamayacağını hissederek gözlerini yere indirdi. O şekilde dururken duyduğu sözle irkildi.</p>

  <p class="block12">“Müfti hazretleri müsaade ederse bir fikrim var” dedi gençten bir müderris. “Sultanımızın beyaz filini ahali pek sever. Yedisinden yetmişine tüm İstanbul mahluka muhabbet gösterir. Neden mülhit filin ayakları altında can vermesin? O vakit bunu kimse unutmaz. İbreti âlem olur.”</p>

  <p class="block12">Şeyhülislam durakladı. “Böyle ceza ne görülmüş, ne duyulmuş.”</p>

  <p class="block12">Ebussuud Efendi konuştu bunun üstüne. “Bizde yoktur. Fakat duyarız ki Hint diyarında bu usule başvurulur. Orada hırsızların, katillerin cezası budur. Madem fil ile filbaz oradan gelmekte...”</p>

  <p class="block12">Bütün kafalar fil ve terbiyecisine çevrildi. Cihan kıpkırmızı olmuştu. Ağzını açtıysa da hemen konuşamadı. Kalbi göğüs kafesinden fırlayacak gibi çarparken dedi ki: “Muhterem hocalar, Çota daha evvel böyle şey görmedi. Ne yapacağını bilmez hayvan.”</p>

  <p class="block12">“Hindistan'dan gelmiyor musun?” dedi Ebussuud Efendi şüpheyle.</p>

  <p class="block12">Rengi uçtu Cihan'ın. “Doğrudur, efendim.” Son sözü şeyhülislam söyledi. “Öğret o zaman. Üç günün var.”</p>

  <p class="block12">Üç gün sonra dalda yaprak gibi tir tir titreyerek filin üzerinde oturuyordu Cihan. Aşağıda bir insan denizi dalgalanıyordu. Tüm İstanbul gelmişti beyaz filin bir zındığı ezdiğini görmeye. Genç müderris haklıydı. Böyle ceza kolay kolay hafızalardan çıkmazdı.</p>

  <p class="block12">Mecnun Şeyh'in elleri ayakları gözleri bağlıydı. Dua etmekteydi. Kalabalığın sesi boğuyordu mırıltısını. Yere boylu boyunca yatırılmıştı ki Çota üzerine basabilsin. Filin, suçlunun midesine yahut kalbine tek ayağını hızla indirmesi yeterli olacaktı.</p>

  <p class="block12">“Haydi” dedi Cihan en buyurgan ses tonuyla.</p>

  <p class="block12">Fil kıpırdamadı bile.</p>

  <p class="block12">“Yürü dedim mahluk!”</p>

  <p class="block12">Baktı olmuyor, asayla dürttü. Bağırdı, çağırdı. Tehdit işe yaramayınca rüşvet denedi. Elma, armut, fıstık. Gene de oynamadı yerinden koca fil, ikram edilenleri yemeyi ihmal etmese de. Bunun üzerine hayvanın gözleri bir pelerinle örtüldü, ayaklarının altındaki bedeni görüp huzursuzlanmasın diye. Fayda etmedi. Görmese de seziyordu Çota. Direniyordu.</p>

  <p class="block12">Mahkeme baktı ki olmuyor, güneş batmak üzere, vakit geçiyor; baktılar ki ahalinin yarısı sıkılmış, kalan yarısı ise zaten tasvip etmedikleri bu cezaya tepki göstermek üzere, son anda karar değiştirdiler. Bildik usulle öldürülecekti mülhit ve müritleri. Asılarak.</p>

  <p class="block12">Sonunda Mecnun Şeyh ve dokuz müridi idam edildiler. Cesetleri Boğaz'ın sularına atıldı. O esnada İstanbul’da olmadığı için kurtulan sonuncu mürit, karanın denize doğru uzandığı en uç noktada bekledi. Akıntının cesetleri getireceğini biliyordu. Birer birer yakaladı onları; yıkadı, öptü, kefenledi, gömdü. Koca şehirdeki Müslüman mezarları arasında sadece onlarınkiler başsız ve ayaksız olacaktı.</p>

  <p class="block13">***</p>

  <p class="block12">Saraya geldikleri andan itibaren Cihan’ın heyecanla yolunu gözlediği biri vardı: Sultan Süleyman. Fakat bunca zaman geçmiş, hükümdarın gölgesi bile görünmemişti. Hiç mi merak etmiyordu acaba Şah Hümayun'un hediyesini? Niçin gelip görmemişti beyaz fili? Her daim ya savaştaydı ya seferde. Sarayda kaldığı nadir anlarda, devlet meseleleriyle alakadar değilse şayet, Hürrem'in borusunun öttüğü söylenen haremdeydi. Halbuki Cihan, Çota'nın sultan tarafından sevildiğinden emin olmak istiyordu. Ondan sonra gönül rahatlığıyla hırsızlık edip ayrılabilirdi. Bekliyordu Osmanlı sultanını. Halbuki onun yerine Hürrem çıkageldi bir ikindi vakti.</p>

  <p class="block12">Serçe peşindeki kedi kadar sessiz, poyraz gibi süratli, Hürrem Sultan vahşi hayvanların kısmında bitiverdiğinde, hazırlıksız yakaladı herkesi. Daha az evvel avlu bomboşken karşılarında belirdi birdenbire. Arkasında maiyeti, üzerinde ateş kırmızısı bir kaftan, başında sivri çenesini vurgulayan bir serpuş, ortaparmağında kuş yumurtasından irice bir zümrüt vardı. Tek kızı Mihrimah yanındaydı. Genç kıza bakmaya hakkı olmadığını biliyordu Cihan ama yine de... yine de...</p>

  <p class="block12">Orada, annesinin çaprazında, dimdik ve vakur, herkesten ve her şeyden ayrı duruyordu prenses; ince tüller iniyordu başlığından. Meltem, ona dokunabildiği için şanslı ve bahtiyar, raks ediyordu saçlarında. Cihan’ın hayranlık dolu bakışını fark etmiş olmalı ki, dere diplerindeki çakıl taşları gibi ışıldadı gözleri. Dudakları bir tebessümle kıvrılınca ortaya çıktı ön dişlerinin arasındaki boşluk; şen ve haylaz bir hava verdi yüzüne.</p>

  <p class="block12">Cihan ağzını açıp kapattı; dili kendisinden habersiz, kıza bir şeyler demek istermiş gibi. Handiyse Mihrimah'a doğru bir adım atacakken haremağalarından biri ensesine okkalı bir şamar indirdi. “Diz çök, densiz! Bu ne cüret?”</p>

  <p class="block12">Cihan öyle hızlı eğildi ki dizkapakları taşlara çarptı. Etrafta gülüşmeler oldu. Utandı oğlan. Hürrem Sultan’ın kaftanıyla aynı renge büründü suratı.</p>

  <p class="block12">Hürrem oralı olmadan yürüdü; etekleri Cihan’ın alnına süründü. “Bu mahluka kim bakıyor?” diye sordu.</p>

  <p class="block12">“Ben kulunuz, sultanım” dedi Cihan.</p>

  <p class="block12">“Adı ne hayvanın?”</p>

  <p class="block12">“Çota, haşmetlim.”</p>

  <p class="block12">“Ne marifeti var? Neye yarar?”</p>

  <p class="block12">Cihan bu soruyu öyle tuhaf buldu ki cevap vermeden önce durakladı. “O... soylu bir hayvan.” İmkân olsa ona fillerin sadece ebat olarak değil kalben de azametli olduklarını anlatmak isterdi. Nice hayvanın aksine hayatı da, ölümü de idrak edebilirlerdi; bir yavrunun doğumu veya ihtiyar filin vefatı halinde merasimleri bile vardı. Aslanlar yırtıcı, kaplanlar heybetliydi; maymunlar zeki, tavus kuşları göz alıcıydı, ama bir tek filler bu sıfatların hepsine birden aynı anda vâkıftı.</p>

  <p class="block12">Cihan’ın aklından geçenlerden bihaber seslendi Hürrem: “Bize birkaç hüner göster bakalım.”</p>

  <p class="block12">Cihan şaşkın, yutkundu. “Biz hüner bilmeyiz.”</p>

  <p class="block12">Başını kaldıramadığı için Hürrem'in yüz ifadesini göremedi. Onun yerine ayaklarına baktı kadının. Gülfam terlikler içindeki ince, biçimli ayaklar birkaç adım atarak filin önünde durdu.</p>

  <p class="block12">“Bir sopa bulun” diye emretti Hürrem. Derhal bir kuru dal tedarik edildi. Cihan onun Çota'ya vurmasından korktu ama kadının niyeti başkaydı. “Mahluk bunu yakalayabilir mi?”</p>

  <p class="block12">Cihan cevaplamaya fırsat bulamadan, Hürrem elindekini fırlattı. Sopa havada yarım daire çizdi, hayvanın ön ayaklarının ortasına düştü. Çota oralı bile olmadı. Hortumunu sinek kovarcasına sallamak dışında kılını kıpırdatmamıştı.</p>

  <p class="block12">Hanım sultanın kaşları kalktı. Cihan, birden Çota'yı onun İ gözlerinden gördü: Haddinden fazla yiyen, haddinden fazla içen, haddinden fazla yer kaplayan ve buna mukabil hiçbir şey sunmayan devasa bir mahluk.</p>

  <p class="block12">“Bu heyulanın hiç marifeti yok mu?” dedi Hürrem - bir sualden ziyade bir tespitti.</p>

  <p class="block12">“İzzetli sultanım, bu bir savaş fili” dedi Cihan. Daha kelimeler ağzından çıkar çıkmaz tedirgin olduysa da devam etti konuşmaya. “Ataları gibi. Gerçi henüz genç ama şimdiden cesaretini ispatladı Hint ellerinde.”</p>

  <p class="block12">Hürrem durdu. Bu tuhaf ve besbelli saray adabından habersiz oğlana baktı. “Demek savaşçı, öyle mi?”</p>

  <p class="block12">“Evet sultanım...”</p>

  <p class="block12">“O takdirde bahçede ne arar? Gitsin harp meydanına!”</p>

  <p class="block12">Cihan'ın benzi soldu. Dili tutulsaydı da o lafları etmeseydi. Ama çok geçti. Bu arada Hürrem, Karanfil Kâmil Ağa'ya talimat vermişti bile. “Hayvanın bahtı acıkmış. Yakında cenk var. Dahil olsun yiğit erlerimize.”</p>

  <p class="block12">“Emriniz baş üstüne” dedi hadım.</p>

  <p class="block12">Hışımla dönüp yürüdü Hürrem; odalıklar yetişmek için koşturdular peşi sıra. File ve filbaza soğuk bir nazarla şöyle bir baktı Karanfil Kâmil Ağa. O da diğerlerine katıldı. Ama herkes gitmemişti, iki kişi arkada kalmış, Cihan'ı seyrediyordu: Prenses ve dadısı.</p>

  <p class="block12">“Annemi kızdırdın” dedi Mihrimah.</p>

  <p class="block12">“Hiç ister miydim” dedi Cihan, ağlamaklı.</p>

  <p class="block12">“De bana Sümbül Oğlan, neden üzgünsün?”</p>

  <p class="block12">“Çünkü... Bu fil harp etmeyi bilmez sultanım.”</p>

  <p class="block12">“Yani valideme yalan mı söyledin?” Ayıplamaktan ziyade eğleniyor gibiydi.</p>

  <p class="block12">Cihan ses çıkarmadı; ne kabul ne inkâr edebildi.</p>

  <p class="block12">“Gafil çocuk, şimdi yandın. Annem bir defa karar verdi mi kimse onu döndüremez.” Üzülmüş gibi iç geçirdi Mihrimah. “Bak bana.”</p>

  <p class="block12">Cihan emri duyduğu halde yerine getirmekte zorlandı. Prensesin ince yaşmaklı yüzüne bakar bakmaz panikle tekrar eğdi başını. O kısacık anda, kızın gözlerinin muzır bir alevle parladığını göremedi. “Ama sen gitmeyebilirsin. Senin kalmanı sağlayabilirim. Başka bir hayvana bakarsın.”</p>

  <p class="block12">Cihan sevindi bunu duyunca ama yine de gönlü razı olmadı. “Yalvarırım yapmayın. Bensiz göndermeyin Çota'yı.”</p>

  <p class="block12">“Düşündüğümden de budalaymışsın. Söylesene hiç savaş gördün mü?”</p>

  <p class="block12">“Yok, izzetli sultanım.”</p>

  <p class="block12">“Ben de görmedim ama şevketli babam beni çok diyara götürdü” dedi Mihrimah gururla. “Annemden fazla seyahat ettim. Hatta biraderlerimden de!”</p>

  <p class="block12">Hesna Hatun hafifçe öksürerek gitme vaktinin geldiğini ima etti. Sessiz bir hasbıhal geçti dadıyla prenses arasında. Cihan fark etmedi.</p>

  <p class="block12">“Bırak da sana yardım edeyim” dedi Mihrimah.</p>

  <p class="block12">“Filin benden başka kimsesi yok. O giderse ben de gitmeliyim.”</p>

  <p class="block12">“Git de gör gününü” dedi Mihrimah. “Oyun sanırsın zaar. Döndüğünde seni görmeye gelirim. Bakayım hâlâ fil aynı fil, sen aynı oğlan mısın?”</p>

  <p class="block12">Aynı akşam, Cihan cesaretini toplayıp Karanfil Kâmil Ağa'nın huzuruna çıktı. Çota'nın henüz harp meydanına ha zır olmadığını anlattı. Heyecanla konuşuyor, ha bire kendini tekrarlıyordu - adamın idrakinden şüphe ettiğinden değil, şayet susarsa ağlamaya başlayacağından korktuğu için.</p>

  <p class="block12">“Neye hazır olacakmış? Savaş fili değil mi zaten?” diye sordu hadım. “Yoksa senin şah aldattı mı bizi?”</p>

  <p class="block12">“Ağam, bu hayvan terbiye edilmemiş. Korktuğu şeyler var.”</p>

  <p class="block12">“Ne mesela?”</p>

  <p class="block12">Çocuk yutkundu. “Buraya geldiğimizden beri dikkatimi çeker. Ne vakit kaplan hırlasa, fil titrer. Bilmem neden...”</p>

  <p class="block12">Bâbü's-saade ağası lafını kesti. “O vakit endişeye mahal yok. Kara Boğdan'da kaplan yok ya.”</p>

  <p class="block12">“Kara Boğdan?” diye tekrar etti Cihan, aksiseda gibi.</p>

  <p class="block12">“Ordumuzun istikameti orası. Şimdi yıkıl karşımdan ve bir daha böyle zırvalarla gelme.”</p>

  <p class="block12">Adamın kaftanının eteğini öptükten sonra salyangoz yavaşlığıyla geri geri çıktı. Bir türlü anlatamamıştı meramını. Halbuki Sibiryalı Taras uyarmıştı onu. Demişti ki yaşlı baytar, korkularını alt etmemiş bir file güvenilmezdi. Galeyana gelir, kime saldıracağı belli olmazdı.</p>

  <p class="block12">Aslanbaz Olev oğlanın imdadına koştu. Oturup hayıflanmak yahut ona buna yalvarmak yerine kendi başlarının çaresine bakacaklardı. Madem hayvan kaplanlardan korkuyordu, ona korkuyu alt etmesini öğreteceklerdi.</p>

  <p class="block12">Allah bilir nereden, bir kaplan postu buldu Olev. Ardından, lüzumlu yerlere rüşvet verdikten sonra, kahverengi gözleriyle boş boş bakan, masum bir koyun temin etti. Bıraktılar otlasın bir müddet. Bu arada mutfak yamaklarından birine bir kova verip, hindi yahut tavuk kesildiğinde bunu kanla doldurmasını söyledi.</p>

  <p class="block12">Ertesi sabah Olev, Cihan'dan kaplan postunu sırtına geçir meşini, sonra da emekleyerek filin etrafında dolaşmasını, hırlayıp gürlemesini istedi. Oğlan şaşırsa da bu talep karşısında, Olev'in söylediklerini aynen yerine getirdi. “Yalağı devir!”</p>

  <p class="block12">Cihan söylenenleri yaparken fil de yan gözle onu seyretmekteydi. O gün ne yemek verdiler Çota'ya, ne su. Dedi ki Olev, bir file zarar vermenin en kolay yolu hortumunu hedef almaktı. Kemiksiz, safı kastan müteşekkil hortum aynı zamanda hem burun, hem dudak, hem el, hem koldu. Onunla koku ve nefes alır, yer içer, su çeker, kendini kaşır, gözlerini ovalar, dilediğine su fışkırtırdı. Buna mukabil hortumundan yara alırsa vay haline! Kendini koruyabilsin diye Çota'nın kafasına uygun bir zırh sipariş edip, fildişlerini törpülediler. İşleri bittiğinde o kadar sivri olmuştu ki bunlar, dokunsan kanardı parmakların.</p>

  <p class="block12">İkinci ve üçüncü gün, Cihan yine postu üzerine sarınıp Çota'nın etrafında çemberler çizdi. Gene aç susuz bıraktılar fili. Çıkıp gezinmesine izin vermediler. Çota, çektiklerinden sorumlu tuttuğu sahte kaplana öfkeyle bakmaya başladı. Dördüncü gün, Olev koyunu getirdi. Kaplan postunu onun sırtına geçirdi. Zavallı hayvan silkeleyip atmak istedi üstündeki yükü ama Olev postun iç kısmını yapışkan reçineyle kaplamıştı. Koyunu bu vaziyette ahıra, Çota'nın yanına sürüklediler. O noktada artık filin açlıktan gözü dönmüştü; koyun ise korkudan aklını kaybetmişti. Olev, mutfak yamağının getirdiği kovayı çıkardı. İçindeki kanı zavallı koyunun üstüne boca etti. Başına siyah bir kumaş örttü. Bir şey göremez olunca hepten çıldırdı hayvan. Onun gerginliği Çota'ya bulaştı; koca fil durmadan kafasını sallıyordu. Sersemlemiş koyun sağa sola koştururken sonunda gidip file çarptı. Çota hortumunu savurarak muazzam bir kuvvetle hayvana vurdu. Koyun, korkunç bir ses çıkararak devrildi, toparlandı. Olev ve Cihan dışarı çıkıp ahırın kapısını kapattılar. Kulakları kirişte, beklediler. Cihan kapı kolunu öyle sıkı tutuyordu ki elinin kanı çekilmişti. Koyunun bitmeyen melemelerini işitti - kan donduran feryatlar. Azar azar kesildi sesler. Nice sonra açtılar kapıyı. İçerisi kan, sidik ve dışkı kokuyordu. Orada, tepedeki aralıklardan sızan akşam güneşinin altında yatıyordu koyun; nefes almıyordu; vücudu delik deşikti.</p>

  <p class="block12">O gece hayvanat bahçesinde, öteki terbiyecilerle beraber ateşin etrafında oturdu Cihan. Ballı boza içip fısıldaştılar. Çinli ikizler, kafa yapan sarı bir tohumu afyonla karıştırıp yutmuşlardı; gaipteki bir şeylere bakıp kıkırdıyorlardı. Merak etti Cihan ne görüyor olabilirlerdi, onun göremediği? Bu gölgeler ve yankılar dünyasında hangisi daha gerçekti, onların seyrettikleri tatlı hayaller mi, yoksa kendi evham ve endişeleri mi? İstanbul’un üstünde kocaman ve alçak bir ay vardı. Yıldızlar çoktu. Sonsuz sayıdaki deliklerinden, uyuyan şehrin üzerine ışık serpen dev bir kevgir gibiydi sema. Çocuğun bir vakitler heyecanla dolu olan ruhu şimdi endişeli ve yorgundu. Burada ne yapıyordu? Bu yabancı insanların arasında? O esnada kız kardeşlerinin de başka bir ateşin -hararetiyle Cihan'ı ısıtamayacak kadar uzak bir ateşin- etrafında oturuyor olabileceği fikri kalbini hüzünle doldurdu. Saraydan da, saraylılardan da korkuyordu. Eve dönmek istiyordu. Halbuki o tutmuş, düpedüz savaşa gidiyordu, inanmadığı, anlamadığı bir savaşa...</p>

  <p class="block13">***</p>

  <p class="block12">Cuma namazını müteakiben, dövme bronzdan koca bir tepsiye benzeyen harp davulu, her sefer öncesi olduğu gibi yedi kere çalındı, insanın tüylerini diken diken eden bu gümbürtü, kasırlara, bahçelere, kafeslere vardıktan sonra duvarlardan taştı, zengin fakir demeden mahallelere yayıldı.</p>

  <p class="block12">Tekmil şehir, Cihan'ın gözleri önünde savaşa hazırlanıyordu. Bir nevi asker olmayan yoktu adeta. Yeniçeriler kışlalarından çıktı. Paşalar kılıç kuşandı. Bahçıvanlar, börekçiler, hallaçlar, sakalar, çulhalar, kürkçüler, kazzazlar, çıkrıkçılar, çömlekçiler, debbağlar, nalbantlar, bıçkıcılar, duvarcılar, hakkâkler, mumcular, halatçılar, tuğlacılar, kalafatçılar, okçular, balıkçılar, tavukçular, falcılara kadar cümle esnaf teyakkuza geçmişti. Muhabbet tellallarınınki dahil her loncada hummalı bir faaliyet vardı. Buna rağmen, sefere çıkmak için müneccimbaşının münasip bir gün ilan etmesini beklediler. Her şeyin -merasimin, düğünün, sünnetin- bir vakti vardı. Ölmenin ve öldürmenin de. Nihayet bir tarih verildi. Askerler, on iki günbatımı akabinde yola koyulacaktı.</p>

  <p class="block12">Düşman gelip seni bulmuyorsa senin onu bulman gerekiyordu kovuğunda. Koskoca ordu Haliç'le Prut Nehri arasındaki mesafeyi kat edecekti. Beyaz filin ön saflarda yürümesi emrolunmuştu. Ne var ki Cihan Deliler'e bu radde yakın olmak istemiyordu. Ayı ve kaplan postlarına bürünmüş, tepeden tırnağa dövmelerle kaplı, kulakları delik, kafaları ya tıraşlı ya kurt takkeli, ellerinde zincirli topuzlar taşıyan bu adamlar ya zırdeli ya yabaniydi. Aralarında tehlikeli haydutlar vardı. Zurnalar, borular, davullar çalarak ve ölüleri mezarlarından kaldıracak şekilde bağırarak düşmanın kanını donduracağı muhakkak bir velvele koparıyorlardı. Cihan filin bundan hazzedeceğini zannetmiyordu.</p>

  <p class="block12">Bu derdini kime açacağını düşünedursun bir şey söylemeye gerek kalmadı. Kara Boğdan'a doğru yola çıktıkları sabah yanı başında kopan tantana Çota'yı öyle bir galeyana getirdi ki, heyula gövdesiyle arka ayaklarının üzerinde kalktı. Neredeyse askerlerden birini eziyordu. Akşam ezanı okunmadan, fil ve filbaz arka saflara, sipahilerin yanına gönderilmişti bile. Ama bu sefer de atlar huzursuz oldu. Nihayetinde tekrar yer değiştirerek piyade birliklerine katıldılar.</p>

  <p class="block12">Ondan sonrası rast gitti. Aylar boyunca saray avlularında kapalı kaldıktan sonra açık hava ve uzun yürüyüşten hoşlanan Çota, hareketli bir tırıs tutturdu. Filin ensesinde oturduğu yerden etrafa bakan Cihan, uçsuz bucaksız insan denizi karşısında hayrete düştü. Serpuşlarının altından sarkan zülüfleriyle baltacıları; hu çeken dervişleri; aygırının üstüne kurulmuş yeniçeri ağasını; her iki yanında ikişer sersolak ve etrafında keskin okçular olmak üzere, etrafı muhafızlarla sarılmış halde küheylanına binmiş giden Sultan Süleyman'ı gördü. Önü sıra bir muhafız yedi at kuyruklu sancağı taşımaktaydı. Hayvanlar da savaşa gidiyordu. Erzak yüklenmiş develer; devasa topları çeken katırlar; mancınıkları getiren öküzler ve tabii ki atlar... yelelerinde rüzgâr, gözlerinde bilgelik taşıyan atlar. Canlarını tehlikeye atıyor; yollarda telef, savaşlarda hedef oluyor, gene de kimseden takdir görmeden ölüyorlardı. Askerin geçeceği güzergâhı önceden temizleyen silahdar bölüğü; gülleleri hazırlayan humbaracılar; hendek kazan, tüneller açan, en sağlam surları bile havaya uçuran lağımcılar; sancak-ı şerifi ve ağırlıkları muhafaza eden garipler; hemen yanlarında sağ ve sol ulufeciler; silahları ve zırhları temin eden cebeciler; toplardan ve mühimmatın taşınmasından sorumlu top arabacıları ocağı; kılıçlarıyla sekbanlar; düşmanı geceleri uyutmamak için naralar atan bozancılar; su taşıyan gencecik sakalar... Bunca asker, bayrak ve sancaklarını sallayarak; mızraklar, palalar, nacaklar, arkebüzler, baltalar, kalkanlar, oklar ve yaylar taşıyarak ilerliyordu. Cihan hayatında bu kadar çok insanı bir arada görmemişti. Binlerce ayrı kafadan ziyade tek bir vücuttu ordu. Aynı anda adım atan ayakların yere vuruşuyla çıkan ses tüyler ürperticiydi. Bıçak gibi kesen yele karşı bir-ahenk, pür-nizam gidiyorlardı.</p>

  <p class="block12">Aniden acı bir feryat duyuldu. Yer yarılmış, dokuz sipahiyi yutuvermişti. İçinde sipsivri kazıklar bulunan derin bir çukura yuvarlanmıştı hepsi - düşmanın kurduğu ve kurnazca üzerini örttüğü bir tuzaktı bu. Koşup baktılar aşağıya. Göğüslerinden, midelerinden kanlı kazıklar çıkan parçalanmış bedenler buldular. Boynundan yaralanmış yağız bir at haricinde nefes alan yoktu; onu da bir okçu vurdu ki ıstırabı dinsin. Ölüleri çıkarıp gömmek mi, yoksa oldukları yerde bırakmak mı gerektiği konusunda kısa bir münakaşa yaşandı. Vakit azdı, vakit kıymetliydi; nihayetinde, bulundukları çukurda defnedildiler. Askerler ve atlar aynı isimsiz mezarı paylaştılar.</p>

  <p class="block12">O gün sırtında kırbasıyla, pire gibi hareketli, biraz da peltek bir azap eriyle tanıştı Cihan. Adam düşmanla karşılaşmaya can attığını anlattı.</p>

  <p class="block12">“Kellesini aldığın her kâfir için cennette bir köşkün olacak” dedi. Dokuz asker öldürmüştü şimdiye kadar. Bir o kadarını daha haklayacaktı, kararlıydı. İnsanın bu kadar köşkle ne yapacağını anlayamayan Cihan bir şey demedi.</p>

  <p class="block12">Azap eri Mohaç'ta savaşmıştı. Sürüyle kâfir can vermişti orada; gökten dolu gibi, çekirge gibi, yaralı kuş gibi ceset yağmıştı. Toprak, kılıcını hâlâ elinde tutan, gözleri açık giden ölülerle kaplanmıştı. Etten ve kemikten bir halı gibi.</p>

  <p class="block12">“Altın rengi bir ışık gördüm” dedi adam, fısıltıyla.</p>

  <p class="block12">“Nasıl?”</p>

  <p class="block12">“Öyle parlaktı ki... Bütün meydanı aydınlatmıştı. Anladım ki Allah bizden yana.”</p>

  <p class="block12">Ortada böyle kocaman bir nur varsa herhalde karşı taraf da görmüştür diye düşündü Cihan. Demek ki düşman ordusu da inanmıştı ilahi bir kudretin onların tarafını tuttuğuna. Belki de savaş dediğin, Tanrı'nın bir tek kendilerini sevdiğine inananlar arasında bir kavgaydı. Böyle bir iddiası olmayanın savaşmak için sebebi de yoktu. Kuşkularını kendine sakladı.</p>

  <p class="block12">Güneş altında ilerleyip, karanlık çökünce mola vererek vadileri, tepeleri aştılar. Altı gün beş gece sonunda Prut Nehri'ne vardılar. Suyun üstünde sisten bir perde asılıydı. Onları karşı sahile geçirecek hiçbir şey yoktu. Ne bir gemi, ne bir köprü. Bir çare bulunana kadar kamp kurup dinlenmeleri emrolundu. Nehrin dirsek yaptığı yerde epeyce çamur birikmişti. Oraya doğru fırlayan Çota, kendini vıcık vıcık birikintinin içine attı; keyifle yuvarlanmaya başladı. Öyle şen sesler çıkarıyordu ki tabur tabur askerler durup onu seyre daldı.</p>

  <p class="block12">“Ne yapıyor bu?” diye sordu azap eri.</p>

  <p class="block12">“Filler çamuru sever” dedi Cihan. “Derilerine iyi gelirmiş. Bizim gibi terleyemiyorlar da. Taras anlattı hepsini.” “Taras da kim?”</p>

  <p class="block12">“Eee.... Sarayda ihtiyar bir baytar var. İyi bilir hayvanları.”</p>

  <p class="block12">Adam dikkatlice süzdü Cihan'ı. “Yani sen şimdi kendi filinin huyunu suyunu o heriften mi öğrendin? Sen neden bilmezsin?”</p>

  <p class="block12">Cihan tedirgin halde gözlerini kaçırdı. Fazla konuşmuştu. Hep böyle oluyordu. Ne vakit birine bir parça açılıverse pişmanlık duyuyordu. Midye gibi içine kapandı, suskunlaştı. Çok geçmeden anlaşıldı ki Çota dışında bu zoraki moladan memnun olan yoktu. Zafere ve ganimete düşkün yeniçeriler beklemekten hoşlanmamıştı. Her yer sivrisinek doluydu. Bizzat düşman tarafından yetiştirilmiş gibi hınçla sokuyorlardı. Askerler gergin, atlar huzursuzdu; akıncılar hep aynı köylerden yiyecek toplamaktan bıkmıştı; içtikleri çorba gün geçtikçe yavanlaşıyordu.</p>

  <p class="block12">Bu esnada, yol açıp köprü inşa etmeleri için önden gönderilen müsellemler çalışmaya koyulmuştu. Fakat işlerine şeytan karışmış olmalı ki köprünün ayakları birer birer yıkıldı. Hafta bitmeden, ikinci köprünün temeli tamamlandı - daha kuvvetli görünse de ilkinden de çabuk çökerek yarım düzine askerin yaralanmasına sebep oldu. Üçüncü deneme daha da cılızdı. Zemin bataklıktan beter, akıntı insafsızdı. Cesaretleri kırılmış, asapları bozulmuş halde orada kaldılar. Hızlandı nehir, yavaşladı zaman. Bir uğursuzluktur geldi kondu üzerlerine. En yüksek rütbeliden en basit ere, herkese sirayet etti atalet. Cihan’ın konuştuğu azap eri bile umutsuzdu. Buralara kadar getirip de ne demeye çaresiz bırakmıştı Allah, anlamıyordu. Bir an evvel çözüm bulunmazsa, her kademede baş gösteren huzursuzluk daha başlamadan bitirecekti bu savaşı. Düşmana gerek kalmadan ordu, kendi sabırsızlığına yenilecekti.</p>

  <p class="block9" id="calibre_pb_6">&nbsp;</p>
</body>
</html>
