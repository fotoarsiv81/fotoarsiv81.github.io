<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Azil</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre4" style="margin:0pt; border:0pt; height:1em"> </p><p class="calibre4" style="margin:0pt; border:0pt; height:1em"> </p><p class="calibre5">“Alo.”</p><p class="calibre5">“Asil, sen misin?”</p><p class="calibre5">“Kimsiniz?”</p><p class="calibre5">“Seni görmem lazım.”</p><p class="calibre5">“Kimsiniz?”</p><p class="calibre5">“İlk müşterin.”</p><p class="calibre5">“Ben bir şey satmıyorum.”</p><p class="calibre5">“Kural danışmanımdın. Hatırlıyor musun?”</p><p class="calibre5">Asil’in gözkapakları, çekilebildikleri kadar yuvalarına çekildi.</p><p class="calibre5">“Beni nerede görmen lazım ve ne zaman?”</p><p class="calibre5">“İlk buluştuğumuz yerde. İki saat sonra.”</p><p class="calibre5">“İki saat sonra.”</p><p class="calibre5">Ahizeyi telefona yerleştirip karşısındaki aynayla yüz yüze geldi. Kimin kime sorduğu belli değildi, ama biri yaptı:</p><p class="calibre5">“Bu kadım nereden tanıyorum?”</p><p class="calibre5">Kimin yanıt verdiği belli değildi, ama biri yaptı.</p><p class="calibre5">“Kural danışmanlığımın ilk müşterisi.”</p><p class="calibre5">Zihninde bir slayt gösterisi başlamıştı. Kadınla ilk karşılaştıkları meydan. Kadının Toyota’sı. Kadının parası. Kadının eski sevgilisi. Kadının lokantası. Kadının kendisi. Hepsini gördü. Hepsini anımsadı. Ama kadının neden görüşmek istediğini anlayamadı. Bu kadar zaman sonra. Öğrenmenin tek yolu, yüzleşmekti.</p><p class="calibre5">İki saat geçmiş ve yüz yüze oturuyorlardı. Kadın, önündeki bardağı dolduran irish cream ve kahveyi plastik bir çubukla karıştırıyor ve herhangi bir nedenden ötürü rahatsız olduğunu belirten bakışlar besliyordu. Asil, kendine beslenen bakışları büyütüp geri yolladı.</p><p class="calibre5">“Beni neden görmek istedin?”</p><p class="calibre5">Plastik çubuğu kapalı dudaklarının arasına sokup çıkaran kadın, hayatı boyunca bu soruyu beklemiş gibi yanıtladı. Ani ve heyecanlı.</p><p class="calibre5">“Bak Asil, sana bir şey söylemek istiyorum. Sana bir itirafta bulunmak istiyorum. Bu, hiç de kolay değil. Ama söylemeliyim... Öncelikle, kitabın için tebrik ediyorum. Görüyorum ki iyileşmişsin. Sana yeniden ihtiyacım var.”</p><p class="calibre5">Asil, bu soruyu nasıl yanıtlayacağına evden çıkarken karar vermişti.</p><p class="calibre5">“Artık kural danışmanlığı yok.”</p><p class="calibre5">“Ben, kural danışmanlığından bahsetmiyorum... Asil, sen, hiçbir zaman kural danışmanlığı yapmadın. Sen...”</p><p class="calibre5">“Ne demek istiyorsun?”</p><p class="calibre5">“Sen kural danışmanlığı yapmadın. Bu, ilk tanışmamızda kendine yakıştırdığın bir meslekti. Biz bunu sadece bir oyun olarak sürdürdük. Kurallar, olasılıklar raporu, bunların hiçbiri yok, olmadı. Sen daima bunları sayıklıyordun, ama hiçbiri gerçek değildi.”</p><p class="calibre5">Asil, kadının neden söz ettiğini kesinlikle anlamıyor ve delirmiş olduğunu düşünüyordu.</p><p class="calibre5">“Sen delisin! Sen, benim ilk müşterimdin. Eski sevgilinle lokanta açtın.”</p><p class="calibre5">“Q benim ağabeyimdi. Ve seninle tanıştığımızda zaten bir lokantası vardı.”</p><p class="calibre5">“Ben gazeteye ilan verdim. Sen aradın!”</p><p class="calibre5">“O ilanı ben vermiştim. Beni sen aradın,”</p><p class="calibre5">Asil, kadının belleğinin kesinlikle iflas ettiğine karar verdi ve sözlerinin önemsiz olduğunu düşünerek, görüşme nedenini öğrenmek istedi.</p><p class="calibre5">“Her neyse, beni neden görmek istedin?”</p><p class="calibre5">Kadın bu ani teslim karşısında o kadar şaşırdı ki, elindeki plastik çubuk, ağzı ile bardak arasında, havada donup kaldı.</p><p class="calibre5">“Ne demek, her neyse? Sen ne yaptığının farkında mıydın?”</p><p class="calibre5">Asil önemsememekte ısrar ediyordu.</p><p class="calibre5">“Evet. Beni neden görmek istedin?”</p><p class="calibre5">Kadın, Asil’in belleğinin iflas ettiğine karar verdi ve sözlerinin önemsiz olduğunu düşünerek görüşme nedenini söyledi.</p><p class="calibre5">“O zaman, senden ne istediğimi biliyorsun.”</p><p class="calibre5">Asil oynamaktan vazgeçti.</p><p class="calibre5">“Hayır, bilmiyorum.”</p><p class="calibre5">Kadın da oynamaktan vazgeçti. Plastik çubuğu masaya bıraktı. Yüksekten. Bir damla irish cream ve bir damla kahve masaya çarpıp parçalandı.</p><p class="calibre5">“Son müşteriyi hatırlıyor musun? Otelleri olan kadını? Kadın mutlaka seni görmek istiyor. Bu kez çok para verecek. Sana da vereceğim. Hem geçen seferlerden birikmiş paran var. Onları da alacaksın.”</p><p class="calibre5">“Ne dediğini anlamıyorum. Ben kural danışmanlığı yaptım.”</p><p class="calibre5">“Hayır Asil, sen medyumluk yaptın. Benim bulduğum müşterilere baktın. Senin adına hesaplar açtırdık. Çok para kazandık. Sonra sen içmeye başladın. Her şeyi mahvettin.”</p><p class="calibre5">Asil, nabzını dinledi. Sakin olmalıydı. Nabzı hızlanırsa kriz geçirebilirdi. Sakin olmaya çalıştı. Zihnindeki slayt gösterisini yeniden başlatmak istedi, ama olmadı. Kelimeler, ağzından ölüme atladı.</p><p class="calibre5">“Ben kural danışmanıydım.”</p><p class="calibre5">“Hayır Asil. Sen bir medyumdun. Benim gibi. Verdiğim ilanla beni buldun. Önce seni müşteri sandım. Ama sonra yeteneğini gördüm ve birlikte çalışmaya başladık. Sen başkalarının rüyalarını görerek medyumluk yapıyordun. Ruhlarla, dünya dışı varlıklarla iletişime geçiyordun. Ama kural danışmanlığı yaptığını söylüyordun. Yazılar yazıyordun. Bana veriyordun. Rapor, diyordun onlara. Olasılık raporları.”</p><p class="calibre17">Asil kalkmak istedi. Gitmek, koşmak, kaçmak, yok olmak, buharlaşmak, havaya karışmak, rüzgârla savrulmak istedi. Ama yapmadı. Sağlıklı bir zihne sahip olmadığını anımsayıp durdu. Kadının anlattıklarının belleğinde kesinlikle yeri yoktu. Ancak hayatının aylarını, yıllarını unutması da ilk kez olmuyordu. Bir an için, hepsinin doğru olduğunu kabul etti ve üzüldü. Kuralları tanıyan bir varlık olarak soytarılık yapmış olduğuna üzüldü. Ama zihni, o kadar karmaşık bir düzene sahipti ki tek bir cümle yankılandı iki kulağının arasında: Verilmiş olan her karar, o anın şartları içinde en doğru olandır.</p><p class="calibre17">“Sana ihtiyacım var. Kadın çok zengin. Hepimiz kurtulacağız. Tek istediği, seninle bir seans. O kadar. Tek istediği bu. Bana borcun var, Asil. Unutma. Seni hastaneye ben götürdüm. Sana ben baktım. Ailene ben haber verdim.”</p><p class="calibre17">Kadın konuşuyor; ancak Asil, aralarındaki havayı duyuyordu. Medyumluk yapmış olduğu bilgisine alışmaya ve yaşamı boyunca daha kaç sahte geçmişle karşılaşacağını hesaplamaya çalışıyordu. Ayrıca zihnindeki küçük bir bölge de, kural danışmanlığına ilişkin fotoğrafları kanıt olarak sunuyor ve “Hayır!” diye bağırıyordu. “Asil, kural danışmanıydı. Kuralların tek tanığıydı. İnsanların hayatlarına girip çıktı. Geride olasılık raporları bıraktı. Asil ne falcıydı ne de medyum ne de bir sahtekâr! Kendi olasılıklarını hesaplamaya çalışırken hastalandı.”</p><p class="calibre17">“Kabul ettiğin anda kadına telefon edip haber vereceğim. Bizi bekliyor. Ama önce son görüşmenizde olanları sana anlatmam lazım. Asil! Beni dinliyor musun?”</p><p class="calibre17">Asil, zihninin içinden geçen bir minare merdiveninde sıkışmış, hangi yöne gittiğini anımsamaya çalışıyordu. Yukarı mı, aşağı mı? Bir kadın sesi duyuyordu. Üçgen basamaklı merdivende yarı büklüm duruyor ve sesin nereden geldiğini anlamaya çalışıyordu... Aşağıdan! Her şeyi gizleyen bir sütun ile kavisli bir duvarın arasına sıkıştığı minare merdiveninde, aldığı her nefesin bir öncekinden az olduğunu fark etti. Ses aşağıdan geliyorsa çıkış da orada olmalıydı. İlk adımını attı. Sonra ikinci. Dar ve hızlı adımlar. İniyordu. Olabildiğince hızlı. İndikçe dönüyor, döndükçe midesi bulanıyordu. Katsız bir merdiven. Kaç basamakta nereye varıldığı belli olmayan bir merdiven. Sağ ayağının topuğu kaydı ve Asil bir göktaşı gibi yuvarlandı. Omuriliği hariç zihnindeki bütün kemikler kırıldı ve kendini minarenin dışında, kadının ayaklarının dibinde buldu. Gözlerini açtığında ezan okunuyordu.</p><p class="calibre17">Meydan, semtin ve kentin en büyük camisinden gelen ezan sesiyle dolup taştı. Kadın aralarındaki masaya rağmen sesini Asil’e duyuramayacağını anlayıp sustu. Zihni kan revan içinde olan Asil, yerde sürünürken bir düşünceye rastlamaya çalıştı. Mantıklı bir düşünce aradı. Sağlıklı bir düşünce. Ancak ne kadar sağlıklı olduğuna Asil karar vereceği için düşüncenin deliliğe olan uzaklığı, bir sır olarak kalacaktı. Asil, aradığı düşünceyi buldu:</p><p class="calibre17">Sen, zihin kemikleri kırılmış bir insansın. Kemikleri bağımsız bir zihinsin. Daralabilir, genişleyebilirsin. Bedenin, başının sığdığı her delikten geçebilir. Sen, derisi dövülmüş, ancak kemikleri parçalanmış bir varlıksın. Medyumluk da, katillik de yaparsın. Tek ihtiyacın para. Nakit. Sağlıklı bir insan gibi düşün! Paranın peşinden git ve fırsatı değerlendir. Herkesin yapacağı gibi. Geçmişin önemi yok.</p><p class="calibre17">Ezan sona ermiş ve Asil, kadının açılan ağzını, kendi ağzından çıkanlarla kapatmıştı.</p><p class="calibre17">“Evet, seni, dinliyorum. Ama bana her şeyi hatırlatman lazım. Çünkü galiba o zamanlar çok içiyordum. Hiçbir şey hatırlamıyorum. “</p><p class="calibre17">Kadın en kötüsüne hazırlanmıştı. Asili ikna etmek için onunla sevişmeye, gerekirse de ailesini öldürmekle tehdit etmeye hazırdı. Ancak karşısındaki Asil’di. Bir saniye sonra ne yapacağı belli olmayan adam. Aklından geçenleri rehin alan adam. Düşünce yiyen adam... Asil’in ani kabulü kadını rahatlatmıştı. Hem de çok. Çünkü bu kez, müşteriden emindi. Büyük bir iş olacaktı. Asil’e güveniyordu. Çünkü görmüştü. Aylar boyunca, onun ruhlar ve dünya dışı varlıklar tarafından işgal edilmiş zihninin konuşmasına tanıklık etmişti. İlk seferinde, Asil’in de kendisi gibi bir dolandırıcı olduğunu düşünmüş, ancak seans sonlarında hiçbir şey anımsamayan adamın, olan ile olmayan arasında bir köprü görevi gördüğüne inanmıştı. Ama bu inanç, para hırsından güçlü değildi. Hatta hiçbir şey paradan güçlü değildi. Bu yüzden, Asil’i kentin bütün zengin hayalperestlerine kiralamış ve onlara unutamayacakları gösteriler sunmuştu. Otellerin, konferans salonlarındaki toplu buluşmalardan, bağ evlerinin verandalarındaki özel toplantılara kadar. Kadın, Asil adındaki maymuncukla, içinde para olduğunu bildiği her insanın hayatına girmiş ve daima ihtiyacından fazlasını çalmıştı. Asil’se içki içmiş, sadece kadın istediğinde sevişmiş ve karşılaştığı insanlar hakkında olasılık raporları yazmıştı. .Ama seanslar, uçsuz bucaksız epileptik krizler eşliğinde, Asil’in sesten sese, ruhtan ruha ve renkten renge girdiği gösteriler olmuştu. Asil hastaydı. Ancak hastalığını paraya çevirmek olanaklıydı. Dilendirilmek için kolun kesilmesi gereken biri değildi. Asil, kadına, kolu ve gerçekle ilişiği kesik gelmişti.</p><p class="calibre17">“Bak Asil...”</p><p class="calibre17">Zihninin zemininde bulduğu düşünce, Asil’e söz kestirdi.</p><p class="calibre17">“Önce para!”</p><p class="calibre17">“Tamam, merak etme. O konuda anlaşırız.”</p><p class="calibre17">“Hayır, hemen şimdi.”</p><p class="calibre17">Maymuncuğun gözü açılmıştı.</p><p class="calibre17">“Müşteriden alıp sana yüzdeni vereceğim.”</p><p class="calibre17">“Yüzde değil. Yarı yarıya.”</p><p class="calibre17">“Her şeyi ben ayarladım. Sana sadece yüzde otuz veririm. Daha fazlasını isteme. Ağabeyimin payını da unutma. Üstelik paranı seansın sonunda alacaksın.”</p><p class="calibre17">“Tamam.”</p><p class="calibre17">Ancak maymuncuk, gözü açılmış olsa da maymuncuktu. Yani küçük bir maymun. Kabuğu soyulmuş bir muzu, soyulmamış bir kasa muza tercih eden küçük Asil. Müşteriden alınacak miktarı bilmeden, payını kabul eden küçük Asil.</p><p class="calibre17">“Bak Asil, bu kadının kocası iki yıl önce öldü. İntihar etti. Amerika’da. Bir tarikata üyeydi. Ölünce, başka bir galakside bulunan bir gezegene gideceklerine inanıyorlardı. Birlikte intihar ettiler. Önceki seansta sen, o gezegene gidip kadının kocasını buldun ve onları konuşturdun. Şimdi kadın, başka biriyle evlenmek istiyor. Ama ölü kocasının korkusundan bunu yapamıyor. Onun ne düşündüğünü bilmek zorunda. Özellikle de evliliği desteklemesine ihtiyacı var. Ne demek istediğimi, anlıyor musun? Kocası, kadının evlenmesine izin vermeli. Daha fazla para almamız için bu şart. Hiçbir tereddüdü kalmamalı. Senden başka kimseye güvenmiyor. Başka medyumları kabul etmiyor. Kitabını görene kadar, Afrika’da yaşadığını söylüyordum. Sonra seni yayınevinden buldum. Şimdi, beni iyi dinle. Kadına bir süredir Afrika’da yaşadığını söyleyeceksin. Kocası gibi konuşup evlenebileceğini söyleyeceksin ve parayı alıp gideceğiz. Bu kadar basit. Tamam mı? Anlaştık mı?”</p><p class="calibre17">“Adı ne?”</p><p class="calibre17"><span class="calibre6">“Şefika</span><span class="calibre7">,”</span></p><p class="calibre17">“Gezegenin adını soruyorum.”</p><p class="calibre17">“Kobo.”</p><p class="calibre17">“Orayı biliyorum. Bende oradan geldim.” </p><p class="calibre17">“Saçmalama!”</p><p class="calibre17">“Doğru söylüyorum. Kobo’da bir tarikata üyeydim. Bin iki yüz kişi, birlikte intihar edip dünyaya geldik.”</p><p class="calibre17">Delirmeye başlayan bir Asil işine yaramayacağı için korkmaya başlayan kadının yüzünün içine güldü.</p><p class="calibre17">“Merak etme istediğini yapacağını ve parayı alacağız. Biz, Kobolular asla yalan söylemeyiz. Gerekirse, gerçeği değiştiririz. Söylediklerimize uysun diye!”</p><p class="calibre17">Kadın da gülüyordu,. Sakinleşmişti. Hatta bir an için, Asil’in gerçekten, iyileştiğine inandı. Onu çekici bulup bulmadığını düşündü. Ancak geçmişe ait korkunç halleri gözünün önünü öyle doldurdu ki karşısında oturan Asil’i bir kez daha görmek istemediğini fark etti. Son bir iş ve elveda. Asil’in krizleri kadının rüyalarına unutulmaz sahneler eklemişti. Bir defasında sol elinin serçe parmağının yarısını kesmiş ve acil servisteki doktorlara, ancak tırnağı, sökerlerse, dikmelerine izin vereceğini söylemişti, Kestiği parmağının eti ile tırnağı arasında yaşayan bir Asil daha olduğuna inandığı zamanlardı. Zor zamanlar, Bir gözlük gibi gözlerinin önüne gelen hastane sahnelerinin, gülümsemesini yok ettiği kadın, Asil’in masanın üzerindeki sol eline baktı. Ancak aradığı izi bulamadı. Olayın sonrasında estetik cerrahiden geçip geçmediğini düşündü... Anımsayamadı. Silah zoruyla yerleştiği lokantada yasadışı tencereler kaynatan ve medyum müşterisi bulan ağabeyinin, Asil hakkında söyledikleri, meydana kadar gelip kulaklarına girdi: “Bir sıkımlık gırtlağı var. Ama bu işin sonrası da var. Çünkü bu herifte bir bok var! Geberse bile dönermiş gibi bakıyor!” Ağabeyi haklıydı. Asil garipti. Bu yüzden, müşterinin ödeme yapmasını beklemeden, Asil’in payını cebinden verip ondan kurtulacaktı. Nasıl olsa Asil saymaya sıfırdan başlıyor ve paradan anlamıyordu. Müşteriden yüz bin Amerikan doları alacaktı. Çünkü birini Kobo’ya gönderip geri getirmek çok masraflı bir işti, ama Asil’e sadece on bin verecekti. O kadar parası vardı. Ancak evde. Yatağın altındaki küçük kasada. Kalkmaları gerekiyordu. Ama önce sahte bir telefon konuşması.</p><p class="calibre5">Çantasından çıkardığı telefonla kendi evini aradı ve Asil’in yüzüne bakarak konuşmaya başladı.</p><p class="calibre5">“Merhaba. Ben Gonca. Nasılsınız?... Bahsettiğim miktarı eve gönderebilir misiniz?... Evde ağabeyim var. O durumu biliyor... Teşekkür ederim. Akşam, görüşmek üzere.”</p><p class="calibre5">Telefonu çantasına koyup gülümsedi.</p><p class="calibre5">“Asil, bana bir kahve ısmarla. Paran yarım saat içinde hazır. Eve getirecekler.”</p><p class="calibre5">Asil, kadının adını ilk kez duyuyordu. Her ne kadar gerçek adını anımsamasa da, kadının kendine Gonca dediğine ilk kez tanık oluyordu.</p><p class="calibre5">“Demek, şimdi de Gonca oldun.”</p><p class="calibre5">“Evet. İki yıldır, müşteriler için, adım Gonca. Akşam dikkatli ol, unutma.”</p><p class="calibre5">Komşu masanın hizmetindeki garsonun sırtına parmağının ucuyla değen Asil, mönüyü kolunun altına sıkıştırmış genç kadının irkilerek, olduğu yor de dönmesiyle konuştu.</p><p class="calibre5">“İki Türk kahvesi. Biri şekerli, diğeri...”</p><p class="calibre5">Cümleyi Gonca tamamladı.</p><p class="calibre5">“Sade.”</p><p class="calibre5">Dünyanın bütün garsonları masalarından uzaklaşınca Asil, arkasına yaslanıp Gonca’ya sordu.</p><p class="calibre5">“Stan Smithlerim nerede?”</p><p class="calibre4" style="margin:0pt; border:0pt; height:1em"> </p><div class="mbppagebreak" id="calibre_pb_26"></div></body></html>
