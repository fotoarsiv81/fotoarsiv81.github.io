<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Azil</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre4" style="margin:0pt; border:0pt; height:1em"> </p><p class="calibre4" style="margin:0pt; border:0pt; height:1em"> </p><p class="calibre17">Elindeki tabancayla kendini öldürdü. Fazla değil. Üç yaşındaydı. Gözlerini açtı. Kulaklarında, tabancanın sesi kaldı. Nerede olduğunu anlamak için avuçlarım çevresinde gezdirdi. Bir yatak, yırtılmış bir cibinlik, bir tavan, duvarlar, bir yatak daha. Doğruldu. Yüzü cibinliğe değdi. Ayaklarını yataktan düşürüp beyaz fayanslara bastı. Kalktı. Bir odadaydı. Kapısı vardı. Kilitli miydi? Hayır. Koridora çıktı ve ışığa doğru yürüdü. Eşiği geçen çıplak ayakları verandaya yaslandı. Bir otel, motel, pansiyon? Bunlardan biri. Bir pansiyon olmalı. Boktan bir pansiyon. “Burada ne işim var?” dedi yüksek sesle. Yahya, Asil’e bakıyor ama o, kimseyi tanımıyor ve konuşmaya devam ediyordu.</p><p class="calibre17">“Benim âşık olduğum bir kadın var. Öldü. Onun acısını çekiyorum. Dayanılmaz bir acı.”</p><p class="calibre17">Sustu. Gerisini düşündü:</p><p class="calibre17">Bu acıyla yaşamanın imkânı yok. İmkânsız. Kendimi öldürmem lazım. Yoksa mahvolurum. Hayatta kalamam. Ama annem, babam. Onlara ne olur? Ben ölürsem, onlar da mahvolur. Onları da öldürmeliyim. Önce onları, sonra kendimi. Eve dönmeliyim. Eve.</p><p class="calibre17">Çıplak ayaklı Asil’in verandadan çıkacağını anlayan Yahya, koşup önüne geçti.</p><p class="calibre17">“Nereye gidiyorsun?”</p><p class="calibre17">Asil, başım ve bakışlarım eğip çocuğa baktı.</p><p class="calibre17">“Sen de kimsin?”</p><p class="calibre17">“Ben Yahya’yım. Tanımadın mı? Birlikte denize gidecektik.”</p><p class="calibre17">“Ben yüzemem. Yüzmeyi bilmiyorum.”</p><p class="calibre17">“Ayakların çıplak. Toprak çok sıcak. Gitme.”</p><p class="calibre17">Asil, başını ve bakışlarını daha da eğip ayaklarına baktı. Çocuk haklıydı. Demek ki Stan Smith’leri buralarda bir yerdeydi. Döndü. Pansiyona girdi. Koridoru geçip odasının önünde durdu. Kapıyı açıp girdi. Yatağın yanındaki ayakkabılar siyahtı. Üzerindeki gömlek ve pantolon kadar siyah. Hiçbir yerde Stan Smith’lerinin beyazı yoktu.</p><p class="calibre17">“Çalmışlar!” dedi. “Yine çalmışlar. Önce yüzümü çaldılar. Şimdi de ayakkabılarımı.”</p><p class="calibre17">Siyah ayakkabıları giyen Asil, yatağa oturmuş bağcıklarını düğümlemeye çalışıyor, ama başaramıyordu. Yahya, açık kapının eşiğinde duruyor ve içini dökmeyi bekleyen bir yağmur bulutu gibi Asil’i izliyordu. Korkuyor, ama ne diyeceğini bilemiyordu.</p><p class="calibre17">Bağcıkları ayakkabıların içine sokmuş olan Asil, ayağa kalkıp üzerine yürüdü. Yahya kenara çekildi. Koridorda ilerleyen Asili takip etti. Bir adım gerisinden. Asil, birden durup döndü.</p><p class="calibre17">“Ne... Ne... Ne istiyorsun?”</p><p class="calibre17">Kekeleyerek bağıran Asil’in bakışı, Yahya’yı bir örümcek ağı gibi kaplayıp hareketsiz bırakmıştı. Ama çocuk güçlüydü. Üzerindeki bakışı, silkinerek parçaladı ve konuştu.</p><p class="calibre17">“Asil, ben Yahya. Hani, oyunlar oynadık. Ben, senin ne düşündüğünü tahmin ettim. Hatırladın mı?”</p><p class="calibre17">Asil anımsamıyordu. Ne çocuğu ne de pansiyona nasıl geldiğini. Işığa dönüp yürümeye devam etti. Pansiyondan çıkıp verandayı geçti. Yahya, terliklerini giyip peşinden gitti. Fevziye mutfakta, babası kasabadaydı. Yürüdüler. Toprak yol. bitti. Asil, asfaltın başladığı çizgide durup döndü.</p><p class="calibre17">“‘Gelme peşimden. Evine dön.”</p><p class="calibre17">Asil’in tetik parmağı, elli adım uzaklıktaki, ancak aştıkları küçük tepeden ötürü görünmeyen pansiyonu gösteriyordu. Barcelona Liman’ın girişinde, Amerika adındaki kıtayı gösteren Kristof Kolomb heykeline benziyordu. Her ne kadar Asil, sıradan bir boya sahip olsa da, Yahya’ya, elli bir metre ve otuz santimetrelik sütunun üzerinde duran, yedi metrelik heykel kadar uzak görünüyordu. İkisinin de kolları, bir ok gibi uzamış ve yumruklarından fırlamış tetik parmakları, kimsenin göremediği bir yeri işaret ediyordu. Kristof Kolomb heykeliyle arasındaki tek fark, Asil’in solak olmasıydı. Belki bir de konuşması.</p><p class="calibre17">“Evine dön! Beni takip etme!”</p><p class="calibre17">Ama sağırlık sırası Yahya’daydı. Dönmeyecekti. İzleyecekti. Asil’in peşinden, yürüyecekti. Çünkü altı yaşındaki hiçbir çocuk gibi değildi. Sessizliği ve hareketsizliği, Asil’in, kapıları ağır ağır kapanan zihni için fazla karmaşıktı. Heykel canlandı ve dönüp yürüdü.</p><p class="calibre17">Asfalt, karayolları haritasında şehirlerarası yol olarak belirtilen bir çizgiydi. Göbeğinde, kesik ve beyaz şeritler taşıyan, siyah bir yol. Ne sağında ne de solunda hayat olan bir yol. Ne ağaç ne hayvan ne de insan. Denize on küsur kilometre uzaklıkta olduğuna inanılması zor bir çoraklık. Güneşle beslenen bir boşluk. Güneşin, ışığını ekip toz biçtiği araziler. Güneşin, ışığını ekip serap biçtiği bir yol. Yürüdüler.</p><p class="calibre17">Çocuğun asfalta sürtünen terlikleri ve Asil’in gıcırdayan dişlerinden başka gürültü kaynağı yoktu. Aralarındaki uzaklık, Asil’in gölgesi kadardı. Gölgenin bittiği yerde, Yahya başlıyordu. Konuşmuyor ve durmuyorlardı. Sadece ter. Sadece terliyorlardı. Ahuları, tabanları, sırtları, bacaklarının arası, enseleri, şakakları terliyordu. Önce avuçlarıyla kuruladılar. Avuçları ıslandı. Sonra bilekleriyle kuruladılar. Bilekleri ıslandı. Sonra da hepsini, giysileriyle kurulamaya çalıştılar.</p><p class="calibre5">Giysileri ıslandı. Kuru olan hiçbir yerleri kalmadı.</p><p class="calibre17">Yahya, Asil’in hızına yetişmekte zorlanmaya başlamıştı. Bazen duruyor, biraz dinlendikten sonra peşinden koşarak yakalayıp yeniden yürümeye başlıyordu.</p><p class="calibre17">Bir sineğin çıkardığı ses kadar duyuldu, uzaktaki arabanın motor gürültüsü. Sonra sinek hayvana, hayvan arabaya dönüştü. Asil’in, arabayı durdurmak için kaldırdığı avucu havada kaldı. Araba yeniden hayvan oldu, sonra da sinek. Sonra da yolun iki yakasının birleştiği ufukta kayboldu. Birbirine paralel çizgilerin asla birleşmediğini iddia edenlerin orada olmaları gereken bir andı. Her şey, nereden baktığına, dolayısıyla nerede durduğuna bağlıydı ya da nerede yürüdüğüne.</p><p class="calibre17">Artık pansiyondan gerçekten uzaklaşmışlardı. Sadece görünmediği için değil, kırk dört dakikadır yürüdükleri için pansiyon uzaktaydı. Yahya, kırk dört dakika daha yürüyüp evine dönemezdi. Yok olmuş bir arabanın peşinden aldığı gözlerini, dönüp Yahya’ya düşüren Asil, çocuğun çöküşüne tanıklık etti. Yahya’nın bacakları katlandı ve topuklarının üzerine oturdu. Sonra da avuçlarını, güneşin ütülediği asfalta dayadı. Şefika’nın evinde yaktığı avucunu anımsamayan Asil, çocuğu, koltuk altlarından tutup kaldırdı. Önce ayaklarının üzerine, sonra da havaya. Ve omuzlarına yerleştirdi. Yahya’nın dizlerinden arta kalanlar, Asil’in göğsüne sarktı, elleriyse, önce Asil’in saçlarını, sonra kendi dizlerini tuttu. Asil, çocuğun ellerini avuçlarına alıp yürümeye başladı. Yahya düşmeyecekti. Tabii eğer Asil düşmezse.</p><p class="calibre17">Gölgeleri, eski masallardaki devlerinkine benziyordu. Adımları ağır, saçları sıcak, ağızları açıktı. Susamışlardı. Hem de çok. Terlerini içecek kadar. Bir sinek daha duyuldu. Döndüklerinde, bir otobüsle karşılaştılar. Şoförü dışında, içinde kimse olmayan kırk dokuz kişilik bir otobüsle. Ama durmayan bir otobüsle. Bu kez, havada kalan, sadece Asil’in eli değildi. Dört kol vardı, asılı duran. Görünmez iplerle gökyüzüne doğru çekilen dört kol. Ya ipler koptu ya da kuklacı böyle istedi. Kollar indi, Asil yürümeye devam etti.</p><p class="calibre17">Güneşin batıya yattığı, ama kızgınlığından vazgeçmediği saatlerdi. Yahya ve Asil, birer et parçasıydı, iki bacağın üzerinde ilerleyen. Onlar da, yorgunluktan duramadıkları için birbirlerinin önüne geçiyorlardı. Duramayacak kadar yorgun, ama ölemeyecek kadar da hayattaydılar.</p><p class="calibre17">Belki bir mucize olup yola bir komşu gelebilirdi. Bir nehir. Suyunu içip, kıyısındaki ağacın gölgesinde dinlenecekleri. Ama olmadı. Onların kutsallıklarında, ne mucize ne de yanlarından geçen on bir araba, üç kamyon ve altı otobüsün durması vardı. Asil ile Yahya’nın kutsallığı, terk edilmiş olmalarından geliyordu. Hayatlarındaki tek mucize, karşılaşmış olmalarıydı.</p><p class="calibre4" style="margin:0pt; border:0pt; height:1em"> </p><div class="mbppagebreak" id="calibre_pb_34"></div></body></html>
