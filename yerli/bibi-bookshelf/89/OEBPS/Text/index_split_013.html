<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessiz Ev</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block8">13</h1>

  <p class="block6">&nbsp;</p>

  <p class="block">Nilgün Hanım plajdan döndü, Faruk Bey de onu bekliyordu. Oturdular, kahvaltılarını verdim. Biri gazetesini okuyordu, öteki uyukluyordu; konuşup gülüşerek yediler. Sonra Faruk Bey iri çantasını aldı, Gebze'ye arşive gitti; Nilgün de kümesin oraya okumaya çekildi. Metin hâlâ okuyordu. Kahvaltı sofrasını toplamadan yukarı çıktım. Büyükhanım'ın kapısını vurup içeri girdim.</p>

  <p class="block">"Ben çarşıya iniyorum Büyükhanım," dedim. "Bir şey ister misiniz?"</p>

  <p class="block">"Çarşı?" dedi. "Burada çarşı mı var?"</p>

  <p class="block">"Yıllar önce dükkânlar açılmıştı ya," dedim. "Biliyorsunuz işte. Ne istersiniz?"</p>

  <p class="block">"Bir şey istemem onlardan!" dedi.</p>

  <p class="block">"Öğleye ne vereceğiz?"</p>

  <p class="block">"Bilmem," dedi. "Yenilecek bir şey yap!"</p>

  <p class="block">Aşağı indim, önlüğümü çıkardım, fileyi, boş şişeleri, mantarları aldım gidiyorum. Yenilecek şeyin ne olduğunu değil, ne olmadığını söyler. Eskiden düşünerek bulmak bana düşerdi, ama kırk yıl geçti artık, biliyorum ne yediğini! Hava ısınmış, terliyorum. Sokaklarda kalabalık başlamış, ama hâlâ İstanbul'a işe yetişenler var.</p>

  <p class="block">Yokuşu çıktım, evler seyrekleşti, bahçeler ve kiraz ağaçları başladı. Kuşlar da hâlâ ağaçlarda. Keyifliyim, ama yolu uzatmadım. Toprak yola girdim, az sonra evlerini ve tepesindeki televizyon antenini gördüm.</p>

  <p class="block">Nevzat'ın karısıyla Cennet teyze inek sağıyorlar.</p>

  <p class="block">Kışları buhar çıkarken seyretmesi hoş olur. Nevzat da işte oradaymış. Evin öbür duvarına yasladığı motosikletine eğilmiş.</p>

  <p class="block">Gittim.</p>

  <p class="block">"Merhaba," dedim.</p>

  <p class="block">"Merhaba," dedi, ama dönüp bakmadı. Motosikletinin bir yerine parmağını sokmuş kurcalıyordu.</p>

  <p class="block">Biraz sustuk. Sonra laf olsun diye,</p>

  <p class="block">"Bozuldu mu?" dedim.</p>

  <p class="block">"Yok canım!" dedi. "Bozulur mu bu?"</p>

  <p class="block">Motosikletiyle övünür ve gürültüsüyle bütün mahalleyi birbirine katar. İki yıl önce bahçıvanlıktan ve sütten kazandığı parayla aldı. Sabahları motosikletiyle süt dağıtır, ama ben bize bırakma diyorum, ben gelir kendim alırım, ahbaplık ederiz.</p>

  <p class="block">"İki şişe getirmişsin?"</p>

  <p class="block">"Evet," dedim. "Faruk beyler de geldiler."</p>

  <p class="block">"Peki, koy şuraya!"</p>

  <p class="block">Koydum. İçerden huniyi ve ölçeği getirdi. Önce ölçeğe koyuyor, sonra huniden şişeye.</p>

  <p class="block">"İki gündür kahveye geliniyorsun," dedi.</p>

  <p class="block">Bir şey demedim.</p>

  <p class="block">"Haa," dedi. "Aldırma canım sen o arsızlara. Terbiyesizler."</p>

  <p class="block">Düşündüm.</p>

  <p class="block">"Sahi, o gazetenin yazdığı doğru mudur acaba?" dedi sonra. "Var mıdır öyle bir cüceler evi?"</p>

  <p class="block">Gazeteyi hepsi okumuş.</p>

  <p class="block">"Sen de hemen küsüp gittin," dedi. "O arsızlara kızılır mı hiç! Nereye gittin?"</p>

  <p class="block">"Sinemaya."</p>

  <p class="block">"Ne vardı?" dedi. "Anlatsana."</p>

  <p class="block">Anlattım. Bitirdiğimde şişelerin hepsini doldurmuş, mantarlamaya başlamıştı.</p>

  <p class="block">"Mantar bulunmuyor," dedi. "Pahalılandı. Kötü şaraplara artık plastik koyuyorlar. Ben de, mantarları kaybetmeyin diyorum. Kaybederseniz on lira. Çünkü ben Pınar Süt değilim. İşinize gelmiyorsa çocuklarınıza ilaçlı süt içirirsiniz."</p>

  <p class="block">Hep söyler bunları. Cebimden Faruk Beyin verdiği mantarları çıkaracaktım, nedense birden vazgeçtim. Yalnızca sevinsin diye,</p>

  <p class="block">"Her şey çok pahalılandı," dedim.</p>

  <p class="block">"Öyle!" dedi şişeleri hızlı hızlı doldururken, heyecanlandı.</p>

  <p class="block">Pahalılıktan, geçmiş, iyi, güzel zamanlardan sözetti, sıkıldım dinlemedim. Bütün şişeleri doldurup, kutuya yerleştirdikten sonra: "Ben bunları dağıtacağım," dedi. "İstiyorsan seni de eve bırakayım." Pedalına basıp motosikletini gürültüyle çalıştırdı, oturdu. "Haydi!" diye bağırdı.</p>

  <p class="block">"Yok," diye seslendim. "Yürüyeceğim."</p>

  <p class="block">"Peki!" dedi, motoruyla fırlayıp gitti.</p>

  <p class="block">Asfalta çıkana kadar arkasına bıraktığı toza baktım. Utandım da ondan. Süt şişeleri filemde yürüyorum. Biraz sonra dönüp arkama baktım. Nevzat'ın karısıyla Cennet teyze hâlâ sağıyorlar. Cennet teyze vebayı görmüş, derdi annem, veba günlerini; anlatırdı, korkardım. Bahçeler ve cırcırlar bitti, evler başladı. Yıllarca hiç değişmeyen yerler. Sonra, eylüllerde ava gelmeye başladılar, arabalarının içinden deliler gibi fırlayan besili, azgın köpekleriyle, onlara yaklaşmayın çocuklar, vururlar! Bir duvarın çatlağı dibinde bir kertenkele! Kaçtı gitti! Kuyruğunu neye göre bırakır kertenkele, biliyor musun oğlum, demişti Selâhattin Bey, hangi ilkeye göre? Susar, korkarak bakardım: Yorgun, çökmüş, yıpranmış baba. Dur, bir kâğıda yazayım vereyim, dedi ve Charles Darvin diye yazdı verdi, hâlâ saklıyorum. Son günlerinde bir başka kâğıt vermişti: Bizde eksik ve fazla olanların listesi oğlum bu, sana yalnızca bunu bırakıyorum, belki bir gün anlarsın. Kâğıdı aldım, baktım: Eski yazıymış. İçkiden kanlanan gözleri bana yakından bakıyordu; bütün gün odasında ansiklopedisine çalışmıştı, yorgundu. Akşamları içki içerdi, sonra, haftada bir, çok içer, azıtırdı; Bahçenin bir yerinde, odasında ya da deniz kıyısında sızıp kalana kadar, bazan birkaç gün sarhoş gezerdi. O günlerde Büyükhanım odasına, dışarıya hiç çıkmamacasına kapanırdı. Kasaba gittim. Kalabalık var, güzel esmer kadın yok.</p>

  <p class="block">"Biraz bekleyeceksin Recep," dedi Mahmut.</p>

  <p class="block">Şişeler yormuş beni, oturmak iyi geldi. Sonra, O'nu sızdığı yerde bulunca Büyükhanım görüp gene başlamasın diye ve soğukta orada kalmasın diye korka korka gider uyandırırdım: Beyefendi, niye burada yatıyorsunuz, yağmur geliyor, üşüteceksiniz, gidin eve, odanıza yatın, derdim. Homurdanır, söylenir, ihtiyar sesiyle küfrederdi: Lanet memleket! Lanet memleket! Hepsi boşuna! Şu ciltleri bir bitirebilseydim, hiç olmazsa şu risaleyi lstepan'a çok daha önceden yollasaydım; saat kaç, bütün bir millet uyuyor, bütün Doğu uyuyor, hayır boşuna değil, ama halim yok, ah istediğim gibi bir kadınım olsaydı, annen ne zaman öldü Recep, oğlum! Sonunda kalkar, koluma girer, götürürdüm. Yolda mırıldanır: Ne zaman uyanacaklar dersin? Aptal bir huzurla uyuyor sersemler: Yalanların ahmak huzuruna gömülmüş, dünyanın kafalarındaki safsatalara ve ilkel hikâyelere uygun olduğuna inanmanın ilkel sevinciyle uyuyorlar. Elime sopa alıp kafalarına vura vura uyandıracağım onları! Budalalar, sıyrılın bu yalanlardan, uyanın da görün! Sonra, O, bana yaslanmış, odasına çıkarken biz, Büyükhanım'ın kapısı usulca içerden açılır yarı karanlıkta tiksinen ve meraklı gözleri bir belirir gibi kaybolurdu. O zaman, aah, ahmak kadın, derdi, zavallı ahmak korkak kadın, senden yalnızca tiksindim, yatır beni yatağıma Recep, uyandığım zaman kahvem de hazır olsun, hemen çalışmaya başlamak istiyorum, acele etmem gerek, alfabeyi değiştirdiler, ansiklopedimin bütün planı altüst oldu, on beş yılda yoluna koyamadım derdi ve sonra söylene söylene uyurdu. Nasıl uyuduğuna biraz bakar, odadan sessizce çıkardım.</p>

  <p class="block">Dalmışım. Farkına vardım, kadınlardan birinin çocuğu büyülenmiş gibi beni seyrediyor. Canım sıkıldı. Başka şeyler düşüneyim, dedim, ama dayanamadım, kalktım şişelerimi aldım.</p>

  <p class="block">"Ben sonra gelirim."</p>

  <p class="block">Çıktım, bakkala gidiyorum. Çocuk merakı dayanılır gibi değildir. Küçükken de kendim merak ederdim. Annem evlenmeden çocuk sahibi olduğu için, diye düşündüydüm, ama o sonraydı, babamın, baba olmadığını annem söyledikten sonra.</p>

  <p class="block">"Recep amca!" dedi biri. "Beni görmedin mi?"</p>

  <p class="block">Hasan'mış.</p>

  <p class="block">"Vallahi görmedim," dedim. "Dalmışım. Ne işin var senin burada?"</p>

  <p class="block">"Hiç," dedi.</p>

  <p class="block">"Hadi, git evine de dersini çalış Hasan," dedim. "Buralarda sen ne yapacaksın? Sana göre değil buraları."</p>

  <p class="block">"Niye değilmiş?"</p>

  <p class="block">"Yanlış anlama yavrum," dedim. "Dersini çalış diye diyorum."</p>

  <p class="block">"Sabahları çalışamıyorum amca," dedi. "Çok sıcak. Akşamları çalışıyorum ben."</p>

  <p class="block">"Akşamları da çalış, sabahları da," dedim. "Okumak istiyorsun, değil mi?"</p>

  <p class="block">"Tabii istiyorum," dedi. "Sandığın gibi zor da değil okumak.</p>

  <p class="block">Ben iyi okuyacağım."</p>

  <p class="block">"İnşallah!" dedim. "Hadi, şimdi git evine."</p>

  <p class="block">"Faruk beyler geldi mi?" dedi. "Beyaz Anadol'u gördüm de. Nasıllar? Nilgün'le Metin de geldi mi?"</p>

  <p class="block">"Geldiler," dedim. "İyiler."</p>

  <p class="block">"Selâm söyle Nilgün'le Metin'e," dedi. "Zaten demin gördüm. Eskiden arkadaştık."</p>

  <p class="block">"Söylerim," dedim. "Hadi git sen evine!"</p>

  <p class="block">"Şimdi gidiyorum," dedi. "Ama senden bir şey isteyeceğim Recep amca. Bana bir 50 lira verebilir misin? Defter alacağım, defterler çok pahalı."</p>

  <p class="block">"Sigara mı içiyorsun?" dedim.</p>

  <p class="block">"Defterim bitti diyorum..."</p>

  <p class="block">Şişeleri yere bıraktım, çıkarıp bir yirmi lira verdim.</p>

  <p class="block">"Bu yetmez," dedi.</p>

  <p class="block">"Hadi, hadi," dedim. "Bak kızıyorum şimdi."</p>

  <p class="block">"Peki," dedi. "Bir kurşunkalem alırım, ne yapayım." Tam gidiyordu durdu, "Babama söyleme olur mu?" dedi. "Boş yere üzülüyor."</p>

  <p class="block">"Yaa!" dedim. "Üzme babanı."</p>

  <p class="block">Gitti. Şişelerimi aldım, bakkal Nazmi'ye gittim. Kimsecikler yok, ama Nazmi meşgul. Bir deftere birşeyler yazıyordu. Sonra baktı, biraz konuştuk.</p>

  <p class="block">Onları sordu. İyiler dedim. Faruk Bey? İçtiğini niye söyleyeyim, zaten bilir, her akşam gelip şişe şişe alıyor. Ötekiler? Onlar da büyüdü. Kızı görüyorum, dedi, neydi adı? Nilgün. Sabahları gelip gazete alıyor. Büyümüş. Evet, büyümüş. Asıl öteki büyüdü, dedim. Evet, o, Metin. Onu da görmüş ve onu nasıl bulduğunu anlattı: İşte; konuşma ve arkadaşlık dediğimiz şey. Birbirimize bildiğimiz şeyleri anlatıyoruz ve hoşuma gidiyor: Kelimeler, sözlerdir hepsi, bilirim boştur, ama gene de aldanır keyiflenirim. Hepsini tarttı, paketledi. Bir kâğıda yazıver, dedim. Sonra evde deftere yazıyorum ve ay sonlarında, kışları iki üç ayda bir Faruk Beye gösteririm. İşte hesaplar Faruk Bey, derim, şu şu kadar, bu böyle ediyor, bakın belki hesapta bir yanlış vardır. Bakmaz. Peki Recep, teşekkür ederim der, bunlar evin masrafı, bu da senin aylığın oluyor, cüzdanından deri kokan nemli buruşuk paraları uzatır. Alır, saymadan cebime koyarım, teşekkür ederim ve hemen başka bir şeyden sözetmek isterim.</p>

  <p class="block">Nazmi hesabı bir kâğıda yazıp verdi, ödedim. Ben bakkaldan çıkarken birden,</p>

  <p class="block">"Rasim vardı ya," dedi.</p>

  <p class="block">"Balıkçı Rasim."</p>

  <p class="block">"Evet," dedi. "Dün ölmüş."</p>

  <p class="block">Bakıyordu, bir şey demedim. Paranın üstünü, filemi, paketlerimi aldım.</p>

  <p class="block">"Kalptenmiş," dedi. "Öbür öğlen, oğulları gelince kaldıracaklar."</p>

  <p class="block">İşte böyledir, kelimelerimizden ve sözlerimizden ötededir hepsi.</p>

  <p class="block3" id="calibre_pb_13">&nbsp;</p>
</body>
</html>
