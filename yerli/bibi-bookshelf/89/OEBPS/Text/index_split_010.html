<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessiz Ev</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block8">10</h1>

  <p class="block6">&nbsp;</p>

  <p class="block">Ceylan'ların rıhtımında oturuyorduk, denize atlamak üzereydim, ama lanet olsun, kulağım gene onlardaydı.</p>

  <p class="block">"Bu akşam ne yapacağız?" dedi Gülnur.</p>

  <p class="block">"Değişik birşeyler yapalım," dedi Fafa.</p>

  <p class="block">"Yaa! Suadiye'ye gidelim."</p>

  <p class="block">"Ne var orada?" dedi Turgay.</p>

  <p class="block">"Müzik!" diye bağırdı Gülnur.</p>

  <p class="block">"Müzik burada da var."</p>

  <p class="block">"Peki o zaman, sen söyle ne yapalım."</p>

  <p class="block">Birden denize atladım ve hızla yüzerken gelecek yıl bu vakitte Amerika'da olacağımı düşündüm, mezarda yatan zavallı annemle babamı düşündüm ve New York'un özgür caddelerini, köşebaşlarında benim için caz çalacak olan zencileri, kimsenin kimseyi takmadığı o uzun ve sonsuz metro dehlizlerini ve bitip tükenmez yeraltı labirentlerini düşledim ve ferahladım, ama sonra ağbimle ablamın yüzünden elime para geçmezse gelecek yıl oralara gidemeyeceğimi hatırlayarak öfkeleniyordum ki, hayır, şimdi ben seni düşünüyorum Ceylan: Rıhtımda oturuşunu, bacaklarını uzatışını, seni sevdiğimi ve kendimi de sana sevdireceğimi.</p>

  <p class="block">Az sonra, sudan başımı çıkarıp arkama baktım. Karadan çok uzaklaşmıştım, içimi tuhaf bir korku kapladı: Onlar oradaydılar; bense başı ve sonu olmayan tuzlu, yosunlu, korkunç bir sıvının içindeydim. Birden telâşa kapıldım, arkamda beni kovalayan bir köpekbalığı varmış gibi hızla yüzdüm, denizden çıktım ve gidip Ceylan'ın yanına oturdum. Laf olsun diye konuştum.</p>

  <p class="block">"Deniz çok güzel."</p>

  <p class="block">"Hemen çıktın ama," dedi Ceylan.</p>

  <p class="block">Dönüp birşeyler anlatan Fikret'i dinledim. Kişilik sahibi insanların başlarına gelen sorunlardan birini anlatıyor Fikret: Babası bu kış birdenbire nasıl kalp krizi geçirmiş ve bir anda bütün işin başına, evet daha on sekiz yaşındayken, nasıl geçmek zorunda kalmış da ağabeysi Almanya'dan dönene kadar bütün o işleri ve adamları tek başına yönetmiş filan. Sonra, yakında daha da önemli biri olacağını kanıtlamak için, babasının her an ölebileceğim söyleyince ben, bizimkilerin çoktan öldüğünü, bu sabah da mezarlarına gittiğimizi söyledim.</p>

  <p class="block">"Aman çocuklar! İçime kasvet bastırdınız," dedi Ceylan.</p>

  <p class="block">Kalktı yürüdü.</p>

  <p class="block">"Hadi birşeyler yapalım!"</p>

  <p class="block">"Evet, yapalım. Bir yere gidelim hadi."</p>

  <p class="block">Fafa, başını elindeki dergiden kaldırdı, "Nereye?"</p>

  <p class="block">"Eğlenceli bir yere!" dedi Gülnur.</p>

  <p class="block">"Hisar'ın oraya!" dedi Zeynep.</p>

  <p class="block">"Oraya dün gittik ya," dedi Vedat.</p>

  <p class="block">"Balığa çıkalım o zaman," dedi Ceylan.</p>

  <p class="block">Turan, bir krem kutusunun kapağını açmaya çalışıyordu. "Bu saatte olmaz."</p>

  <p class="block">"Niye olmazmış:"</p>

  <p class="block">"Tuzla'ya gidelim:"</p>

  <p class="block">"Çok sıcak," dedi Fikret.</p>

  <p class="block">"Deli olacağım!" dedi Ceylan öfke ve çaresizlikle.</p>

  <p class="block">"Sizlerle hiçbir şey yapılmaz!" dedi Gülnur.</p>

  <p class="block">Ceylan sordu: "Bir yere gitmiyor muyuz şimdi?"</p>

  <p class="block">Kimse bir şey söylemedi. Uzun bir sessizlikten sonra, Turan'ın elindeki krem kutusunun kapağı yere düştü, bir bilya gibi yuvarlanarak Ceylan'ın ayağının dibine devrildi.</p>

  <p class="block7">Ceylan bir tekme attı, kapak denize düştü.</p>

  <p class="block">"Benim değil, Hülya'nındı," dedi Turan.</p>

  <p class="block">"Yenisini alırım;" dedi Ceylan, gelip yanıma oturdu.</p>

  <p class="block">Ceylan'ı sevip sevmediğimi düşündüm; sevdiğime inandım: Bunaltıcı sıcağın boş, ahmakça düşünceleri... Turan kalkmış, gitmiş, kapağın düştüğü yerden denize bakıyordu.</p>

  <p class="block">"Hayır!" dedi Ceylan, yerinden fırladı. "Sen almayacaksın Turan!"</p>

  <p class="block">"Peki, o zaman sen al."</p>

  <p class="block">"Ben mi?" dedi Ceylan. "Ben niye alayım. Hüseyin alsın!"</p>

  <p class="block">"Saçmalama," dedi Turan. "Ben alırım."</p>

  <p class="block">"Ben alırım," dedim ben. "Ben denizden yeni çıktım." Kalktım gittim.</p>

  <p class="block">"Sen iyi çocuksun Metin," dedi Ceylan. "Aklı başında, iyi bir çocuksun sen."</p>

  <p class="block">"Al bakalım!" dedi Turan. Parmağının ucuyla emreder gibi gösteriyordu.</p>

  <p class="block">"Almayacağım," dedim birden. "Deniz soğuk."</p>

  <p class="block">Fafa bir kahkaha attı. Ben döndüm, yerime oturdum.</p>

  <p class="block">"Hülya," dedi Turan, "sana yeni bir kutu alırım ben."</p>

  <p class="block">"Hayır, ben alacağım ona yeni bir kutu," dedi Ceylan.</p>

  <p class="block">"Zaten bitmişti," dedi Hülya.</p>

  <p class="block">"Olsun, alacağım. Hangi kremdi o?" dedi Ceylan. Sonra cevabı beklemeden, yalvarır gibi ekledi: "Haydi çocuklar, ne olur bir şey yapalım."</p>

  <p class="block">O zaman Mehmet, Mary'nin karşı adaya gitmek istediğini söyledi ve birden herkeste, şu aşağılık duygu, Avrupalıyı memnun etme isteği uyandı ve motorlara doluştuk. Ben Ceylan'la aynı motora binmiştim. Sonra o evine koştu ve elinde iki şişeyle geri geldi ve bağırdı.</p>

  <p class="block">"Cin!"</p>

  <p class="block">Bir başkası da, "müzik," diye bağırınca Cüneyt de koştu ve evden o iğrenç kutuyu ve hoparlörleri getirdi. Sonra motorlar birden gürleyerek fırladılar. Önce burunları havaya kalktı. Sema az daha yıkılıp düşüyordu, sonra hızlandıkça motorların burunları aşağıya indi ve yarım dakika sonra açık denizin ortasındayken ben düşünüyordum: Onlar zenginler diye düşünüyordum, bir şey kırılır mı, çizilir mi, eskir mi umurlarında değil, zenginler, motorları saatte kırk mil yapıyor ve ben korkuyorum pis bir korkuyla, elimi ayağımı birbirine dolaştıran bir korkuyla, Ceylan seni seviyorum ben: Ama korkma Metin, korkma diye düşündüm: Sen zekisin. Zekânın gücüne inanıyorum ben; evet inanıyordum.</p>

  <p class="block">Motorlar adanın kayalarına çarpacakmış gibi yaklaştılar, sonra birden hız kesip dönünce duruverdiler. Adanın öte yanındaki fenerin yalnızca tepesi gözüküyordu. Bir yerlerden bir köpek çıktı, sonra bir kara ve sonra bir boz başkası; koşarak kıyıya indiler, kayalara sokuldular: Bize doğru hırsla havlıyorlar. Cin şişesi elden ele dolaşıyormuş, yanında da bir şey yok; verdiler, şişenin ağzından zehir içer gibi ve kana kana içtim. Köpekler hâlâ havlıyordu.</p>

  <p class="block">"Kudurmuş bunlar!" dedi Gülnur.</p>

  <p class="block">"Gazlasana Fikret, bakalım ne yapacaklar!" dedi Ceylan.</p>

  <p class="block">Fikret gazlayınca motorlarla birlikte dönen köpekler adanın çevresinde çılgın bir koşu tutturdu. Motordakiler bağırarak, şarkılar söyleyerek köpekleri coşturdular, köpekler coşunca daha da heyecanlandılar, çığlıklar attılar, uludular, bağırdılar ve ben, bunların hepsi geri zekâlı diye düşündüm, ama, Allah kahretsin, teyzemin sıcak ve ölü evinden daha eğlenceli buluyordum bu gürültüyü, radyoların üstüne elişi örtüler serilen tozlu, küçük odalardan daha zengin, daha canlı.</p>

  <p class="block">"Müzik! Sonuna kadar açın bakalım müziği ne yapacaklar!"</p>

  <p class="block">Müzik sonuna kadar açılmış olarak küçük adanın çevresinde iki kere daha döndük. Üçüncü kere dönerken gözüm bir an motorun arkasında bıraktığı köpüklü ize takıldı ve birden şaşırdım: Köpüklü suyun uzak bir yerinde Ceylan'ın neşeli başı birden belirivermişti. Korkulu bir düşe atlar gibi, hiçbir şey düşünmeden kendimi suya attım.</p>

  <p class="block">Suya atlar atlamaz tuhaf, korkunç bir duyguya kapıldım: Sanki Ceylan'la ikimiz burada ölecektik de motordakiler bizi farketmeyeceklerdi. Ya bir köpekbalığı ya da motorların bizi duymadan ezecek olan inanılmaz gürültüsü yüzünden ya da aç kurdan hatırlatan o köpekler! Allah belâsını versin! Ceylan'ı düşünemiyordum. Biraz sonra başımı sudan çıkarıp bakınca şaşırdım. Motorlardan biri durmuş, Ceylan'ın yanına varmış, içeri çekiyorlardı. Ceylan'ı sudan çıkardıktan sonra beni de almaya geldiler.</p>

  <p class="block">"Seni kim itti?" dedi Fikret.</p>

  <p class="block">"Kimse itmedi onu," dedi Gülnur. "Kendi atladı."</p>

  <p class="block">"Kendin mi atladın sen? Niye atladın?"</p>

  <p class="block">"Beni kim itti peki?" dedi Ceylan.</p>

  <p class="block">Turgay'ın uzattığı küreğe tutunarak motora çıkmaya çalışıyorum, ama tam çıkacakken Turgay küreği bırakınca yeniden suya düştüm. Başımı sudan çıkardığımda kimsenin benimle ilgilenmediğini şaşarak gördüm. Aralarında gülüşüyorlar, eğleniyorlardı. Bir an önce bu tuhaf yalnızlık kâbusundan kurtulmak için aralarına karışmak istedim, motorun fiberglas gövdesine parmaklarımla, tırnaklarımla tutunarak yukarı çıkmaya çalışırken kulağım hâlâ onlardaydı.</p>

  <p class="block">"Sıkıldım."</p>

  <p class="block">"Bak Ceylan, senin arkandan Metin suya atlamış."</p>

  <p class="block">"Köpekler nerede?" dedi Ceylan.</p>

  <p class="block">Sonunda tekneye çıkabildim, nefes nefeseydim.</p>

  <p class="block">"Allah belânızı versin, hiçbiriniz eğlenmek nedir bilmiyorsunuz."</p>

  <p class="block">"Köpeklere atarız seni!"</p>

  <p class="block">"Biliyorsan sen öğret bize," dedi Turgay.</p>

  <p class="block">"Aptallar!" diye bağırdı Gülnur.</p>

  <p class="block">Onları izleyen bir köpek en yakın kayanın ucuna çıkıp uludu.</p>

  <p class="block">"Deli!" dedi Ceylan. Beyaz sivri dişleri parlayan köpeğe büyülenmiş gibi bakıyordu. "Biraz daha yaklaşsana şu hayvana Fikret."</p>

  <p class="block">"Niye?"</p>

  <p class="block">"İşte de ondan."</p>

  <p class="block">"Neye bakacaksın?" Fikret motoru köpeğe doğru yavaş yavaş sürdü</p>

  <p class="block">"Ne istiyorsun hayvandan?" dedi Turgay</p>

  <p class="block">"Erkek mi, dişi mi bu?" dedi Fikret. Motoru susturdu.</p>

  <p class="block">"Uğursuz!" diye bağırdı Ceylan tuhaf tuhaf...</p>

  <p class="block">Birden Ceylan'a sarılmak istedim, ama sarılacağıma yalnızca baktım ona ve kendimi sevdirmek için ne yapmam gerektiğini düşündüm. Aklım karmakarışık oldu, teknenin içinde sıçrayıp zıplamak, bağırıp çağırmak istiyordum, içimden tuhaf duygular geçiyordu, aşağılık bir herif olduğuma gitgide inanırken, bir yandan da bütün kitapların ve şarkıların aptal aptal sözlerle sözümona yücelttiği o duyguya kapıldığım için kendi değerim kendi gözümde artıyordu, ama bir sünnet çocuğununki gibi boş ve ahmakça bir gururdu bu; anlıyordum, bu gurura kapıldıkça düpedüz sıradan biri oluyordum ve bu duygudan hoşlanıyordum, ama düşüncelerimden utanmaktan korktuğum için kendimi unutabilmek istedim, sonra da bütün ilgiyi üzerime çekmek istedim, ama aklıma onlardan yoksul olduğum geldi ve bir şey yapabilecek cesareti ve bahaneyi bulamadım. Sanki ellerim kollarım bağlanmıştı da üzerime geçirilmiş daracık bir fıkaralık gömleği bana sıkıntılar veriyordu: Zekâmla yırtarım ben seni! Tepmiyorlardı, bağrışıyorlardı, yanımızdaki motorun burnunda birbirlerini suya itmek isteyen iki kişi boğuşuyordu. Sonra o motor bize yaklaştı ve kovalarla üzerimize su atmaya başladılar. Biz de onlara attık. Küreklerle kılıç oynar gibi dövüştüler biraz. Suya düşenler oldu. Cin şişeleri boşalmış. Fikret birini kaptığı gibi köpeğe fırlattı. Şişe kayalarda parçalandı.</p>

  <p class="block">"Ne oluyor?" diye bağırdı Ceylan.</p>

  <p class="block">"Tamam artık, tamam dönüyoruz," dedi Fikret.</p>

  <p class="block">Denize düşenleri toplamadan motoru hareket ettirdi.</p>

  <p class="block">Denizdekileri topladıktan sonra öteki motor yetişti bizlere.</p>

  <p class="block">Üzerimize bir kova da su attılar.</p>

  <p class="block">"Yarış! Yarış, hayvan herifler, haydi yarış!"</p>

  <p class="block">İki motor yanyana gelip bir süre aynı hızla gittikten sonra Gülnur'un bir çığlığı üzerine fırladılar. Öteki motorun bizim motoru geçeceği hemen anlaşıldı, ama Fikret küfürler ederek herkesi motorun burnuna çağırdı ki daha hızlanabilelim. Az sonra, ötekiler geçtiler bizi ve zaferlerini tepinerek kutlarlarken öfkelenen Ceylan ıslak havlusunu top yapıp onlara hırsla fırlattı, ama havlu denize düştü. Hemen döndük, batmadan havluya yetiştik, ama kimse uzanıp denizden almadığı için tekne havlunun üzerinden bir ütü gibi ağır ağır geçip suyun içine iyice batırdı onu. Bağrıştılar. Sonra Danca'dan Yalova'ya giden araba vapurunun peşine düşüp, yetişip çevresinde iki kere bağrışarak döndüler. Sonra bodoslama dedikleri bir oyuna başladılar: İki motor yanyana geliyor, aralarına lastik simitler, havlular sarkıtılıyor, sonra çarpışan arabalar gibi yanlarıyla birbirleriyle bodoslaşıyorlar. Sonra motorlar hiç hız kesmeden, plajda yüzen kelleler arasına daldılar. Tekneler arasında bağrışarak kaçışan korkulu kafalara bakarak mırıldandım:</p>

  <p class="block">"Ya bir kaza çıkarsa?"</p>

  <p class="block">"Öğretmen misin sen?" diye bağırdı Fafa. "Lise öğretmeni misin ha?"</p>

  <p class="block">"Öğretmen miymiş?" dedi Gülnur.</p>

  <p class="block">"Ben öğretmenlerden nefret ederim!" dedi Fafa.</p>

  <p class="block">"Ben de!" dedi Cüneyt.</p>

  <p class="block">"İçki içmedi ki o," dedi Turan. "Aklı başındayı oynuyor."</p>

  <p class="block">"İçtim," dedim. "Senden çok içtim."</p>

  <p class="block">"Çarpım tablosu ezberlemekle olmaz her şey."</p>

  <p class="block">Ceylan'a baktım, duymuyordu, aldırmadım.</p>

  <p class="block">Biraz daha gezdikten sonra motorlar geri döndüler, az sonra Ceylanların rıhtımına vardık, yanaştık. Motorlar boşalırken rıhtımda kırk beş yaşlarında bir kadın gördüm, üzerinde bir bornoz vardı: Annesiymiş:</p>

  <p class="block">"Çocuklar sırılsıklam olmuşsunuz," dedi. "Nereden böyle?</p>

  <p class="block">Nerede yavrum senin havlun?"</p>

  <p class="block">"Kaybettim anne," dedi Ceylan.</p>

  <p class="block">"Olur mu ama, üşüyeceksin," dedi annesi.</p>

  <p class="block">Ceylan anlamsız bir hareket yaptı. Sonra: "Haa! Anne bu Metin," dedi. "O eski evde oturuyorlarmış. Tuhaf, sessiz evde."</p>

  <p class="block">"Hangi eski ev?" dedi annesi.</p>

  <p class="block">El sıkıştık, babamın ne iş yaptığını sordu, söyledim ve üniversite için de Amerika'ya gideceğimi söyledim.</p>

  <p class="block">"Biz de Amerika'da ev alacağız. Buranın artık ne olacağı belli değil. Amerika'da en iyi yer neresidir?"</p>

  <p class="block">Ona bazı coğrafi bilgiler verdim, iklim koşullarından, nüfus durumundan ve bazı rakamlardan sözettim, ama beni dinliyor mu anlayamıyordum, çünkü bana değil, mayoma ve saçlarıma sanki onlar benden ayrı şeylermiş gibi bakıyordu. Sonra biraz da anarşiden ve Türkiye'nin bu kötü durumundan filan sözediyorduk ki, Ceylan konuştu.</p>

  <p class="block">"Anne, bu ukala çocuk bu sefer de seni mi yakaladı."</p>

  <p class="block">"Edepsiz seni!" dedi annesi.</p>

  <p class="block">Ama sözümün gerisini de dinlemeden kaçtı gitti. Ben de gidip bir şezlonga oturdum ve denize atlayıp çıkan ve yeniden atlayıp çıkan Ceylan'a ve ötekilere bakarak düşündüm. Sonra herkes, şezlonglara, sandalyelere, betona oturup da güneşin altında o inanılmaz hareketsizlik başlayınca gene düşündüm. Gözümün önünde şöyle şeyler canlanıyordu:</p>

  <p class="block">Orada, şezlonglardan uzanan bizim anlamsız ve çıplak bacaklarımızın ortasında ve betonun üstünde bırakılmış bir saat düşledim: Sırtını özsüz betona dayamış ve başlangıcı ve sonu ve ortası ve derinliği ve yüzeyi bile olmayan bizim sessizliğimizin ve kelimelerimizin ve hüzünlü ve saçma müziğin arasından kıpırtısız güneşe yüzünü çevirip bakarken o saat akrep ile yelkovanını birbirine karıştırıyordu ve artık ölçemeyeceğini ve bir zamanlar ölçtüğü şeyin ne olduğunu unuttuğunu ve zamanı yitirdiğini itiraf etmek zorunda kalıyordu ve böylece saatin düşüncesi de düşüncesinin ne olduğunu anlamaya çalışan bir düşüncesizin düşüncesinden farksız oluyordu.</p>

  <p class="block">Sonra Ceylan'ı da buna benzer düşüncelerle sevdiğimi düşündüm. Geceyarılarına kadar aynı şeyleri düşündüm sonra.</p>

  <p class="block3" id="calibre_pb_10">&nbsp;</p>
</body>
</html>
