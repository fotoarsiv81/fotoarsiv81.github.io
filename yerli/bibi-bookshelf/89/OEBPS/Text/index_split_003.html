<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessiz Ev</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block8">3</h1>

  <p class="block6">&nbsp;</p>

  <p class="block">"Evet," dedi manav. "Ne istiyorsunuz?"</p>

  <p class="block">"Milliyetçi gençlerin düzenledikleri bir gece var," dedi Mustafa. "Davetiye dağıtıyoruz."</p>

  <p class="block">Ben çantadan davetiyeleri çıkardım.</p>

  <p class="block">"Ben öyle yerlere gitmem," dedi manav. "Vaktim yok."</p>

  <p class="block">"Milliyetçi gençlere yardım için bir iki tane olsun almaz mısın yani?" dedi Mustafa.</p>

  <p class="block">"Daha geçen hafta aldım," dedi manav.</p>

  <p class="block">"Bizden mi aldın?" dedi Mustafa. "Biz geçen hafta burada yoktuk ki."</p>

  <p class="block">"Ama sen komünistlere yardım ettiysen orası başka!" dedi Serdar.</p>

  <p class="block">"Yok," dedi manav. "Onlar buraya gelmez."</p>

  <p class="block">"Niye gelmezler?" dedi Serdar. "Canları istemediği için mi?"</p>

  <p class="block">"Ben bilmiyorum," dedi manav. "Beni rahat bırakın. Ben bu işlerle ilgilenmiyorum."</p>

  <p class="block">"Niye gelmediklerini ben söyleyeyim dayı," dedi Serdar. "Bizden korktukları için gelemezler. Biz olmasaydık komünistler burayı da Tuzla gibi haraca bağlarlardı."</p>

  <p class="block">"Allah korusun!"</p>

  <p class="block">"Yaa! Tuzla'da vatandaşa neler yaptıklarını biliyorsun değil mi? İlk önce camekânlarını bir güzel indiriyorlarmış..."</p>

  <p class="block">Dönüp baktım camekânına: Temiz, geniş, pırıl pırıl bir camı var.</p>

  <p class="block">"Sonra gene vermeyince ne yaptıklarını da söyleyeyim mi?" dedi Serdar.</p>

  <p class="block">Ben mezarlar diye düşündüm, komünistler hep böyle yapıyorlarsa Rusya'da mezarlıklar ağzına kadar doludur. Manav da sonunda anladı galiba: Elini beline koymuş, yüzü kıpkırmızı bize bakıyor.</p>

  <p class="block">"Evet dayı," dedi Mustafa. "Vaktimiz de yok bizim. Kaç liralık istiyorsun?"</p>

  <p class="block">Görsün diye biletleri çıkardım ben.</p>

  <p class="block">"On tane alır," dedi Serdar.</p>

  <p class="block">"Daha geçen hafta aldım," dedi manav.</p>

  <p class="block">"Peki, tamam!" dedi Serdar. "Boş yere vakit kaybetmeyelim çocuklar. Demek bütün çarşıda bir tek bu dükkân varmış, camının çerçevesinin indirilmesinden korkmayan bir tek bu dükkân... Bari unutmayalım. Hasan, şunun numarasını alsana..."</p>

  <p class="block">Dışarı çıktım, kapının üstündeki numaraya baktım ve içeri girdim. Manavın yüzü daha da kızarmıştı.</p>

  <p class="block">"Peki, dayı, kızma," dedi Mustafa. "Bizim amacımız sana saygısızlık etmek değil. Dedemiz yaşındasın, biz komünist değiliz." Bana döndü, "Beş tane ver yeter bu seferlik."</p>

  <p class="block">Çıkardım, beş bilet uzattım. Manav uzandı, tiksinir gibi kenarlarından tutarak aldı. Sonra, ciddi ciddi, davetiyelerin üzerini okumaya başladı.</p>

  <p class="block">"Fatura da verelim, ister misin?" dedi Serdar.</p>

  <p class="block">Ben de güldüm.</p>

  <p class="block">"Saygısızlık etmeyin!" dedi Mustafa.</p>

  <p class="block">"Bu biletlerden bende beş tane daha var," dedi manav. Heyecanla çekmecesinin tozlu karanlığını karıştırdı, karıştırdı sonra, sevinçle çıkarıp gösterdi. "Aynıları değil mi bunlar?"</p>

  <p class="block">"Evet," dedi Mustafa. "Öteki arkadaşlar yanlışlıkla vermiş olabilirler. Ama bizden alman gerekiyordu."</p>

  <p class="block">"Almışım ya, işte!"</p>

  <p class="block">"Beş tane daha alsan ölür müsün be dayı?" dedi Serdar.</p>

  <p class="block">Ama ihtiyar pinti duymazlıktan geldi, parmağının ucuyla biletin bir köşesini gösterdi.</p>

  <p class="block">"Bu gecenin de vakti geçmiş," dedi. "İki ay önceymiş bu gece. Bak, burada Mayıs 1980 diyor."</p>

  <p class="block">"Dayı, senin bu geceye gitmeye niyetin var mı?" dedi Mustafa.</p>

  <p class="block">"İki ay önceki bir geceye ben bugün nasıl gideyim?" dedi manav.</p>

  <p class="block">Sonunda, beş bilet için az kalsın benim de sabrımı taşırıyordu. Bize okulda boşuna öğretmişler. Sabırlı olmak insana hayatta yalnızca vakit kaybettirir, başka bir şeye yaramaz. Bu konuda bir kompozisyon yaz deselerdi, beni çaktırmak için fırsat kollayan türkçecilerin bile sonunda bir 5 vermek zorunda kalacağı kadar çok şey bulup yazardım. İşte: Serdar da benim gibi kızmış. Birden gitti, ihtiyar pintinin kulağının arkasındaki kalemi canını yakarak oradan çekip aldı, biletlerin üzerine birşeyler yazdı, kalemle birlikte geri verdi.</p>

  <p class="block">"Tamam mı dayı?" dedi. "Geceyi iki ay sonraya aldık. 500 lira vereceksin!"</p>

  <p class="block">Çıkarıp sonunda verdi işte 500 lirayı. Böyledir; tatlı dilin yılanı deliğinden çıkaracağına yalnızca bizim okulun aptal türkçe kompozisyon hocaları inanır. O kadar kızmışım ki ben de şu ihtiyar pintinin bir canını yakayım diyordum, bir kötülük edeyim ona. Çıkıyorduk, birden durdum, kapı önüne dizdiği şeftali kulesinin en altından bir tanesini çekip çıkardım. Ama talihliymiş; hepsi devrilmedi. Şeftalimi çantaya koydum. Sonra berbere girdik.</p>

  <p class="block">Bir kafayı tutmuş berber, musluğun altına sokmuş yıkıyor. Bize aynadan baktı.</p>

  <p class="block">"İki tane alayım çocuklar," dedi elindeki kafayı hiç bırakmadan.</p>

  <p class="block">"Siz isterseniz on tane de alırsınız ağbi," dedi Mustafa.</p>

  <p class="block">"Burada da satarsınız."</p>

  <p class="block">"İki tane bırak, yeter, dedim," dedi berber. "Siz dernekten gelmiyor musunuz?"</p>

  <p class="block">İki tane! Birden tepem attı benim.</p>

  <p class="block">"Hayır iki değil, on tane alacaksın sen," dedim ve on bileti sayıp uzattım.</p>

  <p class="block">Serdar bile şaşırdı. Evet beyler, gördünüz, tepem atarsa işte böyle olurum ben. Ama berber biletleri almadı.</p>

  <p class="block">"Kaç yaşındasın sen?" dedi.</p>

  <p class="block">Berberin elindeki sabunlu kafa da bana aynadan bakıyor.</p>

  <p class="block">"Almıyor musun?" dedim.</p>

  <p class="block">"On sekiz," dedi Serdar.</p>

  <p class="block">"Kim yolladı seni dernekten?" dedi. "Çok ateşlisin sen."</p>

  <p class="block">Söyleyecek bir şey bulamadım ve Mustafa'nın yüzüne baktım.</p>

  <p class="block">"Kusura bakmayın ağbi," dedi Mustafa. "O daha yeni. Sizi tanımıyor."</p>

  <p class="block">"Yeni olduğu belli. Çocuklar bana iki tane bırakın."</p>

  <p class="block">Cebinden iki yüz lira çıkardı. Bizimkiler de hemen beni unutup onunla anlaştılar, neredeyse elini öpecekler. Demek dernektekileri tanıdın mı buranın kralı oluyorsun. Bari hiç almayaydı. İki bilet çıkarıp uzattım. Ama dönüp almadı.</p>

  <p class="block">"Bırak bakayım oraya!"</p>

  <p class="block">Bıraktım. Bir şey söyleyecektim, söylemedim.</p>

  <p class="block">"Güle güle çocuklar!" dedi ve eline aldığı şampuan şişesinin ucuyla onlara beni gösterdi.</p>

  <p class="block">"Okuyor mu bu, çalışıyor mu?"</p>

  <p class="block">"Lise ikiden beklemeli," dedi Mustafa.</p>

  <p class="block">"Baban ne iş yapıyor senin?"</p>

  <p class="block">Ben susuyordum.</p>

  <p class="block">"Babası piyangocu," dedi Mustafa.</p>

  <p class="block">"Dikkat edin bu küçük çakala!" dedi berber. "Çok ateşli bu. Hadi bakalım."</p>

  <p class="block">Bizimkiler güldüler. Ben de, artık bir şey söyleyeyim dedim, tam, çırağına eziyet etme, olmaz mı, diyecektim, demedim. Çırağın yüzüne bakmadan dışarı çıktım. Serdar'la Mustafa gülüşüyorlar, konuşuyorlar, ama ben sizi dinlemem, kafam bozuk. Sonra Mustafa Serdar'a şöyle dedi:</p>

  <p class="block">"Berberliğini hatırladı, boşver."</p>

  <p class="block">"Çakal!"</p>

  <p class="block">Ben bir şey demedim. Benim görevim bu çantayı taşımak, yeri gelince biletleri çıkarıp vermektir. Bizi Cennethisar'dan çağırıp bu işi verdikleri için ben burada sizinleyim ve esnafla bir olup benimle alay eden ve o kelimeyi söyleyip gülüşen sizlerle zaten konuşacak bir şeyim yok benim, susuyorum. Bir eczaneye girdik sustum, kasaba girdik sustum, bakkalda ve ondan sonraki nalburda ve kurukahveciyle kahvede de öyle sustum ve çarşı bitene kadar ben hiç konuşmadım. En son dükkândan çıkınca Mustafa ellerini ceplerine soktu.</p>

  <p class="block">"Birer porsiyon köfteyi hakettik artık," dedi.</p>

  <p class="block">Ben sustum ve o paraları bize köfte yiyelim diye vermiyorlar da demedim.</p>

  <p class="block">"Evet," dedi Serdar. "Hakettik artık birer porsiyon."</p>

  <p class="block">Ama köftecide oturunca ikişer porsiyon istediler. Onlar ikişer yerken ben bir yiyecek değilim. Köfteleri beklerken Mustafa paraları çıkarıp saydı: On yedi bin liraymış. Sonra Serdar'a dedi ki:</p>

  <p class="block">"Niye surat asıyor bu?"</p>

  <p class="block">"Çakal dememize kızıyor," dedi Serdar.</p>

  <p class="block">"Aptal herif!" dedi Mustafa.</p>

  <p class="block">Ama ben duymadım, çünkü duvardaki bir takvime bakıyordum. Sonra köfteler geldi. Onlar konuşarak, ben konuşmadan yedik. Tadı da istediler. Ben de revani istedim, hoşuma gitti. Sonra Mustafa tabancayı çıkardı ve masanın altına tutup oynadı.</p>

  <p class="block">"Versene!" dedi Serdar.</p>

  <p class="block">O da oynadı. Bana vermediler, gülüştüler, sonra Mustafa beline soktu, hesabı ödedi, kalktık, gittik.</p>

  <p class="block">Çarşıdan kimseden korkmadan geçtik, hana girdik ve merdivenleri konuşmadan çıktık. Derneğe girince, her seferinde olduğu gibi korktum sanki. Kopya çekiyorum da sanki hoca gördü mü diye aptal aptal heyecanlanıyorum da heyecanlandığımı gören hoca da anlıyor...</p>

  <p class="block">"Bütün çarşı tamam mı?" dedi.</p>

  <p class="block">"Evet, ağbi," dedi Mustafa. "Söylediğiniz yerler."</p>

  <p class="block">"Yanında değil mi hepsi?"</p>

  <p class="block">"Evet," dedi Mustafa. Tabancayı ve paraları çıkarıyordu.</p>

  <p class="block">"Ben yalnızca makineyi alayım," dedi o. "Parayı Zekeriya Bey teslim alır."</p>

  <p class="block">Mustafa tabancayı verdi. Yakışıklı adam içeri gitti. Mustafa da gitti. Biz bekliyoruz. Bir ara, ne bekliyoruz, diye düşündüm; Zekeriya Beyi beklediğimizi unuttum sanki de hiçbir şeyi beklemeden bekliyoruz. Sonra bizim gibi biri geldi ve sigara uzattı. İçmem, ama aldım. Lokomotif biçiminde bir çakmak çıkardı, sigaralarımızı yaktı.</p>

  <p class="block">"Cennethisar'dan gelen ülkücü arkadaşlar sizler misiniz?"</p>

  <p class="block">"Evet," dedim.</p>

  <p class="block">"Nasıl oraları?"</p>

  <p class="block">Ne demek istiyor diye düşündüm. Sigaranın kirli bir tadı var. Sanki ihtiyarladım.</p>

  <p class="block">"Yukarı mahalle bizim," dedi Serdar.</p>

  <p class="block">"Biliyorum," dedi o. "Ben deniz kıyısını soruyorum. Tuzla komünistlerin."</p>

  <p class="block">"Yok," dedim birden ben. "Cennethisar'da, deniz kıyısında bir şey yok. Orada zengin sosyetikler var."</p>

  <p class="block">Bana baktı ve güldü. Ben de güldüm.</p>

  <p class="block">"Olsun," dedi sonra. "Hiç belli olmaz!"</p>

  <p class="block">"Yukarı mahalle kiminse kıyı da onların olur," dedi Serdar.</p>

  <p class="block">"Evet. Tuzla'yı da öyle aldılar. Aman dikkat edin." Sonra biraz komünistleri düşündüm. Onları düşünerek ciddi ciddi sigara içiyordum ki birden şöyle dedi bizimle konuşan ve benim cevabımı beklemeden de içeri odaya gitti:</p>

  <p class="block">"Sen yenisin değil mi?"</p>

  <p class="block">Bir şey söylemem için vakit bırakmadı ki! Serdar, evet, diye başını sallamıştı. Yeni olduğumu hemen nasıl anlıyorlar acaba? Sosyetikler var deyince ben, o gülerek ne demek istedi? Serdar da kalktı içeri bir yere gitti, bu sefer ben ortada öyle yalnız kaldım, sanki girip çıkanlar benim yeni olduğumu anlasınlar diye beni tek başıma bıraktı Serdar. Ben de tavana bakarak sigara içiyorum ve önemli şeyler düşünüyorum, girip çıkanlar beni görünce hemen öyle düşündüğümü anlayacakları kadar önemli şeyler: Hareketimizin meseleleri. Böyle bir kitap vardır, okudum. Derken ben, Mustafa odadan çıktı ve birisiyle öpüştü ve tam o sırada birden herkes kenara çekildi: Zekeriya Bey, evet, geldi. Hemen, odasına girerken, bana bir baktı, ben de ayağa kalkıyordum, ama daha tam kalkmamıştım. Sonra Mustafa'yı çağırdılar. O gidince içerde ne konuştuklarını düşündüm ve sonra çıktılar ve bu sefer ayağa kalktım.</p>

  <p class="block">"İyi!" dedi Zekeriya Bey bizim Mustafa'ya. "Biz gerekince sana gene haber salarız. Aferin!"</p>

  <p class="block">Sonra bir an bana baktı, çok heyecanlandım ve bana bir şey söyleyecek sandım, ama hiçbir şey söylemedi; yalnızca birdenbire hapşırdı ve tekrar yukarı gitti; partiye diyorlar. Sonra Mustafa, demin bizimle konuşan çocukla fısır fısır konuştu. Bir an benden sözettiklerini düşündüm, ama saçma, siyasetten sözediyorlardır, önemli şeylerden... Dinlediğimi ve meraklı biri olduğumu sanmasınlar diye bakmadım.</p>

  <p class="block">"Hadi çocuklar," dedi sonra Mustafa. "Gidiyoruz."</p>

  <p class="block">Çantayı bıraktım. Konuşmadan istasyona gidiyoruz, görevini başarmış insanlar gibi. Sonra, Mustafa niye hiç konuşmuyor, diye düşündüm. Artık onlara kızmıyorum; beni görevdeyken nasıl buldu? İstasyondaki bankta oturmuş treni beklerken bunları düşündüm, sonra oradaki piyangocu dükkânını görünce babamı, ama babamı düşünmek istemiyorum şimdi ben, ama gene düşündüm ve ona söylemek istediğim şeyi mırıldandım: Hayatta en önemli şey lise diploması değildir baba!</p>

  <p class="block">Tren geldi, bindik. Serdar'la Mustafa gene fısır fısır ediyorlardır. Bir laf söylerler, ya da öyle bir şaka yaparlar ki beni aptal durumuna düşürürler. O zaman ben o şakaya cevap verecek bir şaka ararım, ama hemen bulamam ve ben o cevabı ararken onlar benim dalgınlaşan yüzüme bakarak daha da gülüşürler, o zaman ben bazan kızar, kendimi tutamayıp bir küfür ederim ve o zaman onlar daha gülüşünce beni daha da aptal durumuna düşürdüklerini anlarım. O zaman ben yalnız olmak isterim, yalnız olunca hayatta yapabileceği büyük şeyleri rahat rahat düşünebilir insan. Bazan da yaptıkları benim anlayamadığım bir şakadır; aralarında göz kırparlar; şimdi o kelimeyi söylerlerken yaptıkları gibi: Çakal! Nasıl bir hayvandır acaba? Bir kız vardı ilkokulda, sınıfa ansiklopedisini getirmişti, hayvanlar ansiklopedisi, kaplan diyorsun, açıp "K"ya bakıyorsun... O ansiklopedi olsaydı açar, "Çakal"a bir bakardım, ama bana göstermezdi o kız. Hayır, kirletirsin! Ulan kaltak, o zaman okula niye getiriyorsun? Sonra o kız İstanbul'a gitti tabii, çünkü babası zengin oldu diyorlardı. Bir de arkadaşı vardı, başında mavi kordela...</p>

  <p class="block">Dalmışım... Tren Tuzla'ya gelince heyecanlandım, ama korkmadım. Komünistler her an içeri girebilirler. Serdar'la Mustafa da susmuşlar, sinirli sinirli bakıyorlar. Bir şey olmadı. Tren hareket edince komünistlerin duvarlara yazdıklarını okudum: Tuzla faşistlere mezar olacak! O faşist dedikleri bizmişiz. Biraz küfür ettim. Sonra tren bizim istasyona geldi, indik. Bir şey konuşmadan yürüdük durağa geldik.</p>

  <p class="block">"Çocuklar, benim işim var," dedi Mustafa. "Haydi bakalım!"</p>

  <p class="block">Minibüslerin arasında kayboluncaya kadar arkasından baktık. Sonra Serdar'a birden şöyle dedim ben:</p>

  <p class="block">"Bu sıcakta eve gidip ders çalışmak istemiyorum."</p>

  <p class="block">"Evet," dedi Serdar. "Çok sıcak."</p>

  <p class="block">"Kafam da bozuk," dedim. Biraz sustum. "Haydi, Serdar," dedim. "Yürü kahveye gidelim."</p>

  <p class="block">"Yok. Ben dükkâna gidiyorum. İşim var."</p>

  <p class="block">Gitti. Babanın bir dükkânı varsa senin de kendiliğinden işin oluverir! Ama ben okuyorum daha, sizler gibi bırakmadım. Ama ne tuhaf; en çok da benimle alay ederler. Serdar'ın akşam kahveye herkesten önce gidip, çakal, diye anlatacağına eminim. Boşver Hasan, dert etme, etmedim, yokuşu çıkmaya başladım.</p>

  <p class="block">Cennethisar'a ya da Danca'ya araba vapuruna yetişmek için önümden hızla geçen kamyonlara ve arabalara bakıyorum ve sanki yalnız olduğumu düşünmek hoşuma gidiyor. Başımdan bir macera geçsin isterdim. Hayatta çok şey var, olabilir ama bekliyorsun işte. Şöyle geliyor bana: Sanki olmasını istediğim şeyler çok yavaş oluyor ve olurken de onları düşündüğüm ve beklediğim gibi olmuyorlar; hepsi sanki beni öfkelendirmek için ağır ağır geliyorlar ve sonra birden bir bakıyorsun, hemen geçip gitmişler bile. Gelip geçen şu arabalar gibi. Sinirimi bozmaya başladılar, belki birinden biri durur da bu sıcakta yokuş çıkmam diye bakıyorum ama kimsenin seni taktığı yok ki bu dünyada. Şeftalimi yemeye başladım, ama oyalanamadım.</p>

  <p class="block">Keşke şimdi kış olsaydı, tek başıma plajda dolaşmak isterdim şimdi, açık kapıdan, kimseden çekinmeden boş kumsala girerdim: Dalgalar gelir, kıyıya vurur, ben, ayakkabımı ıslatmasınlar diye, arada bir sıçrayarak, koşar, yürürüm ve hayatımı düşünürüm, mutlaka önemli biri olacağımı düşünürüm, o zaman yalnız bütün o herifler değil, kızlar da bana bir başka bakardı diye de düşünürüm ve o zaman canım pis pis sıkılmaz benim, hele ilerde ne olacağımı düşününce, o zaman Serdar'a yürü kahveye gidelim diyecek kadar da olmazdım, kendi kendime yeterdim şimdi kış olsaydı. Ama kışın okul var, Allah belâsını versin, hasta hocalar...</p>

  <p class="block">Sonra yokuşu çıkan o beyaz Anadol'u gördüm. Ağır ağır yaklaşırken anladım içinde onlar olduğunu, ama sanki utandım da durup el edeceğime yan döndüm. Geldiler, geldiler ve beni tanımadan geçip gittiler. Geçip giderken bir an belki de yanıldım diye düşündüm. Nilgün çünkü biz küçükken o kadar güzel değildi ki! Ama arabayı kullanan o şişman, Faruk'tan başka kim olabilir! Ne şişman! O zaman anladım eve değil, nereye gideceğimi: Yokuşu inerim, gider, kapılarına bakarım, belki cüce amcamı da görürüm, beni içeri alır, tabii utanmazsam içeri girerim, merhaba derim, belki babaannelerinin elini bile öperim, sonra onlara merhaba derim, beni tanıdınız mı, ben çok büyüdüm derim, evet derler, tanıdık, küçükken çok iyi arkadaş değil miydik, konuşuruz, konuşuruz, küçükken arkadaştık, konuşuruz ve böylece belki canımın bu pis sıkıntısını da unuturum ben oraya şimdi gidersem.</p>

  <p class="block3" id="calibre_pb_3">&nbsp;</p>
</body>
</html>
