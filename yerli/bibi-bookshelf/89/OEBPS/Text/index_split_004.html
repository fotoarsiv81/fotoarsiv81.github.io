<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessiz Ev</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block8">4</h1>

  <p class="block4">&nbsp;</p>

  <p class="block">Anadol zorlanarak yokuşu çıkarken sordum:</p>

  <p class="block">"Tanıdınız mı onu çocuklar?"</p>

  <p class="block">"Kimi?" dedi Nilgün.</p>

  <p class="block">"Yolun kenarında yürüyen maviliyi. O tanıdı hemen bizi."</p>

  <p class="block">"Uzun boyluyu mu?" dedi Nilgün. Dönüp arkasına bakmıştı ama, uzaklaşmıştık artık. "Kimdi o?"</p>

  <p class="block">"Hasan!"</p>

  <p class="block">"Kim Hasan?" dedi Nilgün boş boş.</p>

  <p class="block">"Recep'in yeğeni."</p>

  <p class="block">"Ne kadar büyümüş!" dedi Nilgün şaşkınlıkla. "Tanıyamadım."</p>

  <p class="block">"Ayıp yahu!" dedi Metin. "Çocukluk arkadaşımız."</p>

  <p class="block">"Sen niye tanımadın o zaman?" dedi Nilgün.</p>

  <p class="block">"Görmedim ki... Ama Faruk söyler söylemez anladım kim olduğunu."</p>

  <p class="block">"Aferin, sana!" dedi Nilgün. "Çok akıllısın sen!"</p>

  <p class="block">"Demek senin, bu yıl tepeden tırnağa değiştim, dediğin de buymuş!" dedi Metin. "Yalnızca geçmişini unutmuşsun."</p>

  <p class="block">"Saçmalıyorsun."</p>

  <p class="block">"Okuduğun kitaplar her şeyi unutturmuş sana!" dedi Metin.</p>

  <p class="block">"Ukalalık etme!" dedi Nilgün.</p>

  <p class="block">Sustular. Uzun bir sessizlik oldu sonra. Her yıl iki yanına yeni ve çirkin beton yapılar dikilen yokuşu çıktık, seyrekleşen bağlar, kiraz bahçeleri ve incir ağaçları arasından geçtik. El radyosu, özelliksiz bir "hafif Batı müziği" çalıyordu. Uzaktan denizi ve Cennethisar'ı görünce galiba çocukluğumuzda duyduğumuza yakın bir heyecan duyduk, sessizlikten anladım, ama çok sürmedi. Hiçbir şey konuşmadan yokuşu indik, kısa pantolonlu, mayolu, yanık tenli kalabalık ve gürültü içinden geçtik. Metin bahçe kapısını açarken, Nilgün;</p>

  <p class="block">"Kornayı çalsana ağbi," dedi.</p>

  <p class="block">Arabayı bahçeye soktum ve her gelişimde sanki daha da eskiyip boşalan evi kasvetle seyrettim. Ahşap doğramaların boyası dökülmüştü, sarmaşıklar yan duvardan ön duvara atlamıştı, incirin gölgesi Babaanne'nin kapalı pancurlarına vuruyordu, alt katın pencere demirleri pas içindeydi. Tuhaf bir duygu sardı içimi: Daha önceleri alışkanlıktan farkedemediğim korkunç birşeyler vardı sanki bu evde de şimdi şaşkınlık ve kaygıyla seziyordum. Büyük ön kapının bizim için açılmış olan hantal kanatlarının arasından gözüken Babaanne ile Recep'in içerdeki nemli ve ölü karanlığını seyrettim.</p>

  <p class="block">"Hadi insene ağbi ne oturuyorsun," diyordu Nilgün.</p>

  <p class="block">Arabadan inmiş eve doğru yürüyordu. Sonra, küçük mutfak kapısından telâşla çıkıp sallanarak yaklaşan Recep'in insanı utandıran gövdesini gördü. Birbirlerine sarıldılar, öpüştüler. Kimsenin farketmediği radyoyu kapadım, arabadan sessiz bahçeye indim. Recep'in üzerinde, her zaman giydiği, yaşını gizleyen ceket, sonra o tuhaf ince kravat vardı. Sarıldık, öpüştük.</p>

  <p class="block">"Merak ettim," dedi Recep. "Geç kaldınız!"</p>

  <p class="block">"Nasılsın sen?"</p>

  <p class="block">"Eh," dedi utanır gibi. "İyiyim. Yataklarınızı yaptım, odalarınızı hazırladım. Büyükhanım bekliyor. Siz daha da mı şişmanladınız Faruk Bey?"</p>

  <p class="block">"Nasıl babaanne?"</p>

  <p class="block">"İyi... Şikâyet ediyor... Bavullarınızı alayım."</p>

  <p class="block">"Sonra alırız."</p>

  <p class="block">Recep önden, biz arkadan merdivenleri çıktık. Pancurlar arasından sızan tozlu ev içi ışığını, küf kokusunu hatırlayarak nedense sevindim. Babaanne'nin kapısı önüne gelince Recep bir an durdu, nefes aldı, sonra kurnaz bir neşeyle gözleri parlarken bağırdı:</p>

  <p class="block">"Geldiler Büyükhanım, geldiler!"</p>

  <p class="block">"Neredeler?" dedi yaşlı ve sinirli babaanne sesi. "Niye haber vermiyorsun, neredeler?"</p>

  <p class="block">Üzeri çiçekli mavi yorgana sarılmış, sırtı ardarda dizili üç yastığa dayalı, pirinç topuzlarını küçükken tınlattığım yatakta yatıyordu. Teker teker elini öptük. Elin beyaz, yumuşak ve buruş buruş derisinin üzerinde eski bir dosta rastlamış gibi insanı sevindiren tanıdık benler, lekeler vardı. Oda da, babaanne de, eli de aynı kokuyla kokuyordu,</p>

  <p class="block">"Ömrün çok olsun!"</p>

  <p class="block">"Nasılsınız Babaanneciğim?"</p>

  <p class="block">"Kötü," dedi Babaanne, ama biz bir şey demedik. Babaanne biraz dudaklarını kıpırdattı, bir genç kız gibi utandı, ya da utanıyormuş gibi yaptı. "Hadi şimdi siz anlatın bakalım," dedi sonra.</p>

  <p class="block">Üç kardeş birbirimize baktık, uzun bir sessizlik oldu. Odanın, küf, mobilya cilası, eski sabun, belki nane şekeri, biraz lavanta ve kolonya ve toz koktuğunu da düşündüm.</p>

  <p class="block">"E, bana anlatacak bir şeyiniz yok mu?"</p>

  <p class="block">"Buraya arabayla geldik Babaanne," dedi Metin. "İstanbul'dan burası tam elli dakika sürüyor."</p>

  <p class="block">Her seferinde söyler bunu ve her seferinde Babaanne'nin inatçı yüzü bir an oyalanmış gözükür, ama sonra hemen eski haline döner.</p>

  <p class="block">"Siz eskiden kaç saatte gelirdiniz Babaanne?" dedi Nilgün sanki bilmiyormuş gibi.</p>

  <p class="block">"Ben bir kere geldim!" dedi Babaanne gurur ve zaferle. Bir an nefes alıp ekledi: "Hem bugün ben soracağım, siz değil!"</p>

  <p class="block">Alışkanlıkla söylediği bu sözden de hoşlandı galiba ve bir süre bir soru düşündü, ama sonra sorarken anladı istediği gibi zekice bir soru soramadığım.</p>

  <p class="block">"Nasılsınız bakalım?"</p>

  <p class="block">"İyiyiz Babaanne!"</p>

  <p class="block">Sanki bir yenilgiye uğramış gibi öfkelendi, yüzünü hiddetle ekşitti. Küçükken bu surattan korktuğum zamanlar olmuştu.</p>

  <p class="block">"Recep, arkama yastık koy!"</p>

  <p class="block">"Bütün yastıklar arkanızda Büyükhanım."</p>

  <p class="block">"Ben bir tane daha getireyim mi Babaanne?" dedi Nilgün.</p>

  <p class="block">"Sen ne yapıyorsun bakayım?"</p>

  <p class="block">"Babaanneciğim, Nilgün üniversiteye başladı, " dedim ben.</p>

  <p class="block">"Benim de dilim var ağbi, merak etme," dedi Nilgün.</p>

  <p class="block">"Sosyoloji okuyorum Babaanne, bu yıl birinci sınıfı bitirdim."</p>

  <p class="block">"Sen ne yapıyorsun?"</p>

  <p class="block">"Gelecek yıl liseyi bitireceğim," dedi Metin.</p>

  <p class="block">"Sonra?"</p>

  <p class="block">"Sonra Amerika'ya gideceğim!" dedi Metin.</p>

  <p class="block">"Ne var orada?" dedi Babaanne.</p>

  <p class="block">"Zenginler ve uyanık insanlar!" dedi Nilgün.</p>

  <p class="block">"Üniversite!" dedi Metin.</p>

  <p class="block">"Hep birlikte konuşmayın!" dedi Babaanne. "Sen ne yapıyorsun?"</p>

  <p class="block">Elimde koca çantamla okula gidip geldiğimi, geceleri boş evde pineklediğimi, yemek yeyip televizyonun karşısında uyukladığımı söylemedim. Daha, dün sabah üniversiteye giderken, içki vaktini beklediğimi, tarih denilen şeye olan inancımı yitirmekten korktuğumu ve karımı özlediğimi de söylemedim.</p>

  <p class="block">"Doçent oldu o, Babaanne," dedi Nilgün.</p>

  <p class="block">"Babaanne sizi çok iyi gördük!" dedim ben umutsuzlukla.</p>

  <p class="block">"Karın ne yapıyor?" dedi Babaanne.</p>

  <p class="block">"Geçen gelişimizde söylemiştim ya, Babaanne," dedim.</p>

  <p class="block">"Boşandık biz."</p>

  <p class="block">"Biliyorum, biliyorum!" dedi. "Ne yapıyor şimdi o?"</p>

  <p class="block">"Yeniden evlendi."</p>

  <p class="block">"Odalarını hazırladın değil mi sen bunların?" dedi Babaanne.</p>

  <p class="block">"Hazırladım," dedi Recep.</p>

  <p class="block">"Başka anlatacak bir şeyiniz yok mu?"</p>

  <p class="block">"Babaanne, İstanbul çok kalabalık oldu," dedi Nilgün.</p>

  <p class="block">"Burası da kalabalık," dedi Recep.</p>

  <p class="block">"Otursana Recep şuraya," dedim ben.</p>

  <p class="block">"Babaanne bu ev çok eskimiş," dedi Metin.</p>

  <p class="block">"Ben iyi değilim," dedi Babaanne.</p>

  <p class="block">"Çok eskimiş Babaanne, burayı yıktıralım, apartman yaptıralım, siz de rahat edersiniz..."</p>

  <p class="block">"Sus!" dedi Nilgün. "Seni duymuyor. Şimdi sırası da değil."</p>

  <p class="block">"Ne zaman sırası?"</p>

  <p class="block">"Hiçbir zaman!"</p>

  <p class="block">Bir sessizlik oldu. Havasız sıcak odada eşyaların kendi kendilerine genişleyip çıtırdadıklarını duyar gibi oldum. Pencereden içeri ölü, sanki yıllanmış bir ışık giriyordu.</p>

  <p class="block">"Bir şey söylemeyecek misin?" dedi Babaanne.</p>

  <p class="block">"Babaanne yolda Hasan'ı gördük!" dedi Nilgün. "Büyümüş kocaman olmuş."</p>

  <p class="block">Babaannenin dudakları bir tuhaf kıpırdandı.</p>

  <p class="block">"Ne yapıyorlar onlar Recep?" diye sordu Nilgün.</p>

  <p class="block">"Hiç!" dedi Recep. "Yokuştaki evde oturuyorlar. Hasan lisede..."</p>

  <p class="block">"Ne anlatıyorsun onlara?" diye bağırdı Babaanne. "Kimi anlatıyorsun?"</p>

  <p class="block">"İsmail ne yapıyor?" dedi Nilgün.</p>

  <p class="block">"Hiç!" dedi Recep. "Piyango satıyor."</p>

  <p class="block">"Ne anlatıyor size?" diye gene bağırdı Babaanne. "Benimle konuşun, onunla değil! Hadi sen çık dışarı, Recep, git mutfağına in! "</p>

  <p class="block">"Bir zararı yok ki Babaanne," dedi Nilgün. "Dursun burada."</p>

  <p class="block">"Sizi hemen kandırdı değil mi?" dedi Babaanne. "Ne söyledin onlara? Hemen kendine açındırdın mı?"</p>

  <p class="block">"Hiçbir şey söylemiyorum Büyükhanım," dedi Recep.</p>

  <p class="block">"Demin gördüm ama, konuşuyor, anlatıyordun."</p>

  <p class="block">Recep çıktı. Bir sessizlik oldu.</p>

  <p class="block">"Hadi Nilgün, sen birşeyler anlat," dedim ben.</p>

  <p class="block">"Ben mi?" dedi Nilgün. "Ne söyleyeyim?" Biraz düşündü, sonra: "Her şey çok pahalı oldu, Babaanne," dedi.</p>

  <p class="block">"Kitap okuya okuya her şeyi unuttuğunu söylesene," dedi Metin.</p>

  <p class="block">"Zavallı ukala!" dedi Nilgün.</p>

  <p class="block">"Ne konuşuyorsunuz?" dedi Babaanne.</p>

  <p class="block">Bir sessizlik daha oldu.</p>

  <p class="block">"Hadi, Babaanne," dedim ben. "Biz kalkalım da odalarımıza yerleşelim."</p>

  <p class="block">"Daha yeni geldiniz," dedi Babaanne. "Nereye?"</p>

  <p class="block">"Bir yere değil!" dedim. "Daha bir hafta buradayız."</p>

  <p class="block">"Demek söyleyecek bir tatlı lakırdınız yokmuş," dedi Babaanne. Tuhaf bir zafer havasıyla biraz gülümsedi de galiba.</p>

  <p class="block">"Yarın mezarlığa gideceğiz," dedim düşünmeden.</p>

  <p class="block">Recep dışarda kapının önünde bekliyordu. Bizi teker teker odalarımıza soktu, pancurları açtı. Bana gene kuyuya bakan odayı hazırlamış. Küf, çarşaf ve çocukluk kokusunu hatırladım.</p>

  <p class="block">"Eline sağlık, Recep," dedim. "Odayı ne güzel yapmışsın!"</p>

  <p class="block">"Havlunuzu buraya astım," dedi, gösterdi.</p>

  <p class="block">Sigara yaktım. Birlikte açık pencereden dışarı bakıyorduk. Sordum:</p>

  <p class="block">"Recep, nasıl bu yaz Cennethisar?"</p>

  <p class="block">"Kötü," dedi. "Eski tadı kalmadı."</p>

  <p class="block">"Nasıl yani?"</p>

  <p class="block">"İnsanlar bir kötü, acımasız oldular!" dedi.</p>

  <p class="block">Döndü anlayış bekleyerek yüzüme baktı. Sonra birlikte plajın uğultusunu dinleyerek uzaktaki ağaçların arasından gözüken sokağı ve denizi seyrettik. Metin geldi:</p>

  <p class="block">"Ağbi, arabanın anahtarını verir misin?"</p>

  <p class="block">"Gidiyor musun?"</p>

  <p class="block">"Bavulumu çıkarıp gidiyorum."</p>

  <p class="block">"Bizim bavullarımızı da yukarı çıkarırsan arabayı yarın sabaha kadar sana veririm," dedim.</p>

  <p class="block">"Siz şey etmeyin Faruk Bey, ben çıkarırım," diyordu Recep.</p>

  <p class="block">"Sen şimdi arşive gidip vebayı aramayacak mısın?" dedi Metin.</p>

  <p class="block">"Neyi arayacaksınız?" dedi Recep.</p>

  <p class="block">"Vebayı artık yarın ararım," dedim.</p>

  <p class="block">"Hemen içmeye mi başlayacaksın?" dedi Metin.</p>

  <p class="block">"Sana ne benim içkimden!" dedim ama öfkelenmemiştim.</p>

  <p class="block">"Doğru!" dedi Metin, arabanın anahtarını aldı, gitti.</p>

  <p class="block">Bir şey düşünmeden, biz de, Recep'le birlikte Metin'in arkasından yürüdük, merdivenleri indik. Sonra aklıma, mutfağa gidip buzdolabını karıştırmak geldi, ama küçük merdivenleri indikten sonra mutfağa gideceğime öte yana saptım, Recep'in odasının önünden geçerek dar aralığın ucuna gittim. Recep arkamdaydı.</p>

  <p class="block">"Çamaşırlığın anahtarı hâlâ burada mı?" dedim. Kapı kasasının üzerine elimi uzatıp tozlu anahtarı buldum.</p>

  <p class="block">"Büyükhanım bilmiyor," dedi Recep. "Söylemeyin."</p>

  <p class="block">Anahtarı çevirdikten sonra, kapıyı, açmak için iyice zorlayarak itmem gerekti. Arkasına bir şey düşmüş olmalı; baktım, şaşırdım: Toz içinde bir kurukafa, kapıyla sandık arasına sıkışmış. Yerden alıp, üfledim, neşeli gözükmeye çalışarak Recep'e gösterdim.</p>

  <p class="block">"Hatırlıyor musun bunu?"</p>

  <p class="block">"Efendim?"</p>

  <p class="block">"Sen buraya hiç girmiyorsun galiba."</p>

  <p class="block">Tozlu kurukafayı üzeri kâğıtlarla dolu bir sehpanın kenarına bıraktım. Elime aldığım bir cam boruyu çocuk gibi salladım, sonra paslanmış bir terazinin kefelerinden birine koydum. Recep kapı eşiğinde durmuş susuyor, benim dokunduklarıma korkuyla bakıyordu: Yüzlerce küçük şişe, cam kırıkları, sandıklar, kutunun içine atılmış kemik parçaları, eski gazeteler, paslı makaslar, cımbızlar, anatomi ve tıp üzerine fransızca kitaplar, kutular dolusu kâğıt, tahtalara yapıştırılmış kuş ve uçak resimleri, gözlük camları, yedi rengi bölünmüş bir daire, zincirler, küçükken pedalına basıp arabacılık oynadığım dikiş makinesi, tornavidalar, tahtalara iğnelenmiş böcek ve kertenkeleler, üzerlerinde, "İnhisarlar İdaresi" yazan yüzlerce boş şişe, ecza şişelerine doldurulmuş etiketlenmiş türlü çeşitli tozlar, bir saksı içinde de mantarlar...</p>

  <p class="block">"Mantar mı onlar Faruk Bey?" dedi Recep.</p>

  <p class="block">"Evet, işine yararsa al."</p>

  <p class="block">Galiba korktuğu için odaya girmiyordu, gittim verdim. Sonra, üzerine eski harflerle Doktor Selâhattin'in her sabah 2-6, öğleden sonra 8-12 arasında hasta kabul ettiğini yazan pirinç levhayı buldum. Bir an, yalnızca matrak bulduğum için değil, anısı için de pirinç levhayı alıp İstanbul'a götürmek geldi içimden, ama tarihten ve geçmişten tuhaf bir nefret ve korkuyla tiksinince tozlu eşyalar arasına fırlatıp attım. Sonra kapıyı kilitledim. Recep'le mutfağa doğru yürürken merdivenlerin aralığından Metin'i gördüm. Söylenerek bavullarımızı yukarı çıkarıyordu.</p>

  <p class="block3" id="calibre_pb_4">&nbsp;</p>
</body>
</html>
