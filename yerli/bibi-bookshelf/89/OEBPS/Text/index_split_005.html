<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessiz Ev</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block8">5</h1>

  <p class="block6">&nbsp;</p>

  <p class="block">Faruk'un ve Nilgün'ün bavullarını yukarı çıkardıktan sonra, soyundum, mayomu ve yazlık elbiselerimi giydim, dolu cüzdanımı aldım, aşağı indim, eski ve çürük Anadol'a binip gittim. Vedat'ların önünde arabadan indim. Mutfaklarında çalışan hizmetçiden başka evlerinde hiçbir hareket yoktu. Bahçeden evin arka tarafına geçip pencereyi hafif itince yatağında yatan Vedat'ı görüp sevindim. Sıçrayıp odaya kedi gibi atladım ve Vedat'ın başını yastığa bastırdım.</p>

  <p class="block">"Şaka mı bu şimdi hayvan herif?" diye bağırdı. Gülümsedim, keyifliydim. "Ee, ne var ne yok?"</p>

  <p class="block">"Ne zaman geldin sen?" dedi.</p>

  <p class="block">Önce cevap vermedim, odada göz gezdiriyordum. Duvardaki o tatsız çıplak kadın resmiyle birlikte her şey geçen yılki gibiydi. Sonra sabırsızlandım:</p>

  <p class="block">"Hadi," dedim. "Hadi, oğlum kalksana!"</p>

  <p class="block">"Ne yapacağız bu saatte?"</p>

  <p class="block">"Ne yapıyor herkes öğleden sonraları?"</p>

  <p class="block">"Hiiç!"</p>

  <p class="block">"Kimse yok mu yoksa?"</p>

  <p class="block">"Yoo, herkes burada, yeni gelenler de var."</p>

  <p class="block">"Nerede toplanıyorsunuz?"</p>

  <p class="block">"Ceylan'larda!" dedi. "Yeni geldiler onlar!"</p>

  <p class="block">"İyi, hadi, gidelim oraya."</p>

  <p class="block">"Ceylan daha uyanmamıştır."</p>

  <p class="block">"O zaman gidip başka bir yerden denize girelim!" dedim. "Ben, dokuma fabrikatörleriyle demir tüccarlarının geri zekâlı oğullarına matematik ve ingilizce öğretmekten daha bu yıl bir kere olsun denize girmeye fırsat bulamadım."</p>

  <p class="block">"Yani, Ceylan'la ilgilenmediğini mi söylemek istiyorsun?"</p>

  <p class="block">"Kalk, bari Turgay'a gidelim."</p>

  <p class="block">"Turgay'ı basket genç takımına çağırmışlar, biliyor musun?"</p>

  <p class="block">"Beni bu ilgilendirmiyor, ben basketi bıraktım."</p>

  <p class="block">"Daha iyi inekleyebilmek için, değil mi?"</p>

  <p class="block">Bir şey söylemedim; Vedat'ın güneşte yanmış, sağlıklı, huzurlu gövdesine baktım ve düşündüm: Evet, ben derslerime çok çalışırım, sınıfımda birinci olmazsam canım iyice sıkılır ve benim gibilere de inek denildiğini bilirim, ama benim babamın, beni on yıl sonra başına geçireceği takım tezgâhları fabrikası yok, iplik fabrikası yok, demir deposu ve dökümhanesi ya da Libya'da aldığı küçük de olsa bir ihalesi ve hatta bir ihracat ve ithalat bürosu da yok benim zavallı babamın: Benim kaymakamlıktan istifa etmiş babamın yalnızca bir mezarı var, yılda bir kere Babaanne evde ağlamasın diye gideriz, orada ağlar. Sonra sordum: "Peki başka ne yapıyor herkes?"</p>

  <p class="block">Yüzükoyun yattığı yataktan, Vedat'ın kalkmaya niyeti yoktu, ama hiç olmazsa ağzını yastığın kenarına getirecek kadar kıpırdandı ve anlattı: Mehmet'in İngiltere'den bir hemşire kızla döndüğünü anlattı, kız şimdi Mehmetler'de kalıyormuş, ama ayrı odalarda yatıyorlarmış ve kız dediği aslında 30 yaşında bir kadınmış, ama bizim kızlarla iyi anlaşıyormuş ve Turan, ben biliyormuşum askerdeymiş. Nereden bileyim diye düşündüm, ben kışları, Ankara ve İstanbul sosyetesiyle değil, okul yatakhanesiyle teyzemin evinde geçiriyorum ve biraz para için de senin gibi aptal zengin çocuklarına matematik, ingilizce ve poker dersleri veriyorum. Ama bir şey söylemedim ve Vedat, Turan'ı, artık oğlunun adam olmayacağına karar veren babasının askere yolladığını söyledi, babası torpil de yapmamış, er hayatı onun aklını başına getirir demiş ve ben, aklı başına gelmiş mi, diye sorunca da Vedat ciddi ciddi bilmediğini söyledi, Turan'ın on beş gün izinli geldiğini söyledi ve Turan'ın, Hülya ile kırıştırmaya başladığını söyleyince ben düşüncelere daldım; o sırada Vedat, bir de Fikret diye yeni bir herif olduğunu ekledi ve ben hemen Vedat'ın ona hayran olduğunu anladım, çünkü, bu Fikret için, 'kral herif veya 'kafa dengi' diyordu, biraz sonra da fiberglas teknesinin motoru kaç beygirmiş filan anlatmaya başladı, benim sinirlerim iyice bozuldu ve bu aşağılık herifi dinlemez oldum; o da bunu anlayınca biraz sustuk, ama sonra gene konuştuk.</p>

  <p class="block">"Ablan ne yapıyor?" dedi.</p>

  <p class="block">"Tam bir komünist o. Onlar gibi de sürekli, ben çok değiştim, deyip duruyor."</p>

  <p class="block">"Yazık, üzüldüm."</p>

  <p class="block">Duvardaki çıplak kadın resmine bakıyordum.</p>

  <p class="block">"Selçuk'un kızkardeşi de öyle olmuş," dedi fısıldar gibi.</p>

  <p class="block">"Birine âşık olmuş galiba! Ablan için de böyle biri söz konusu mu?"</p>

  <p class="block">Cevap vermedim. Sinirli hareketler yaptım ve bu konudan hoşlanmadığımı anladı.</p>

  <p class="block">"Ağabeyin ne vaziyette peki?"</p>

  <p class="block">"Umutsuz!" dedim. "Yalnızca içiyor ve şişiyor. Umutsuz bir uyuşuk!"</p>

  <p class="block">"O da mı öyle?"</p>

  <p class="block">Konuştukça öfkelenerek söyledim: "O hiçbir şey olamayacak kadar uyuşuk. Ama ablamla iyi anlaşıyorlar doğrusu. Ne yaparlarsa yapsınlar beni ilgilendirmez, ama biri paradan nefret edecek kadar ideolojik ve öteki de o parayı kazanmak için elini uzatamayacak kadar uyuşuk olduğu için olan bana oluyor. O arsanın üzerinde hâlâ o aptal, tuhaf ve iğrenç eski ev boş boş duruyor."</p>

  <p class="block">"Babaannenle o şey, çalışan adam, orada oturmuyorlar mı artık?"</p>

  <p class="block">"Oturuyorlar. Ama oraya yapılacak bir apartmanın bir katında otursalar ne olur: O zaman bütün kış, geri zekâlı zengin çocuklarına, hiperbolün ekseni nerededir, eksenle odak noktası arasındaki ilişki ile r katsayısının ne ilgisi vardır filan diye çene yormazdım, anlıyor musun? Gelecek yıl üniversite için Amerika'ya gitmem şart benim, parayı nasıl bulacağım?"</p>

  <p class="block">"Haklısın," dedi, biraz rahatsız oldu galiba.</p>

  <p class="block">Ben de rahatsız oldum, çünkü Vedat'ın beni zengin düşmanı sanmasından korkmuştum. Biraz sustuk.</p>

  <p class="block">"Hadi, artık denize gidelim," dedim sonra.</p>

  <p class="block">"Evet, Ceylan da uyanmıştır belki."</p>

  <p class="block">"Oraya gitmek zorunda değiliz."</p>

  <p class="block">"Herkes orada oluyor."</p>

  <p class="block">Şimdiye kadar hiç kıpırdamadan yattığı yataktan kalktı, üzerindeki küçük mayo dışında çıplaktı, iyi yanmış ve belli ki iyi beslenmiş güzel, huzurlu bir gövdesi vardı. Rahat rahat, dertsiz, tasasız esnedi.</p>

  <p class="block">"Funda da gelecekti!"</p>

  <p class="block">Vedat'ın gövdesine ve belki de başka birşeylere sinirleniyordum.</p>

  <p class="block">"İyi peki, gelsin."</p>

  <p class="block">"Ama uyuyor."</p>

  <p class="block">Vedat'ın gövdesine değil, duvardaki çıplak kadına bakarak,</p>

  <p class="block">"Git uyandır o zaman," dedim.</p>

  <p class="block">"Sahi, uyandırayım değil mi?"</p>

  <p class="block">Kızkardeşini uyandırmak için gitti. Biraz sonra geldi ve hayatı baştan aşağıya sorunlarla doluymuş da, sigarasız yapamayacakmış gibi hırsla bir sigara yaktı ve bana sordu:</p>

  <p class="block">"Sen hâlâ sigara içmiyorsun, değil mi?"</p>

  <p class="block">"Hayır."</p>

  <p class="block">Bir sessizlik oldu. Funda'nın yatağında uyuz uyuz yatarak kaşındığını düşündüm. Biraz, deniz sıcak mı, soğuk mu gibi aptalca şeylerden söz ettik. Sonra kapıdan Funda girdi.</p>

  <p class="block">"Ağbi, nerede benim sandaletlerim?"</p>

  <p class="block">Geçen yıl küçük bir kızdı bu Funda, bu yıl uzun, güzel bacakları, küçük bir bikinisi var.</p>

  <p class="block">"Merhaba Metin!"</p>

  <p class="block">"Merhaba."</p>

  <p class="block">"Ne haber? Ağbi, nerede diyorum, benim sandaletlerim?"</p>

  <p class="block">Ağabey-kızkardeş hemen kavgaya başladılar: Biri ötekine eşyalarının bekçisi olmadığını söyledi, öteki de ona, geçen gün hasır şapkasının onun dolabından çıktığını ve daha da bağrıştılar. Biraz sonra Funda, kapıyı vurup çıktı ve az sonra hiçbir şey olmamış gibi girdi ve bu sefer arabanın anahtarını annemin odasından kim alacak, diye başladılar. Sonunda Vedat gitti. Biraz tedirgin oldum.</p>

  <p class="block">"Eee, Funda, başka ne haber?"</p>

  <p class="block">"Ne olacak! Sıkıntı!"</p>

  <p class="block">Biraz konuştuk: Bu yıl kaçıncı sınıfı bitirdiğini sordum, lise birmiş, iki yıl 'hazırlık' okumuş, hayır, Alman ve Avusturya Lisesi'nde değil İtalyan Lisesi'ndeymiş. O zaman, ona şu kelimeleri mırıldandım: Equipement eletrique Brevete type, Ansaldo San Giorgia Genova... Funda bunları bana İtalya'dan getirilen bir hediyenin üstünde mi okuduğumu sordu. İstanbul'un bütün troleybüslerinin içinde, ön kapılarının üstünde böyle anlaşılmaz plâketler olduğunu, o troleybüslere binen bütün İstanbulluların sıkıntıdan patlamamak için böyle şeyleri ezberlemek zorunda olduğunu söylemedim, çünkü nedense troleybüse bindiğimi söylersem beni küçümseyecekmiş gibi bir duygu uyandı içimde. Sonra sustuk. Krem ve parfüm kokularıyla öğle uykusuna yatan ve kâğıt oynansın diye vakit geçiren ve vakit geçsin diye kâğıt oynayan ve anne dedikleri o iğrenç yaratığı düşündüm biraz. Sonra Vedat geldi, elindeki anahtarı sallayarak gösterdi.</p>

  <p class="block">Çıktık, güneşten pişmiş arabaya bindik, iki yüz metre gittikten sonra durup Ceylanların önünde indik. Heyecanlanmaktan utandığım için birşeyler söylemek istedim.</p>

  <p class="block">"Burasını çok değiştirmişler."</p>

  <p class="block">"Evet."</p>

  <p class="block">Çimenlerin içine birer adım arayla serpiştirilmiş taşlara basarak yürüdük. Bir bahçıvan sıcakta bahçeyi suluyordu. Sonunda, kızları gördüm ve laf olsun diye konuştum.</p>

  <p class="block">"Hiç poker oynuyor musunuz?"</p>

  <p class="block">"Ha?"</p>

  <p class="block">Merdivenlerden indik. Kızlar, zarifçe uzanmışlardı. Beni gördükleri aklıma geldi, düşündüm: Üzerimde, pokerden kazandığım parayla İsmet’ten aldığım gömleğim, mayomun üstüne giydiğim Lewis pantolonum ve pantolonumun cebinde de, bir ay ahmaklara özel ders vererek kazandığım on dört bin liram var! Sonra boş boş konuştum.</p>

  <p class="block">"Oyun oynuyor musunuz demiştim?"</p>

  <p class="block">"Ne oyunu? Size Metin'i tanıştırayım!"</p>

  <p class="block">Zaten tanıyordum Zeynep'i.</p>

  <p class="block">"Merhaba Zeynep, ne haber?"</p>

  <p class="block">"İyidir."</p>

  <p class="block">"Bu Fahrünnisa, ama öyle deme, kızar. Fafa diyeceksin!"</p>

  <p class="block">Fafa güzel bir kız değil. El sıkıştık.</p>

  <p class="block">"Bu da Ceylan işte!"</p>

  <p class="block">Ceylan'ın sert ve hafif elini sıktım. Başka bir yere bakmak istedim. Birden âşık olabileceğimi düşündüm, ama saçma, çocukça bir düşünceydi. Denize baktım ve telaşlı değil, sakin olduğuma inanmak ve öyle de olmak istedim. Ötekiler beni unutup konuşmaya başladılar.</p>

  <p class="block">"Su kayağı da zordur."</p>

  <p class="block">"Bir kere suyun üstüne çıkabilsem!"</p>

  <p class="block">"Ama hiç olmazsa kar kayağı gibi tehlikeli değil."</p>

  <p class="block">"Mayo sıkı olmalı."</p>

  <p class="block">"Kolları ağrıyor insanın."</p>

  <p class="block">"Fikret gelse de başlasak."</p>

  <p class="block">Canım sıkılmıştı, ayak değiştirdim, öksürdüm.</p>

  <p class="block">"Otursana yahu!" dedi Vedat.</p>

  <p class="block">Çok düşünceli gözüktüğüme inanıyordum.</p>

  <p class="block">"Otursana!" dedi Ceylan.</p>

  <p class="block">Ceylan'a baktım, güzeldi. Evet! Ona âşık olabileceğimi gene düşündüm, az sonra düşündüğüme inandığıma inandım.</p>

  <p class="block">"Şurada bir şezlong vardı," dedi Ceylan, burnunun ucuyla gösterdi.</p>

  <p class="block">Şezlonga doğru yürürken gördüm: Beton evin alt katının açık kapısının içinde korkutucu mobilyalar vardı: Amerikan filmlerinde zengin ve mutsuz karı kocalar ellerinde viski bardaklarıyla bağrışarak evlilik sorunlarını tartışırlarken böyle mobilyalara otururlar. Sanki evin içinden gelen bu mobilya ve zenginlik ve lüks kokusu, bana, senin ne işin var burada, diyecek gibiydi, ama düşündüm ve rahatladım: Ben hepsinden zekiyim bunların! Hâlâ bahçeyi sulayan bahçıvana baktım, şezlongu aldım, geri döndüm, hiçbir zorluk çıkarmadan açılınca onların yanına oturdum ve âşık olup olmadığımı düşünürken dalgın dalgın onları dinledim.</p>

  <p class="block">Fafa, bizim sınıf çok gırgırdır türünden şeyler anlatıyordu ve sınıf arkadaşı Ceylan, ona şunu da anlat, bunu da anlat, dediği için bu hikâyeler bittiğinde güneşten pişmiştim ve üstelik hâlâ kararsızdım. Sonra, şakadan anlamayan vahşi bir herif sanılmak istemediğim için ben de, bu geri zekâlı hikâyelerden biraz anlatmaya karar verdim ve onlara bizim okulda sınav sorularını müdürün odasından nasıl çaldığımızı ayrıntılarıyla anlattım, ama soruları bazı aptal zengin çocuklarına satarak kaç para kazandığımızı anlatmadım, çünkü hepsi yanlış anlarlar ve benim kolumdaki bu Omega saati bana doğum günümde ya da başka bir gereksiz günde hediye edecek zengin babam olmadığı için yapmak zorunda kaldığım bu küçük iş, babaları sabahtan akşama kadar böyle işler çevirmesine rağmen, onlara çirkin gözükür. Bu sırada korkunç gürültülerle bir motorun yaklaştığını duyduk. Hepsi başlarını çevirip baktılar. Fikret'in bu gelen olduğunu anladım. Motoru büyük bir hızla rıhtıma çarpacakmış gibi yaklaştı, birden su yığını fışkırtarak durdu. İçinden kıyıya zorlukla atladı.</p>

  <p class="block">"Ne haber çocuklar," dedi, bana bir göz attı.</p>

  <p class="block">"Tanıştırayım," dedi Vedat. "Metin, Fikret!"</p>

  <p class="block">"Çocuklar ne içersiniz?" dedi Ceylan.</p>

  <p class="block">Herkes Coca-Cola diyordu.</p>

  <p class="block">Fikret cevap bile vermedi, yalnızca dudaklarını büküp eliyle bir işaret yaptı: 'Kafam bozuk' derken yapılan işaretti bu. Baktım, Ceylan'ın dertlenip dertlenmediğini anlayamadım. Ama başka bir şey anladım: Sizin bu Fikret numarasını ben yıllardan beri bilirim: Kişilik sahibini oynuyor. Çirkin ve aptal olursan, hiç olmazsa sesten hızla giden bir deniz teknen ve ondan daha hızla giden bir arabanla bir kişiliğin sahibi olmalısın ki kızlar yüzüne baksınlar. Ceylan içkileri getirdi. Ellerinde bardaklar, uzun bir süre oturdular, konuştular.</p>

  <p class="block">"Müzik dinler misiniz?"</p>

  <p class="block">"Akşam nereye gideceğiz?"</p>

  <p class="block">"Hani sende bir Elvis var diyordun."</p>

  <p class="block">"Vardı. Nerede o Best of Elvis?"</p>

  <p class="block">"Bilmiyorum."</p>

  <p class="block">"Canım sıkılıyor."</p>

  <p class="block">"Ne yapalım?"</p>

  <p class="block">Sonra kelimelerden ve yakan güneşten yorulmuş gibi biraz sustular ve gene konuştular ve gene sustular ve gene konuştular ve sustuklarında görülmeyen bir hoparlörden bayağı bir müzik fışkırdı ve ben artık birşeyler söylemem gerektiğini düşündüm.</p>

  <p class="block">"Çok sıradan bir müzik bu, asansör müziği!" dedim. "Amerika'da böyle şeyleri yalnızca uzun asansör yolculuklarında dinlerler."</p>

  <p class="block">"Uzun asansör yolculukları mı?"</p>

  <p class="block">Dedin, evet sen Ceylan, ve o zaman konuştum ben, senin beni nasıl dinlediğini gözleyerek ve gözlemiyormuş gibi yaparak, çünkü evet, şimdiden sevdiğime inanıyorum galiba, utanıyorum, ama ben konuştum ve anlattım sana Ceylan. Bu asansör yolculuklarının New Yorkluların hayatlarında ne kadar yer tuttuğunu, Empire State Building'in tam 50 feet ve 102 katlı olduğunu ve buradan çapı 50 millik bir panoramanın gözüktüğünü söyledim, ama daha New York'a gitmediğimi ve o manzarayı seyretmediğimi söylemedim, ama bu şehrin nüfusunun Ansiklopedi Britannica'nın bizim okuldaki 1957 baskısına göre 7891957 olduğunu ve aynı baskıya göre şehrin 1940'daki nüfusunun 7454995 olduğunu söylüyordum ki,</p>

  <p class="block">"Yuh!" dedi Fafa. "İnek gibi ezberlemişsin!"</p>

  <p class="block">Dedi ve sen de ona gülünce Ceylan, ben size ezberlemek için ineklemesi gerekenlerden olmadığımı kanıtlamak ve zekâmın boyutları hakkında bilgi verebilmek için sözgelimi, iki basamaklı bütün rakamları bir anda birbiriyle çarpabileceğimi açıkladım.</p>

  <p class="block">"Evet," dedi Vedat. "Acayip bir kafası vardır bu herifin, bütün okul bilir!"</p>

  <p class="block">"On yedi kere kırk dokuz?" dedi Ceylan.</p>

  <p class="block">"Söyledim: "833!"</p>

  <p class="block">"Yetmiş kere on dört?"</p>

  <p class="block">"1008!"</p>

  <p class="block">"Doğru olduğu ne malûm?" dedi Ceylan.</p>

  <p class="block">Heyecanlıydım ama, yalnızca gülümsüyordum ben.</p>

  <p class="block">"Kâğıt kalem getireyim mi?" dedi.</p>

  <p class="block">Benim sinir bozucu gülümseyişime katlanamayarak o zaman sen yerinden fırladın Ceylan ve o korkutucu mobilyaların içine koşup az sonra elinde bir İsviçre otelinin başlıklı kâğıdı ve gümüş bir dolmakalemle ve yüzünde hırsla döndün.</p>

  <p class="block">"33x27=?", "891", "17x27=?", "513", "81x79=?", "6399!",</p>

  <p class="block">"17x19=?", "323!", "Hayır, 373!", "Lütfen bir daha çarp Ceylan!" "Peki, 323!", "99x99=?", "En kolayıdır bu: 9801!"</p>

  <p class="block">Öfkeleniyordun Ceylan, nefret edecek kadar öfkeleniyordun.</p>

  <p class="block">"Sahiden inek gibi ezberlemişsin!"</p>

  <p class="block">Ben yalnızca gülümsüyordum ve bütün aşklar nefretle başlar diye yazan o bayağı ve aşağılık kitapların belki de doğruyu söylediklerini düşünüyordum.</p>

  <p class="block">Sonra Ceylan, Fikret'in motoruyla su kayağı yaptı ve ben rekabet olgusu hakkında düşüncelere daldım ve geceyarılarına kadar bu düşüncelerle oyalanacağımı hemen anladım galiba, çünkü Allah kahretsin: İnanarak da âşık olduğumu düşünüyordum artık.</p>

  <p class="block3" id="calibre_pb_5">&nbsp;</p>
</body>
</html>
