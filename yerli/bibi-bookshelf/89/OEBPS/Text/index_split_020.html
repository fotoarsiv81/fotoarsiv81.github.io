<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessiz Ev</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block8">20</h1>

  <p class="block6">&nbsp;</p>

  <p class="block">Akşam yemeğini yedikten sonra, babam biletleriyle erkenden gazinolara gidince, ben de anneme bir şey demeden evden çıktım gittim. Kahveye gidince baktım, herkes gelmiş, yeni gelen iki de çocuk var, Mustafa onlara anlatıyor. Kimsenin dikkatini çekmeden oturdum, dinledim: Evet, dedi Mustafa, dünya iki süper devlet tarafından bölüşülmek isteniyor ve Yahudi Marx yalan söylüyor, çünkü dünyaya yön veren onun sınıf savaşı dediği şey değil, milliyetçiliktir, en milliyetçi de Rusya'dır ve emperyalisttir. Sonra dünyanın merkezinin Ortadoğu ve Ortadoğu'nun anahtarının da Türkiye olduğunu anlattı. Sonra, süper güçlerin bizi bölmek, komünizme karşı cephe birliğini parçalamak için, ajanları aracılığıyla nasıl, "sen önce Müslüman mısın, Türk müsün" tartışması açtıklarını anlattı: Bu ajanlar her yerdedir, içimize sızmışlardır, dedi, evet ne yazık ki, aramızda bile olabilirler, dedi. O zaman biraz sustuk. Sonra Mustafa, eskiden nasıl hep birlik olduğumuzu anlattı ve bu yüzden, bize, barbar Türk'ün geçtiği yerde ot bitmez, diyen kalleş, iftiracı, emperyalist Avrupa'lıya kan kusturabileceğimizi anlattı ve ben soğuk kış gecelerinde Hıristiyanları titreten nal seslerimizi duyar gibi oldum. Sonra da birden çok öfkelendim, çünkü harekete yeni katılan o iki toy aptaldan biri şöyle dedi:</p>

  <p class="block">"Peki ağbi, bizde de petrol çıkarsa, biz de şimdi Araplar gibi, zengin olur kalkınır mıyız?"</p>

  <p class="block">Her şey para, her şey madde sanki! Ama Mustafa sabırlı, yeniden anlattı, ben dinlemedim, biliyorum bunları, ben artık yeni değilim. Orada bir gazete vardı, aldım, okudum, eleman arayanların ilânlarına da baktım. Sonra Mustafa, onlara geç saat gelmelerini söyledi. Onlar da, disiplinin sonsuz itaat olduğunu öğrendiklerini göstermek için saygılı selâm verip gittiler.</p>

  <p class="block">"Bu akşam yazı mı yazıyoruz?" dedim.</p>

  <p class="block">"Evet," dedi Mustafa. "Dün gece yazdık, neredeydin sen?"</p>

  <p class="block">"Evdeydim," dedim. "Çalışıyordum."</p>

  <p class="block">"Çalışıyor muydun?" dedi Serdar. "Yoksa röntgencilik mi yapıyordun?"</p>

  <p class="block">Pis pis sırıttı. Ben bunun lâfına aldırmam, ama Mustafa ciddiye alır diye korktum.</p>

  <p class="block">"Bu sabah plajın önünde yakaladım bunu," dedi Serdar, "bir kızı dikizliyordu. Kız da sosyete kızı, ona âşık olmuş. Tarağını da çalmış."</p>

  <p class="block">"Çalmış mı?"</p>

  <p class="block">"Bak Serdar," dedim. "Bana hırsız deme, kötü oluruz!"</p>

  <p class="block">"Peki, o kız mı verdi şimdi sana o tarağı."</p>

  <p class="block">"Evet," dedim. "O verdi tabii."</p>

  <p class="block">"Niye versin öyle bir kız sana tarağını?"</p>

  <p class="block">"Senin aklın ermez oğlum böyle şeylere."</p>

  <p class="block">"Çalmış!" dedi. "Âşık olmuş aptal, çalmış!"</p>

  <p class="block">Birden sinirlendim. Cebimden iki tarağı da çıkardım. "Bak," dedim. "Bugün de bir başka tarak verdi. Hâlâ inanmıyor musun?"</p>

  <p class="block">"Bakayım," dedi Serdar.</p>

  <p class="block">"Al," dedim, uzattım kırmızı tarağı. "Geri vermezsen, ne yapacağımı bu sabah öğrenmişsindir inşallah!"</p>

  <p class="block">"Yeşil taraktan çok farklı bu tarak," dedi. "Bu, o kızın kullanacağı şey değil!"</p>

  <p class="block">"Kullandığını gözümle gördüm," dedim. "Çantasında da var bunlardan bir tane."</p>

  <p class="block">"O zaman, o vermedi bunu sana," dedi.</p>

  <p class="block">"Niye?" dedim. "Bir taraktan iki tane almış olamaz mı?"</p>

  <p class="block">"Zavallı," dedi Serdar. "Aşk aklını başından almış, ne dediğini bilmiyor."</p>

  <p class="block">"O kızı tanıdığıma inanmıyor musun benim!" diye bağırdım.</p>

  <p class="block">"Kim bu kız?" dedi birden Mustafa.</p>

  <p class="block">Şaşırdım ve demek Mustafa dinliyormuş diye düşündüm.</p>

  <p class="block">"Bir sosyete kızına âşık olmuş bu," dedi Serdar.</p>

  <p class="block">"Öyle mi?" dedi Mustafa.</p>

  <p class="block">"Durum çok kötü ağbi!" dedi Serdar.</p>

  <p class="block">"Kim bu kız?" dedi Mustafa.</p>

  <p class="block">"Çünkü kızın taraklarını çalıp duruyor," dedi Serdar.</p>

  <p class="block">"Hayır!" dedim ben.</p>

  <p class="block">"Hayır ne?" dedi Mustafa.</p>

  <p class="block">"O verdi bana bu tarağı!"</p>

  <p class="block">"Niye verdi?" dedi Mustafa.</p>

  <p class="block">"Ben de bilmiyorum," dedim. "Herhalde hediye olsun diye."</p>

  <p class="block">"Kim bu kız?" dedi Mustafa.</p>

  <p class="block">"O bana bu yeşil tarağı hediye edince," dedim. "Ben de ona bir şey hediye etmek istedim ve bu kırmızıyı aldım. Ama Serdar'ın dediği gibi, bu kırmızı, evet, daha kötü bir tarakmış, yeşile denk değil."</p>

  <p class="block">"Hani ikisini de o vermişti sana?" dedi Serdar.</p>

  <p class="block">"Kim bu kız, sana soruyorum," diye bağırdı Mustafa.</p>

  <p class="block">"Küçükken tanırdım!" dedim utanarak. "Benden bir yaş büyük!"</p>

  <p class="block">"Amcasının uşaklık ettiği evin kızıymış," dedi Serdar...</p>

  <p class="block">"Öyle mi?" dedi Mustafa. "Söylesene!"</p>

  <p class="block">"Evet," dedim. "Amcam onlarda çalışır."</p>

  <p class="block">"O sosyete kızı da sana durup durup tarak mı hediye ediyor yani?"</p>

  <p class="block">"Edemez mi?" dedim. "Onu tanıyorum diyorum."</p>

  <p class="block">"Ulan, hırsızlık mı yapıyorsun sen, aptal herif!" diye birden bağırdı Mustafa.</p>

  <p class="block">Şaşırdım: Herkes de duymuştur. Terledim, sustum, başımı önüme eğip keşke şimdi burada olmasaydım, diye düşündüm. Şimdi evde olsaydım, kimse bana karışamazdı; bahçeye çıkar, uzaktaki ışıklara bakardım, uzaklara giden sessiz gemilerin ürpertici lâmbalarını seyreder heyecanlanırdım.</p>

  <p class="block">"Hırsız mısın sen, cevap versene!"</p>

  <p class="block">"Hayır. Hırsız filan değilim ben," dedim. Sonra aklıma geldi ve önce biraz güldüm, sonra söyledim. "Peki," dedim. "Doğruyu söyleyeceğim! Hepsi şakaydı. Bakalım ne diyecek diye, sabah Serdar'a şaka söylemiştim, ama anlamamış. Evet, ben bu kırmızı tarağı bakkaldan aldım. İsteyen gider bakkala aynısı var mı diye sorabilir. Bu yeşil tarak ise O'nundur. Yolda düşürmüştü, buldum, vermek için bekliyordum."</p>

  <p class="block">"Sen onun uşağı mısın ki, öyle bekliyorsun?"</p>

  <p class="block">"Hayır," dedim. "Arkadaşıyım. Biz küçükken..."</p>

  <p class="block">"Aptal herif sosyete kızına âşık olmuş," dedi Serdar.</p>

  <p class="block">"Hayır," dedim. "Değilim."</p>

  <p class="block">"Değilsen niye kapısında bekliyorsun?"</p>

  <p class="block">"Çünkü," dedim. "Benim olmayan bir şeyi alır da sahibine vermezsem, asıl hırsız olurum da ondan."</p>

  <p class="block">"Bu herif bizi kendi gibi aptal sanıyor olmalı," dedi Mustafa.</p>

  <p class="block">"Görüyorsun işte," dedi Serdar. "Çok fena âşık olmuş bu!"</p>

  <p class="block">"Hayır!" diyordum ben.</p>

  <p class="block">"Sus be, aptal herif!" diye birden bağırdı Mustafa. "Utanmıyor da. Ben de, bu herif adam olacak sanıyordum. Gelip, bana daha büyük iş ver, demesine kanıp iş var sanıyordum onda. Oysa sosyete kızlarına kul köle oluyormuş."</p>

  <p class="block">"Öyle değilim!"</p>

  <p class="block">"Kaç gündür uykuda gezer gibisin!" dedi Mustafa. "Dün akşam biz yazı yazarken, sen onun kapısında mıydın?"</p>

  <p class="block">"Değildim."</p>

  <p class="block">"Bir de hırsızlıklarınla bizi lekeleyeceksin!" dedi Mustafa.</p>

  <p class="block">"Yeter artık! Defol buradan!"</p>

  <p class="block">Biraz sustuk. Ben, keşke şimdi evde olsaydım diye düşündüm, evde huzurla matematiği açardım şimdi.</p>

  <p class="block">"Utanmaz herif hâlâ oturuyor!" dedi Mustafa. "İstemiyorum artık ben bu herifi!"</p>

  <p class="block">Baktım.</p>

  <p class="block">"Boşver ağbi, büyütme," dedi Serdar.</p>

  <p class="block">Baktım.</p>

  <p class="block">"Alın bu adamı karşımdan. Ben karşımda sosyete âşığı istemem!"</p>

  <p class="block">"Affet!" dedi Serdar. "Bak titriyor. Ben onu adam ederim. Otur, Mustafa."</p>

  <p class="block">"Yok!" dedi. "Gidiyorum."</p>

  <p class="block">Sahiden gidiyor.</p>

  <p class="block">"Olmaz ağbi!" dedi Serdar. "Sen oturacaksın."</p>

  <p class="block">Mustafa ayağa kalkmış, kemeriyle oynuyordu. Kalkıp bir tane vurayım dedim. Öldürürüm onu! Ama sonunda, yalnız kalmak istemiyorsan, anlatacaksın ki yanlış anlamasınlar seni.</p>

  <p class="block">"Ben ona âşık olamam Mustafa!" dedim.</p>

  <p class="block">"Bu akşam sizler gelirsiniz," dedi Mustafa onlara. Sonra bana döndü. "Sen de buralarda bir daha hiç görünmeyeceksin. Bizi de ne tanıdın, ne gördün?"</p>

  <p class="block">Düşündüm biraz. Sonra, "Dur!" dedim birden ve sesimin titremesine hiç aldırmadan, "Beni dinle Mustafa," dedim. "Şimdi anlayacaksın."</p>

  <p class="block">"Neyi?"</p>

  <p class="block">"Ben ona âşık olamam ki," dedim. "O kız komünistmiş."</p>

  <p class="block">"Ne?" dedi bir daha.</p>

  <p class="block">"Evet!" dedim. "Yemin ederim, gözümle gördüm."</p>

  <p class="block">"Neyi gördün?" diye bağırdı ve bir adım yaklaştı.</p>

  <p class="block">"Gazeteyi. <i class="calibre1">Cumhuriyet</i> okuyordu. Her gün bakkaldan <i class="calibre1">Cumhuriyet</i> alıp okuyor. Otur Mustafa, anlatayım," dedim sesim titremesin diye sustum.</p>

  <p class="block">"Ulan, geri zekâlı herif, yoksa komüniste mi âşık oldun?" diye bağırdı.</p>

  <p class="block">Bir an vuracak sandım. Vursaydı öldürürdüm.</p>

  <p class="block">"Hayır," dedim. "Komüniste âşık falan olamam ben. Öyle olduğum zaman daha komünist olduğunu bilmiyordum ki."</p>

  <p class="block">"Ne olduğun zaman?"</p>

  <p class="block">"Ona âşık olduğumu sandığım zaman!" dedim. "Otursana Mustafa anlatacağım."</p>

  <p class="block">"Peki, oturuyorum," dedi. "Yalan söylersen fena olacağını biliyor musun?"</p>

  <p class="block">"Önce otur ama, beni dinle. Beni yanlış anlamanı istemiyorum. Söyleyeceğim." Sonra biraz sustum ve "Bana bir sigara versene!" dedim.</p>

  <p class="block">"Sen sigaraya da mı başladın?" dedi Serdar.</p>

  <p class="block">"Susun da, şuna bir sigara verin!" dedi Mustafa ve sonunda oturdu.</p>

  <p class="block">Yaşar sigarayı verdi ve elimin titrediğini görmedi, çünkü kibriti o yaktı. Sonra üçünün merakla beni beklediklerini görünce biraz düşündüm.</p>

  <p class="block">"Ben O'nu mezarlıkta gördüğümde dua ediyordu," diye başladım. "Sosyetik olamayacağını böyle düşündüm, çünkü başı bağlıydı ve ellerini babaannesiyle birlikte Allah'a nasıl açtığını..."</p>

  <p class="block">"Ne diyor bu be?" dedi Serdar.</p>

  <p class="block">"Sus!" dedi ona Mustafa. "Ne işin vardı senin mezarlıkta?"</p>

  <p class="block">"Oraya bazan çiçek bırakıyorlar," dedim. "Babam geceleri çıkarken yakasına karanfil takarsa gazinodakiler daha çok bilet alıyorlarmış. Git bak, der bazan bana."</p>

  <p class="block">"Peki!"</p>

  <p class="block">"Çiçek için o sabah, oraya gidince, babasının mezarı başında O'nu gördüm. Başı bağlıydı ve ellerini Allah'a açmıştı."</p>

  <p class="block">"Yalan söylüyor!" dedi Serdar. "Kızı bu sabah plajda gördüm; çırılçıplaktı."</p>

  <p class="block">"Hayır, mayoluydu," dedim. "Ama mezarlıktayken daha öyle olduğunu bilmiyordum ki."</p>

  <p class="block">"Peki, komünist mi şimdi bu kız?" dedi Mustafa. "Yoksa sen beni oyalıyor musun?"</p>

  <p class="block">"Hayır," dedim. "Öyle. Anlatıyorum ya... Onu orada öyle, dua ederken görünce, ben biraz, evet kabul ediyorum, şaşırdım. Çünkü çocukluğunda öyle değildi. Çocukluğunu bilirim ben bu kızın. Kötü değildi, ama iyi de değildi. Siz bilmezsiniz onları. Böyle düşüne düşüne, sonunda, benim de aklım karıştı. Onu merak ediyordum, şimdi nasıl biri olmuş, filan diye. Böylece, meraktan peşine düştüm, onu izlemeye başladım, biraz da eğlenmek için..."</p>

  <p class="block">"İşsiz güçsüz, aylak serseri!" dedi Mustafa.</p>

  <p class="block">"Âşık işte!" dedi Yaşar.</p>

  <p class="block">"Sus!" dedi ona Mustafa. "Komünist olduğunu nasıl öğrendin?"</p>

  <p class="block">"İzlerken," dedim. "Hayır, artık izlemiyordum. O sırada, rastlantıyla, o, benim Coca-Cola içtiğim bakkala girdi ve bir <i class="calibre1">Cumhuriyet</i> aldı. Oradan anladım."</p>

  <p class="block">"Yalnızca bundan mı anladın?" dedi Mustafa.</p>

  <p class="block">"Hayır, yalnızca bundan değil," dedim ve biraz sustum ve sonra söyledim. "Her sabah gelip bir <i class="calibre1">Cumhuriyet</i> alıyor ve başka gazete de almıyordu. Hiç kuşkulanmadım bile. Sonra, buradaki sosyetiklerle arkadaşlığı kesmiş."</p>

  <p class="block">"Her sabah bir <i class="calibre1">Cumhuriyet</i> alıyordu," dedi Mustafa, "Ve sen bunu bizden saklıyordun, çünkü ona hâlâ âşıktın ve peşinden gidiyordun, değil mi?"</p>

  <p class="block">"Hayır," dedim. "Bu sabah aldı <i class="calibre1">Cumhuriyet'i</i>."</p>

  <p class="block">"Yalan söyleme, çakarım," dedi Mustafa. "Her sabah <i class="calibre1">Cumhuriyet</i> aldığını şimdi söyledin."</p>

  <p class="block">"Her sabah bakkala gidiyor ve oradan bir şey alıyordu, ama aldığı şeyin ne olduğunu ben bilmiyordum ki," dedim. "Aldığı şeyin <i class="calibre1">Cumhuriyet</i> olduğunu bu sabah gördüm."</p>

  <p class="block">"Yalan söylüyor bu," dedi Serdar.</p>

  <p class="block">"Bilmiyorum," dedi Mustafa. "Birazdan canına okuyacağım. Komünist olduğunu bile bile kızın peşinden gitmiş. Bu taraklar ne oluyor peki? Doğru söyle."</p>

  <p class="block">"Söylüyorum," dedim. "Birini ben onu izlerken düşürdü. O zaman yerden aldım. Çalmadım yani... Öteki ise annemin tarağıdır, yemin ederim."</p>

  <p class="block">"Ananın tarağını niye yanında taşıyasın?"</p>

  <p class="block">Sigaramdan bir nefes daha çektim ve artık ne desem inanmaya niyetleri olmadığını bildiğim için sustum.</p>

  <p class="block">"Sana söylüyorum!" dedi.</p>

  <p class="block">"Peki," dedim. "Ama inanmıyorsunuz. Şimdi, yemin ederim ki, doğruyu söylüyorum. Evet, bu kırmızı tarak annemin değildir. Demin utandığım için, annemin tarağı dedim. Bu kırmızı tarağı, O, bugün bakkaldan aldı."</p>

  <p class="block">"Gazeteyle birlikte mi?"</p>

  <p class="block">"Gazeteyle birlikte. Bakkala sorabilirsiniz."</p>

  <p class="block">"Sonra da, yani, sana mı verdi o tarağı?"</p>

  <p class="block">"Hayır!" dedim. Biraz sustum ve söyledim. "O gittikten sonra, o kırmızı taraktan bir tane de ben aldım kendime."</p>

  <p class="block">"Niye?" diye bağırdı Mustafa.</p>

  <p class="block">"Niye mi?" dedim. "Anlamıyor musun niye?"</p>

  <p class="block">"Çakacağım bir tane ağzına bunun!" dedi Serdar.</p>

  <p class="block">Mustafa olmasaydı ben ona gösterirdim, ama Mustafa bağırıyordu.</p>

  <p class="block">"Âşık olduğun için mi aptal herif? Komünist olduğunu biliyordun artık. Sen casus musun?"</p>

  <p class="block">Artık ne söylesem bu inanmayacak diye düşündüm ve biraz sustum, ama sonra o kadar bağırdı ki, son bir kere daha söyleyeyim de artık bir komüniste âşık olmadığıma iyice inansın dedim. Sigaramı yere attım ve huzurlu insanlar gibi üzerine basıp söndürdüm. Sonra, kırmızı tarağı Serdar'ın elinden aldım, biraz eğip büktüm, kıvırdım ve dedim ki:</p>

  <p class="block">"25 liraya böyle güzel ve ucuz bir tarak bulursan sen de kaçırmak istemezsin herhalde," dedim ben.</p>

  <p class="block">"Allah belânı versin, geri zekâlı yalancı!" diye bağırdı Mustafa.</p>

  <p class="block">Böylece ben de artık kesinlikle susmaya karar verdim. Benim artık sizinle konuşmaya niyetim yok beyler, tamam mı? Siz beni aranızda isteyin, ya da istemeyin birazdan zaten eve gideceğim. Matematiğe otururum, sonra bir gün de, Üsküdar'a giderim, bana büyük bir iş verin derim: Cennethisar'dakiler birbirlerine casus demekten başka bir iş yapmıyorlar, büyük bir iş verin bana! Birazdan ben zaten eve gidiyorum; şimdi şu yarıda kaldığım gazeteyi okuyayım. Açtım, onları hiç önemsemeden ben gazeteyi okuyorum...</p>

  <p class="block">"Ne yapalım şimdi beyler?" dedi Mustafa.</p>

  <p class="block">"Hâlâ <i class="calibre1">Cumhuriyet</i> satan bakkalı mı?" dedi Serdar.</p>

  <p class="block">"Yok," dedi Mustafa. "Bakkalı demiyorum. Bu aptal komünist âşığına ne yapalım, diyorum ben?"</p>

  <p class="block">"Affet ağbi!" dedi Serdar. "Ciddiye alma, çoktan pişman o."</p>

  <p class="block">"Yani bırakayım da, komünistlere yem mi olsun?" diye bağırdı Mustafa. "Hemen koşa koşa gider bu, kıza anlatır her şeyi."</p>

  <p class="block">"Dövelim mi?" diye fısıldadı Serdar.</p>

  <p class="block">"Komünist kıza hiçbir şey yapmayacak mıyız?" dedi Yaşar.</p>

  <p class="block">"Üsküdar'daki kıza yaptıkları gibi yapalım ona."</p>

  <p class="block">"Bakkala da iyi bir ders vermek gerek!" dedi Serdar.</p>

  <p class="block">Sonra fısıldaşarak daha da konuştular ve komünistlerin Tuzla'da bizimkilere neler yaptıklarını söylediler ve benden de bir geri zekâlıdan sözeder gibi sözettiler ve Cumhuriyet okuyan bir kızı Üsküdar vapurundan nasıl sarkıttıklarını anlattılar ve daha da konuştular, ama ben önemsemeyip onları dinlemiyordum bile: Gazeteyi okuyordum ve acele profesyonel ehliyetli, tecrübeli şoför değilim, ingilizce bilir teleks operatörü değilim, alüminyum doğrama pancur işlerinde tecrübeli değilim, gözlükçülükten anlayan eczacı kalfası, telefona bakacak, askerliğini yapmış elektrik tesisatçısı ve pantolon bantında çalışacak makineci de değilim diyordum, Allah kahretsin, ama ben gene gideceğim İstanbul'a ve bir gün, büyük bir iş yapınca, evet evet, o işi düşündüm ve tam ne olduğunu bilemediğim için, gene gazetenin birinci sayfasına bakmak istedim, büyük olayların arasında, sanki kendi adımı görmek ve yapılacak işi orada bulmak için, ama gazete parçalanmıştı, birinci sayfasını arıyor bulamıyordum; sanki gazeteyi değil kendi geleceğimi kaybetmişim. Ellerimin titrediğini görmesinler diye saklamaya çalışıyordum ki Mustafa bana söylüyormuş:</p>

  <p class="block">"Sana diyorum, aptal herif!" diye bağırdı. "Ne zaman gidiyor bu kız bakkala?"</p>

  <p class="block">"Ha?" dedim. "Plajdan sonra."</p>

  <p class="block">"Aptal! Ben onun plaja kaçta gittiğini ne bileyim!"</p>

  <p class="block">"Dokuz, dokuz buçukta plaja gidiyor."</p>

  <p class="block">"Kendi bokunu kendin temizleyeceksin."</p>

  <p class="block">"Tamam," dedi Yaşar. "Dövsün kızı."</p>

  <p class="block">"Hayır, dövmeyecek!" dedi Mustafa. "Kız seni tanıyor, değil mi?"</p>

  <p class="block">"Tabii!" dedim. "Selâmlaşıyoruz biz."</p>

  <p class="block">"Geri zekâlı!" dedi Mustafa. "Hâlâ övünüyor."</p>

  <p class="block">"Evet," dedi Serdar. "Onun için affet diyorum."</p>

  <p class="block">"Hayır!" dedi Mustafa. "O kadar da değil!" Bana döndü.</p>

  <p class="block">"Beni dinle!" dedi. Yarın, ben, dokuz buçukta orada olacağım. Beni bekleyeceksin! Hangi bakkal bu? Gösterirsin! Kızın <i class="calibre1">Cumhuriyet</i> aldığını bir de ben kendi gözümle göreyim."</p>

  <p class="block">"Her sabah alıyor!" dedim.</p>

  <p class="block">"Sus!" dedi. "Alırsa sana işaret edeceğim. O zaman önce gidip kızın elinden gazeteyi alırsın. Buraya komünistleri sokmayacağımızı söylersin. Sonra aldığın gazeteyi yırtar atarsın. Anlaşıldı mı?"</p>

  <p class="block">Bir şey demedim.</p>

  <p class="block">"Anlaşıldı mı?" dedi. "Kulakların beni duyuyor mu?"</p>

  <p class="block">"Duyuyor," dedim.</p>

  <p class="block">"Aferin," dedi. "Senin gibi bir geri zekâlı çakalın bile, ben, komünistlere ancak delik postunu bırakırım! Gözüm artık, hep üzerinde olacak. Bu akşam da, bizimle yazı yazmaya geleceksin! Eve dönmek yok!"</p>

  <p class="block">Mustafa'yı hemen oracıkta öldürmek istedim! Ama, sonunda senin başın belâya girer Hasan! Bir şey demedim. Sonra, bir sigara daha istedim, verdiler.</p>

  <p class="block3" id="calibre_pb_20">&nbsp;</p>
</body>
</html>
