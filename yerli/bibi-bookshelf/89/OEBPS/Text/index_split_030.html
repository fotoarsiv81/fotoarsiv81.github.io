<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessiz Ev</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block8">30</h1>

  <p class="block6">&nbsp;</p>

  <p class="block">Nilgün'le aşağıda oturuyorduk. Büyükhanım'ın seslendiğini işitince hemen kalktım, merdivenleri koşa koşa çıktım. Büyükhanım odasının kapısındaydı.</p>

  <p class="block">"Koş Recep!" diye bağırıyordu. "Neler oluyor bu evde? Söyle bana hemen!"</p>

  <p class="block">"Hiç," dedim nefes nefese.</p>

  <p class="block">"Hiçmiş!" dedi. "Bu kudurdu. Bak!"</p>

  <p class="block">Bastonunun ucuyla bir fare leşini gösterir gibi tiksinerek odanın içini gösterdi. İçeri girdim: Metin, Büyükhanım'ın yatağına yüzükoyun yatmış, başı işlemeli yastığa gömülmüş titriyor.</p>

  <p class="block">"Beni öldürüyordu!" dedi Büyükhanım. "Ne oluyor diyorum Recep, bu evde benden saklamayın."</p>

  <p class="block">"Hiç," dedim. "Yakışır mı Metin Bey, haydi kalkın."</p>

  <p class="block">"Hiçmiş. Kim kandırdı bunu? Beni şimdi aşağı indireceksin."</p>

  <p class="block">"Peki," dedim. "Metin Bey biraz içmiş, Büyükhanım! İşte o kadar. Gençtir, içer, ama alışık değilmiş, işte gördünüz. Babası da dedesi de böyle değil miydi?"</p>

  <p class="block">"Tamam," dedi. "Sus sen! Bunu sormadım!"</p>

  <p class="block">"Haydi, Metin Bey!" dedim. "Gelin de yatağınıza yatırayım sizi!"</p>

  <p class="block">Sallanarak kalktı, odadan çıkarken dedesinin duvardaki resmine bir tuhaf baktı. Sonra kendi odasına girince ağlar gibi,</p>

  <p class="block">"Neden erken öldü benim annemle babam?" dedi. "Söylesene Recep neden?"</p>

  <p class="block">Üzerindekileri çıkarsın da yatsın diye yardım ederken, "Allah," diye başlamıştım, birden itti beni.</p>

  <p class="block">"Allahmış! Aptal cüce! Ben soyunurum merak etme." Ama soyunacağına bavulundan bir şey aldı. Odadan çıkarken durdu, bir tuhaf, "Helaya gidiyorum!" dedi, gitti.</p>

  <p class="block">Büyükhanım sesleniyordu, gittim.</p>

  <p class="block">"İndir beni aşağı Recep. Kendim göreceğim, ne yapıyorlar aşağıda."</p>

  <p class="block">"Hiçbir şey yok Büyükhanım," dedim. "Nilgün Hanım okuyor, Faruk Bey çıktı."</p>

  <p class="block">"Bu saatte nereye gider? Ne anlattın onlara? Yalan söyleme."</p>

  <p class="block">"Söylemiyorum," dedim. "Gelin yatırayım sizi." Odasına girdim.</p>

  <p class="block">"Bu evde birşeyler dönüyor... Girme odama, karıştırma!" dedi, peşimden o da odasına girdi.</p>

  <p class="block">"Haydi Büyükhanım, yatın yatağınıza, sonra yoruluyorsunuz," diyordum ki, Metin'in seslendiğini duydum, korktum. Hemen odadan çıktım.</p>

  <p class="block">Metin sallanarak yaklaştı ve birden, sarhoş gibi, "Bak," dedi. "Bak, ne oldu, Recep!" Bileğinden sızan kana sevgiyle bakıyordu. Kesilmiş, ama derin değil, neredeyse bir çizik. Sonra, birden sanki korkuyu hatırladı, beni, sıradan şeyleri, pişmanlığı aklına getirdi.</p>

  <p class="block">"Eczane bu saatte açık mıdır?" dedi.</p>

  <p class="block">"Açıktır," dedim. "Ama önce pamuk vereyim size Metin Bey!"</p>

  <p class="block">Hemen aşağı indim. Dolaptan pamuk çıkarıyordum.</p>

  <p class="block">"Ne oluyor?" dedi Nilgün başını kitaptan kaldırmadan.</p>

  <p class="block">"Hiç!" dedi Metin. "Elimi kestim."</p>

  <p class="block">Pamuğu verdim, bastırırken Nilgün geldi baktı. "Elin değil, bileğinmiş," dedi. "Ama bir şey değil. Nasıl becerdin bunu?"</p>

  <p class="block">"Bir şey değil mi?" dedi Metin.</p>

  <p class="block">"Ne var Recep, bu dolapta?" dedi Nilgün.</p>

  <p class="block">"Bir şey değilmiş!" dedi Metin. "Ama ben eczaneye gidiyorum."</p>

  <p class="block">"Ivır zıvır küçükhanım," dedim.</p>

  <p class="block">"Babamın, dedemin eskileri yok mu hiç?" dedi Nilgün. "Ne yazıyordu onlar?"</p>

  <p class="block">Bir an düşündüm ve sonra birden: "Allah'ın olmadığını" deyiverdim.</p>

  <p class="block">Nilgün güldü ve yüzü güzel oldu. "Nereden biliyorsun?" dedi. "Sana söylüyorlar mıydı?"</p>

  <p class="block">Bir şey demedim. Dolabı kapadım. Büyükhanım'ın seslendiğini işitince yukarı çıktım, onu yeniden yatağına yatırdım ve aşağıda hiçbir şey olmadığını söyledim. Sürahideki suyu değiştirmemi istedi. Temiz suyu çıkarıp aşağı indiğim zaman Nilgün gene okuyordu. Sonra mutfakta tıkırtılar duydum. Faruk Bey mutfak kapısının dışındaydı, nedense açamıyordu. Ben açtım.</p>

  <p class="block">"Kilitli değil ki," dedim.</p>

  <p class="block">"Bütün ışıkları yakmışsınız," dedi. Yüzüme yoğun bir rakı buharı üfledi. "Ne oldu?"</p>

  <p class="block">"Sizi bekliyoruz Faruk Bey," dedim.</p>

  <p class="block">"Benim yüzümden!" dedi. "Ah, benim yüzümden. Keşke taksiyle gitseydiniz. Ben ise göbek dansı seyrediyordum."</p>

  <p class="block">"Nilgün Hanımı diyorsanız, bir şeyi yok onun," dedim.</p>

  <p class="block">"Yok mu? Bilmiyorum," dedi, ama şaşırmış gibiydi. "İyi, değil mi?"</p>

  <p class="block">"İyi. İçeri girmeyecek misiniz?"</p>

  <p class="block">Girdi. Sonra döndü, karanlığa baktı, bahçe kapısının ötesindeki soluk lâmbaya, orada bir yere, son defa gidip gelmek istiyormuş gibi. Sonra, buzdolabını açtı, şişeyi aldı. Birden, elindeki şişenin ağırlığıyla dengesini kaybetmiş gibi, geri geri iki adım attı, sandalyeme yığılarak çöktü. Tıknefesler gibi nefes nefeseydi.</p>

  <p class="block">"Yazık ediyorsunuz kendinize Faruk Bey," dedim. "Kimse bu kadar içmez."</p>

  <p class="block">Çok sonra, "Biliyorum," dedi. Başka bir şey de söylemedi. Sevgili bebeğini kucağında tutan bir küçük kız çocuğu gibi şişesine sarılmış oturuyordu.</p>

  <p class="block">"Size bir çorba yapayım mı?" dedim. "Et suyum var."</p>

  <p class="block">"Yap," dedi, biraz daha oturdu, sonra sallanarak gitti.</p>

  <p class="block">Çorbalarını götürdüğümde Metin de gelmişti. Bileğine ince bir bant yapıştırmışlar.</p>

  <p class="block">"Eczacı seni sordu abla!" dedi. "Hastaneye gitmediğini öğrenince şaşırdı."</p>

  <p class="block">"Evet," dedi Faruk. "Hâlâ geç kalmış değiliz. Yetişiriz:"</p>

  <p class="block">"Neler diyorsun," dedi Nilgün. "Bir şey olacağı yok ki."</p>

  <p class="block">"Ben göbek dansı seyrettim,” dedi Faruk. "Başları fesli ahmak turistlerle birlikte."</p>

  <p class="block">"Nasıldı?" dedi Nilgün neşeyle,</p>

  <p class="block">"Defterim nerede acaba?" dedi sonra Faruk. "Hiç olmazsa defterden, tarihten birşeyler çıkarabilirdim."</p>

  <p class="block">"Uyuşuklar... Sizin yüzünüzden," diyordu Metin.</p>

  <p class="block">"İstanbul'a mı dönmek istiyorsun sen Metin?" dedi Faruk. "İstanbul da aynı âlem!"</p>

  <p class="block">"İkiniz de sarhoşsunuz. Arabayı kimse kullanamaz," dedi Nilgün.</p>

  <p class="block">Metin bağırdı: "Ben kullanırım!"</p>

  <p class="block">"Hayır, bu akşam, burada, kardeş kardeş oturacağız," dedi Nilgün.</p>

  <p class="block">"Hepsi hikâye!" dedi Faruk Bey. Biraz sustu, sonra ekledi: "Hiçbir nedeni olmayan hikâyeler..."</p>

  <p class="block">"Hayır! Her seferinde söyleyeceğim. Bir nedeni var bunların:"</p>

  <p class="block">"Aşkolsun! Gerçekten de bıkmadan söylüyorsun."</p>

  <p class="block">"Susun, yeter artık!" dedi Metin.</p>

  <p class="block">"Bir Batı'lı ailenin çocukları olarak doğsaydık acaba nasıl olurduk?" dedi Faruk. "Meselâ bir Fransız ailesinin çocukları olsaydık bizler! Metin sevinir miydi acaba?"</p>

  <p class="block">"Hayır," dedi Nilgün. "O Amerika'yı istiyor."</p>

  <p class="block">"Öyle mi Metin?"</p>

  <p class="block">"Şşşşt! Susun!" dedi Metin. "Uyuyacağım."</p>

  <p class="block">"Metin Bey orada uyumayın," dedim ben. "Üşütürsünüz."</p>

  <p class="block">"Sen karışma."</p>

  <p class="block">"Size de çorba getireyim mi?"</p>

  <p class="block">"Aaah Recep!" dedi Faruk Bey. "Ah, Recep ah!"</p>

  <p class="block">"Getir!" dedi Metin.</p>

  <p class="block">Mutfağa indim, ona da hazırladım. Yukarı çıkardığım zaman Faruk Bey de öteki divana uzanmıştı. Tavanı seyrederek Nilgün'le konuşuyor, gülüşüyorlardı. Metin de elindeki plağa bakıyordu.</p>

  <p class="block">"Ne güzel!" dedi Nilgün. "Yatakhane arkadaşlığı gibi."</p>

  <p class="block">"Yukarı çıkıp yatmayacak mısınız?" diyordum ki ben, Büyükhanım'ın seslendiğini duydum.</p>

  <p class="block">Yukarı çıktım. Büyükhanım'ı yatıştırıp yatağına yatırmam çok sürdü. Aşağı inmek istiyordu, şeftali verdim. Kapısını çekip aşağı indiğimde Faruk Bey sızmıştı; derinden gelen ve çok çekmiş ihtiyarları hatırlatan tuhaf bir hırıltı koyuveriyordu.</p>

  <p class="block">"Saat kaç?" diye fısıldadı Nilgün.</p>

  <p class="block">"Üç buçuk oldu," dedim. "Siz de mi burada uyuyacaksınız?"</p>

  <p class="block">"Evet."</p>

  <p class="block">Yukarı çıktım. Odalarını teker teker dolaştım, yatak örtülerini alıp aşağı indirdim. Nilgün teşekkür etti, Faruk Beyi de örtmüştüm.</p>

  <p class="block">"Ben istemem," dedi Metin. Televizyon seyreder gibi dalgın dalgın elindeki plağın kapağına bakıyordu. Yaklaşınca gördüm. Sabahki plakmış. "Işıkları söndür," dedi.</p>

  <p class="block">Nilgün bir şey söylemediği için gittim tavandan sarkan çıplak ampulü söndürdüm, ama gene de görebiliyordum onları. Çünkü dışarıda yanan lâmbanın çiğ ışığı pancurların arasından içeri giriyordu ve sanki Faruk Bey'in her şeyden vazgeçmiş horultusunu göstermek ve bir köşeden, bir parça da olsa ışık sızarken ve dünya zifiri karanlık değilken, insanın korkmaması gerektiğini bana hatırlatmak için orada yatan üç kardeş gövdenin üzerine vuruyordu. Sonra dışarıdan değil, yakından bir yerden gelen bir ağustosböceğinin kesik ve kararlı cırcırlarını duydum. Korkmak istiyordum da korkamıyordum sanki, çünkü arada bir birinden birinin hafifçe kıpırdandığını görüyordum ve aynı odada üç kardeşin uykusu, karanlığın ve huzurlu, çaresiz horultunun yorganı sizi örterken güzel olmalı diye düşünüyordum. Uykuda bile, çünkü, yalnız değilsin, soğuk kış gecesinde, böyle uyursan bile, tek başına ürpererek uyuyor olmazsın! Sanki yukarıda odada, ya da bitişik odada senin tıkırtılarını dinleyen ve seni bekleyen bir anne veya baba veya ikisi de varmış da bunu düşünürken huzurlu uykunun kuştüyünde kaybolmuşsun gibi. O zaman aklıma geldi ve nedense şimdi ürperdiğine inandığım Hasan'ı düşündüm. Neden yaptın? Neden yaptın? Düşündüm ve daha çok düşünüp hafif hafif kıpırdanan canlı gövdelerini seyrederek hikâyeleri, yeniden yeniden kendime anlatarak biraz orada oturayım diyordum, hayır biraz değil, sabaha kadar oturayım, korkayım, korkunun sıcak yüreğine yatayım, diyordum ki Nilgün'ün sesi,</p>

  <p class="block">"Recep, sen hâlâ orada mısın?" dedi.</p>

  <p class="block">"Efendim, küçükhanım."</p>

  <p class="block">"Niye yatmadın?"</p>

  <p class="block">"Yatıyordum."</p>

  <p class="block">"Hadi git yat Recep. Benim bir şeyim yok."</p>

  <p class="block">Gittim, süt içip biraz yoğurt yedikten sonra yattım, ama hemen uyuyamadım. Yatağımda dönerek, onların, orada, yukarıda, üç kardeş, aynı odada, birlikte uyuduklarını düşündüm, sonra aklıma ölmek geldi, sonra ölmeden önce Selâhattin Bey. Ah, oğlum ne yazık ki senin ve İsmail'in eğitiminle ilgilenemedim, demişti. Köye götürüp baba diye sizlere gösterdikleri o aptal herif canınıza okumuş sizin, tabii bu biraz da benim kabahatim, Fatma'nın sizi oraya yollamasına göz yumdum, demişti, zayıf davrandım, ama Fatma'yı gücendirmek istemedim, bilim için gerekli masraflarımı hâlâ Fatma karşılıyor, sizin yediğiniz ekmek de onundur, çektiğiniz eziyet de, demişti, üzüldüğüm köydeki o aptalların sizin aklınızı korkularla kireçlendirmiş olmalarıdır. Ama ne yazık ki, sizi artık eğitip, kendi kendine akıl yürütüp karar verecek birer özgür insan olarak yetiştiremem, çok geç, yalnızca ağaç yaş iken eğildiği için değil, benim bir ayağım çukurda olduğu için de çok geç; çünkü bir kişiyi, iki kişiyi aydınlatıp kurtarmakla yetinemem artık, karanlığın mahzenlerinde yürüyen milyonlarca zavallı Müslüman var, benim kitabımın ışığını bekleyen milyonlarca uyuşturulmuş zavallı köle! Oysa vakit, ah, ne az! Allahaısmarladık benim zavallı, sessiz evlâdım, bari sana son bir nasihat edeyim, dinle beni Recep: Geniş ve özgür ol, kendine ve yalnızca kendi aklına inan anlıyor musun? Ben susmuş, başımı sallamış düşünmüştüm: Kelimeler! Kopar cennetin ağacından bilginin elmasını Recep, korkma kopar, o zaman belki acılar içinde kıvranacaksın, ama özgür olacaksın ve herkes özgür olduğu zaman asıl cenneti, gerçek cenneti bu dünyada kuracaksın çünkü, o zaman hiçbir şeyden korkmayacaksın. Kelimeler, diye düşünüyordum ben kelimeler, havaya yayılır yayılmaz yok olan birtakım sesler, kelimeler... Uyudum kelimeleri düşünerek.</p>

  <p class="block">Gün doğduktan çok sonra, pencereme vurulunca uyandım. İsmail’miş. Hemen kapıyı açtım. Birbirimize sanki suç ve korkuyla baktık. Sonra ağlamaklı bir sesle: "Hasan hiç buraya gelmedi değil mi ağbi?" dedi. "Hayır," dedim. "Gir içeri İsmail." Mutfağa girdi, bir şey kırmaktan çekiniyormuş gibi durdu. Biraz sustuk. Sonra da sanki bu sefer çekinmedi ve "Niye yapmış Recep, duydun mu?" dedi. Bir şey demedim, içeri gittim, pijamamı çıkardım, gömleğimi pantolonumu giyerken içerden söylediklerini işittim, "Her istediğini yaptım," diyordu, kendi kendine konuşur gibi. "Berbere çırak girmek istemiyordu. Peki, diyordum, oku. Ama okumuyordu da. Onlarla geziyormuş, öğrendim, görenler var, söylediler, taa Pendik'e gidiyormuş, esnaftan zorla para topluyorlarmış!" Sonra biraz sustu. Ağlayacak sandım, ama ben mutfağa döndüğümde ağlamıyordu. Çekine çekine, "Ne diyorlar?" dedi. "Yukarıdakiler. Küçükhanım nasıl?" "Dün akşam, iyiyim diyordu, şimdi uyuyor," dedim. "Ama hastaneye götürmediler. Hastaneye götürmeleri gerekirdi." İsmail sevinir gibi oldu. "Belki de hastaneye gidecek kadar bile değildir," dedi. "Belki de o kadar vurmamıştır." Ben, biraz sustum, sonra! "Ben gördüm İsmail," dedim. "Vururken gördüm nasıl vurduğunu!" Sanki kendi yapmış gibi utandı, küçük sandalyeme çöktü ağlayacak sandım, oturdu.</p>

  <p class="block">Biraz sonra, yukardan gelen tıkırtıyı duyunca, çayın suyunu koydum ve Büyükhanım'a çıktım.</p>

  <p class="block">"Günaydın," dedim. "Kahvaltınızı aşağıda mı edeceksiniz, burada mı?" Pancurunu açtım.</p>

  <p class="block">"Burada," dedi. "Çağır onları göreceğim."</p>

  <p class="block">"Hepsi uyuyor," dedim, ama aşağı inerken Nilgün'ün uyanmış olduğunu gördüm.</p>

  <p class="block">"Nasılsın?"</p>

  <p class="block">Kırmızılar giymiş.</p>

  <p class="block">"Çok iyiyim Recep," dedi. "Hiçbir şeyim yok."</p>

  <p class="block">Ama yüzü öyle demiyordu: "Tek gözü bütünüyle kapanmış, kabuk bağlayan yaralar da galiba daha şişmiş ve morarmıştı.</p>

  <p class="block">"Doğru hastaneye gideceksiniz!" dedim.</p>

  <p class="block">"Ağbim uyandı mı?" dedi.</p>

  <p class="block">Aşağı indim. İsmail hâlâ bıraktığım gibi oturuyordu. Ben çay demledim. Biraz sonra, İsmail: "Dün eve jandarma geldi," dedi. "Saklamayın dediler. Ben niye onu saklayayım, dedim, devletten önce cezasını ben vereceğim," dedim. "Sustu, bir şey söylemem için bekledi, söylemeyince gene ağlayacak gibi oldu, ama ağlamadı. "Ne diyorlar?" dedi. Cevap alamayınca sigara yaktı. "Nerede bulurum onu?" Ben, kızartmak için ekmek kesiyordum. "Arkadaşları var, kahveye gidiyormuş," dedi. "Onlara uyduğu için böyle yapmıştır. Hiçbir şey bilmiyor k i ! " Bana baktığını hissettim. Ekmeğimi kesiyordum. Gene söyledi, "Hiçbir şey bilmiyor k i ! " Ekmeklerimi kestim.</p>

  <p class="block">Yukarı çıktığımda Faruk Bey de uyanmıştı. Nilgün neşeyle dinliyordu.</p>

  <p class="block">"Böylece kendimi tarih meleğinin kollarında buldum!" diyordu Faruk Bey "Beni anaç bir teyze gibi sarıp sarmalamıştı, işte, şimdi, sana, tarihin sırrını vereceğim, diyordu."</p>

  <p class="block">Nilgün kıkırdadı, Faruk devam etti.</p>

  <p class="block">"Ne rüya ama! Korktum, uyandım, ama uyanmak değildi o. Uyanmak istiyorsun, ama uykunun uçurumuna düşüyorsun. Bak şu buruş buruş şey, cebimden çıktı!"</p>

  <p class="block">"Aaaa," dedi Nilgün. "Fes!"</p>

  <p class="block">"Fes, ya! Dün gece göbek dansı seyrederken turistler takıyorlardı. Bilmiyorum ben ne yapmışım. Demin cebimden çıktı. Cebime nasıl sığmış?"</p>

  <p class="block">"Kahvaltılarınızı hemen vereyim mi?" dedim ben.</p>

  <p class="block">"Evet Recep," dediler.</p>

  <p class="block">Çünkü tüccar kalabalığına ve trafiğine kalmadan İstanbul'a dönmek istiyorlarmış. Mutfağa indim, ekmekleri ateşe koydum, yumurta kaynattım, kahvaltılıkları çıkarıyordum, İsmail, "Belki sen biliyorsundur," dedi. "Burada oturup duruyorsun, ama her şeyden daha çok haberin oluyor senin Recep!" Biraz düşündüm. "Senin kadar biliyorum, İsmail!" dedim. Sonra sigara içerken gördüğümü söyledim. İsmail kandırılmış gibi baktı, şaşkın. Sonra, umutla, "Nereye gidecek," dedi. "Bir yerden, bir gün çıkar gelir. Her gün neler oluyor, kaç kişi ölüyor, bunu unuturlar." Biraz sustu, sonra, "Unuturlar mı ağbi?" dedi. Çay doldurup önüne koydum. "Sen unutur musun İsmail?" dedim.</p>

  <p class="block">Yukarı çıktım.</p>

  <p class="block">"Uyandılar Büyükhanım," dedim. "Sizi de aşağıda bekliyorlar. Haydi inin aşağıya da, son bir kere birlikte kahvaltı edin onlarla."</p>

  <p class="block">"Çağır onları!" dedi. "Anlatacaklarım var. Senin yalanlarına kanmalarını istemiyorum."</p>

  <p class="block">Bir şey demeden aşağıya indim. Sofrayı kuruyordum, Metin de uyanmış. Faruk'la Nilgün gülüşüyorlar, Metin sessiz oturuyor. Mutfağa inince İsmail, "Hasan iki gecedir eve uğramıyordu," dedi. "Bilmiyor muydun?" Dikkatle baktı bana. "Bilmiyorum," dedim. "Yağmurlu gece de yok muydu?" "Yoktu," dedi. "Dam akıyordu, etrafı seller götürüyordu. Bütün gece oturduk, bekledik, gelmedi." "Yağmur başlayınca bir yere girmiş kalmıştır," dedim. Daha dikkatle baktı. "Buraya gelmedi mi?" dedi. "Hiç gelmedi, İsmail!" dedim, ama sonra düşündüm, aklıma açık kalan ocak geldi. Çayı, ekmekleri, yumurtaları yukarı çıkarttım. Aklıma geldi.</p>

  <p class="block">"Süt ister misiniz Nilgün Hanım?"</p>

  <p class="block">"İstemem," dedi.</p>

  <p class="block">Keşke, Nilgün'e sormadan sütü kaynatıp götürüp önüne koyaydım. Mutfağa indim, "Haydi İsmail," dedim. "Çayını içsene." Önüne kahvaltılık koydum, ekmek kestim. "Sen söyledin mi Recep?" dedi. Cevap bile vermedim, utandı biraz, sanki özür dilemek için sessizce yemeye başladı. Büyükhanım'ın tepsisini yukarı çıkarttım.</p>

  <p class="block">"Niye gelmiyorlar yukarı?" dedi Büyükhanım. "Söylemedin mi onları çağırdığımı?"</p>

  <p class="block">"Söyledim Büyükhanım... Şimdi kahvaltılarını ediyorlar. Gitmeden önce, tabii ki, gelip elinizi öpecekler:"</p>

  <p class="block">Birden, kurnaz bir çabuklukla başını yastıktan kaldırdı.</p>

  <p class="block">"Ne anlattın sen onlara dün gece?" dedi. "Hemen söyle, yalan istemem!"</p>

  <p class="block">"Ne anlatmamı istiyorsunuz, anlamıyorum ki!"</p>

  <p class="block">Cevap vermedi. Tiksinmeye başlamıştı. Tepsisini bıraktım, aşağı indim.</p>

  <p class="block">"Bari defterimi bulabilseydim," dedi Faruk Bey.</p>

  <p class="block">"En son nerede görmüştün?"</p>

  <p class="block">"Arabada. Sonra Metin aldı arabayı, ama görmemiş."</p>

  <p class="block">"Görmedin mi?" dedi Nilgün.</p>

  <p class="block">Birlikte Metin'e baktılar, ama o cevap bile vermedi. Dayak yemiş bir çocuk gibi yenilgiyle oturuyordu: Dayak yemiş, ama ağlamasına bile izin verilmemiş bir çocuk, elinde ekmek var, ama sanki onun ekmek olduğunu bile bilmiyor da, uzun bir süre boş boş bakıyor, sonra bunak bir ihtiyar gibi, kendini zorlaya zorlaya hatırlıyor bunun üzerine yağ ve reçel sürüp bir zamanlar yediği ekmek dilimiyle aynı şey olduğunu ve sanki o geçip gitmiş olan, güzel zamanları hatırlamak için birden umutla ekmeği ısırdı ve yeniden başlamak için, bir an heyecanlandı sanki, ama sonra, zafer umudunu unuttu, ağzındaki lokmayı da unuttu ve çenelerinin arasında bir çakıltaşı tutar gibi, öylece kıpırdamadan durdu. Ben, bakıyor düşünüyordum.</p>

  <p class="block">"Metin, sana söylüyoruz!" diye bağırdı Nilgün.</p>

  <p class="block">"Görmedim defterinizi!"</p>

  <p class="block">Aşağı indim, İsmail bir sigara daha yakmış. Bıraktığı ekmeklerle ben de kahvaltıya oturdum. İsmail'le bir şey konuşmuyorduk, açık kapıdan dışarı, bahçeye serçelerin gezindiği toprağa bakıyorduk. İçeriye, çaresiz ellerimize güneş vuruyordu. Sonra ağlayacağını sandığım için, bir şey diyeyim dedim. "Piyango ne zaman çekiliyor İsmail?" "Dün akşam çekildi!" Sonra bir uzun böğürtü duyduk: Nevzat'ın motosikleti geçti, gitti. "Ben kalkayım artık," dedi İsmail. "Otur," dedim. "Nereye? Bunlar gidince konuşuruz." Oturdu. Ben yukarı çıktım.</p>

  <p class="block">Faruk Bey, kahvaltısını bitirmiş sigara içiyordu. "Babaanneyi artık hoş görürsün Recep!" dedi. "Biz seni, arada bir ararız. Yaz sonuna kadar da, bir kere daha geliriz mutlaka."</p>

  <p class="block">"Bekliyoruz."</p>

  <p class="block">"Allah korusun, bir şey olursa, hemen telefon edersin. Bir ihtiyacın olursa da... Ama, sen telefona alışamadın değil mi?"</p>

  <p class="block">"Önce, hastaneye gidiyorsunuz değil mi?" dedim. "Ama hemen kalkmayın. Size birer çay daha vereyim:"</p>

  <p class="block">"Peki."</p>

  <p class="block">Aşağı indim. Çaylarını koyup götürdüm. Nilgün'le Faruk başlamışlardı.</p>

  <p class="block">"Sana, iskambil destesi kuramından söz etmiş miydim?" diyordu Faruk.</p>

  <p class="block">"Etmiştin," dedi Nilgün. "Kafanı bir cevize benzettiğini, onu oradan koparıp, kırıp içine bakacak olanın tarihin kurtlarını, kıvrımların arasında göreceğini de söylemiştin. Ben de sana, hepsinin saçma olduğunu söylemiştim. Ama, eğlenceli de buluyorum bu hikâyelerini."</p>

  <p class="block">"Doğru. Eğlenceli, saçma hikâyelerdir hepsi."</p>

  <p class="block">"Yok, değil," dedi Nilgün. "Boşuna gelmedi bunlar benim başıma."</p>

  <p class="block">"Savaşlar, yağmalar, cinayetler, paşalar, ırza geçmeler..."</p>

  <p class="block">"Hiçbiri boşuna değil."</p>

  <p class="block">"Dolandırıcılar, veba salgınları, tüccarlar, kavgalar: Hayat..."</p>

  <p class="block">"Hepsinin bir nedeni olduğunu sen de biliyorsun."</p>

  <p class="block">"Biliyor muyum?" dedi Faruk. Sustu sonra, iç çekti. "Eğlenceli, saçma hikâyeler, ah!"</p>

  <p class="block">"Midem bulanıyor," dedi Nilgün.</p>

  <p class="block">"Gidelim artık," dedi Metin.</p>

  <p class="block">"Niye kalmıyorsun sen burada Metin?" dedi Faruk. "Denize girerdin. Ne yapacaksın İstanbul'da?"</p>

  <p class="block">"Sizler uyuşuk olduğunuz için kazanamadığım parayı kazanmam gerek!" dedi Metin. "Saati 250 liraya teyzemlerde, bütün yaz ders vereceğim. Oldu mu?"</p>

  <p class="block">"Korktum ben senden!" dedi Faruk.</p>

  <p class="block">Ben mutfağa indim. Nilgün'ün midesi için ne iyi gelir diye düşünüyordum. İsmail birden ayağa kalktı. "Ben gidiyorum," dedi. "Hasan döner dolaşır, sonunda eve gelir değil mi Recep?" Düşündüm. "Gelir!" dedim. "Nereye gidecek, gelir, ama otursana sen İsmail!" Oturmadı. "Ne diyorlar onlar yukarıda?" dedi. "Çıkıp özür dileyim mi?" Şaşırdım birden, düşündüm. "Otur İsmail, gitme," diyordum ki yukarıdan gelen o sesi duyduk. Tavana vuruyor, Büyükhanım'ın bastonu. Hatırladın mı? Bir an durup başımızı kaldırıp baktık yukarı. Sonra İsmail oturdu. Baston birkaç kere vurdu, İsmail'in kafasına vurur gibi. Sonra o soluk, cılız, ama hiçbir zaman bıkmayan ihtiyar sesi duyduk.</p>

  <p class="block">"Recep, Recep, ne oluyor aşağıda?"</p>

  <p class="block">Yukarı çıktım.</p>

  <p class="block">"Bir şey olduğu yok Büyükhanım," dedim, odasına girdim yatırdım. Şimdi, yukarı geleceklerini söyledim. Bavullarını, aşağıya, arabaya indireyim mi diye düşünüyordum. Sonunda Nilgün'ün bavulunu aldım, ağır ağır indirdim. İndirirken Nilgün'ün, niye indirdin Recep, diyeceğini düşündüm, ama içerdeki divanda uzandığını görür görmez midesinin bulandığını unuttuğumu anladım. Unutmak hiç istemeyip de unuttuğum bir şey gibiydi: Çünkü, aynı anda, kustuğunu görmüştüm. Ben elimde bavul, durmuştum ve Metin'le Faruk şaşkın şaşkın bakıyorlardı: Birden Nilgün, hiç ses çıkarmadan başını yana çevirmişti: Ağzından çıkanları görünce nedense aklıma yumurtalar geldi. Nilgün kusarken, ben, midesine iyi gelecek şeyi aramak için telâşla koşa koşa mutfağa indim. Bu sabah süt vermediğim için, diye düşünüyordum, aptal gibi, benim yüzümden. Ama süt de almadım. Birşeyler diyen İsmail'e aptal aptal baktım. Sonra hatırlayarak koştum. Yeniden yukarıya çıktığımda Nilgün ölmüştü. Onlar söylememiştiler öldüğünü, görünce anladım, ama kimseye de söylemedim ölüm sözünü. Yeşil yüzüne, karanlık, rahat ağzına, dinlenen bir genç kızın ağzı ve yüzüymüş ve onu yormakla düşüncesizlik etmişiz gibi suçlu suçlu baktık. On dakika sonra, Metin'in arabayla getirdiği Kemal Beyin eczacı karısı söyledi ölüm sözünü. Beyin kanamasındanmış. Gene de, belki kalkıp yürür diye, uzun bir süre umutla baktık Nilgün'e.</p>

  <p class="block3" id="calibre_pb_30">&nbsp;</p>
</body>
</html>
