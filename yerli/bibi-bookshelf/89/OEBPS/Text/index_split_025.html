<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessiz Ev</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block8">25</h1>

  <p class="block6">&nbsp;</p>

  <p class="block">Dün gece, çok eğlendiklerine karar verdikleri, bu gece de aynı şeyi yapmak istedikleri için Turan'larda oturuyorduk.</p>

  <p class="block">"Çikolata isteyen var mı?" diye sordu Turgay.</p>

  <p class="block">"Ben!" dedi Zeynep.</p>

  <p class="block">"Çikolataymış!" dedi Gülnur. "Patlıyorum ben!" Öfkeyle ayağa kalktı. "Bu gece niye böyle herkes? Biliyorum aslında: Uyuşuksunuz da ondan! Eğlenilmiyor burada."</p>

  <p class="block">Hüzünlü olması gereken ağır müziğin ve renkli ışıkların içinde sinirli sinirli gezinerek kayboldu.</p>

  <p class="block">Zeynep'in ağzı çikolata doluydu. "Delirdi!" Bir kahkaha attı.</p>

  <p class="block">"Yok," dedi Funda. "Ben de sıkılıyorum."</p>

  <p class="block">"Yağmurdandır!"</p>

  <p class="block">"Bu yağmurda arabalarla karanlıkta gezmek ne güzel olur! Hadi çocuklar!"</p>

  <p class="block">"Bari başka bir müzik koysunlar!" dedi Funda. "Sende eski bir plak var demiştin, Elvis Presley'in..."</p>

  <p class="block">"Best of Elvis mi?" dedi Ceylan.</p>

  <p class="block">"Evet! Haydi getir onu, biz dinleyelim:"</p>

  <p class="block">"Bu yağmurda?"</p>

  <p class="block">"Bende araba var Ceylan!" dedim birden. "Seni götüreyim!"</p>

  <p class="block">"Boşver..."</p>

  <p class="block">"Haydi git getir şu plağı Ceylan, ne güzel dinleriz!" diyordu Funda.</p>

  <p class="block">"Haydi kalk işte <i class="calibre1">kız</i> gidip alıverelim şu plâğı," dedim ben.</p>

  <p class="block">"Peki <i class="calibre1">kız</i>!" dedi Ceylan gülerek.</p>

  <p class="block">Ve böylece biz Ceylan'la ikimiz, hüzünlü ve bayağı müziğin içinde ağır ağır zehirlenerek uyuşan o mutsuzları arkamızda bırakarak evden çıktık ve koşa koşa gidip ağbimin eski Anadol'una bindik. Yapraklardan dökülen yağmur damlacıklarını, arabanın eski ve dalgın lâmbalarının aydınlattığı ıslak yolu, karanlığı ve inleye inleye mırıldanan silecekleri seyrederek birlikte gittik. Ceylan'ların evinin önünde arabayı durdurdum. Arabadan inen Ceylan'ın turuncu etekliğini, lâmbaların ışığında parlatarak koşup gidişine baktım. Sonra, evinde ışıklar yandıkça, Ceylan'ın odalardan odalara geçişini ve oralarda neler yaptığını gözümün önünde canlandırmaya çalıştım. Sonra şöyle düşündüm: Ne tuhaf aşk denen şey! Şimdiyi hiç yaşıyamıyorum sanki! Bir yandan, bıkıp usanmadan gelecekte ne olacağını düşünüyor, öte yandan da bütün hareketlerini ve sözlerini anlamlandırabilmek için olup bitenleri yeniden defalarca düşünerek geçmişte yaşıyorum. Üstelik bunun, o aşağılık heriflerin aşk diye böbürlendikleri şey olup olmadığını bilmiyorum bile. Ama ne önemi var! Yastığın serin yanını arayarak, kızışan yanaklarımı ve düşüncelerimi ferahlatmaya çalışacağım o uykusuz geceler bitsin yeter! Az sonra, Ceylan, elinde plakla, koşa koşa geldi, arabaya bindi.</p>

  <p class="block">"Annemle kavga ettik!" dedi. "Bu saatte, nereye gidiyormuşum!"</p>

  <p class="block">Biraz sustuk. Turan'ların önünden arabayı hiç durdurmadan geçip gittim. Ceylan telaşlı, kuşkulu sordu: "Nereye?"</p>

  <p class="block">"Afakanlar basıyor bana orada!" dedim suçlu suçlu. "Dönmek istemiyorum oraya! Biraz gezelim, olur mu Ceylan, çok sıkıldım, hava da alırız, biraz gezelim!"</p>

  <p class="block">"Peki, ama çabuk dönelim, bekliyorlar."</p>

  <p class="block">Sustum. Ara sokaklardan uslu ve memnun ağır ağır gittim. Küçük evlerinin, küçük balkonlarından dinen yağmura ve ağaçlara bakan alçakgönüllü insanların soluk ışıklarını gördükçe, ah ne aptalım ben, bizim de öyle olabileceğimizi, evlenebileceğimizi, çocuklarımızın bile olacağını düşündüm! Sonra dönüş vakti gelince bir daha çocukluk ettim ve Turan'lara döneceğime, arabayı mahalleden dışarı çıkardım ve hızla yokuşa vurdum."</p>

  <p class="block">"Ne yapıyorsun?" diye sordu.</p>

  <p class="block">Önce cevap vermedim ve dikkatli bir araba yarışçısı gibi yoldan başımı hiç kaldırmadan arabayı sürdüm. Sonra yalanın anlaşılacağını bile bile, benzin almamız gerektiğini söyledim. Çok bayağı buluyordum kendimi.</p>

  <p class="block">"Hayır, dönelim artık!" dedi. "Bekliyorlar bizi."</p>

  <p class="block">"Seninle biraz yalnız kalıp konuşmak istiyorum Ceylan."</p>

  <p class="block">"Neyi?" dedi sertçe.</p>

  <p class="block">"Dün gece olanlar için ne düşünüyorsun?"</p>

  <p class="block">"Hiç! Olur öyle şeyler, ikimiz de sarhoştuk."</p>

  <p class="block">"Bu kadar mı diyeceğin?" dedim isyanla. Gaza daha da bastım. "Bu mu, hepsi?"</p>

  <p class="block">"Haydi, Metin, dönelim ayıp oluyor."</p>

  <p class="block">Sözlerimin bayağılığından ve kendimden tiksinerek umutsuzlukla söyledim: "Ben hiçbir zaman unutmayacağım dünkü geceyi!"</p>

  <p class="block">"Evet, çok içtin, bu kadar içmezsin bir daha!"</p>

  <p class="block">"Hayır, hayır ondan değil!"</p>

  <p class="block">"Neden peki?" dedi inanılmayacak kadar ilgisiz.</p>

  <p class="block">O zaman elim, koltuğun üzerinde duran elini çaresizlikle tuttu. Küçük eli sıcacıktı. Korktuğum gibi, çekmedi.</p>

  <p class="block">"Haydi, dönelim!" dedi.</p>

  <p class="block">"Seni seviyorum," dedim utançla.</p>

  <p class="block">"Dönelim!"</p>

  <p class="block">Birden ağlayacak gibi oldum ve elini daha çok sıktım ve nedense hiç hatırlayamadığım annemi düşündüm ve gözlerim nemlenecek diye korktum ve ona sarılmak isterken, bağırdı.</p>

  <p class="block">"Dikkat et!"</p>

  <p class="block">Bir çift, güçlü, acımasız ışık gözlerimi aldı, üzerimize geliyordu, hemen direksiyonu sağa kırdım. Uzun bir kamyon, iğrenç ve cırlak kornasını öttüre öttüre korkunç bir gürültüyle tren gibi geçti gitti. Telâşla frene abanırken debriyaja basmayı unuttuğum için plastik Anadol da sarsılarak durdu ve motor sustu. Yalnızca cırcır sesleri duyuluyordu.</p>

  <p class="block">"Korktun mu?" dedim.</p>

  <p class="block">"Haydi, hemen dönelim, geç kaldık!" dedi.</p>

  <p class="block">Anahtarı çevirdim, ama motor çalışmadı. Heyecanlandım, yeniden denedim, ama gene çalışmadı. Arabadan indim, aracı iterek hızlandırıp çalıştırmak istedim, ama gene çalışmadı. Kan ter içinde kalana kadar, arabayı, düz yolda ittim. Sonra bindim, akü bozulmasın diye, lâmbaları da söndürüp eski Anadol'u uzun yokuştan aşağıya hızla ve sessizce kaydırdım.</p>

  <p class="block">Tekerlekler ıslak asfaltta hoş bir ses çıkartarak hızlanınca, açık denizin kör karanlığında yol alan bir gemi gibi yokuştan aşağı kayıp gittik. Birkaç kere motoru çalıştırayım, dedim, ama çalışmadı. Uzaklarda bir yerde, bir şimşek çakıp, gök sapsarı aydınlanınca duvarlara yazı yazanları gördük. Sonra, hiç frene basmadım, ama kıvrımı döndük ve yokuşun hızıyla taa tren köprüsüne ve oradan ağır ağır Ankara yolu üzerindeki benzinciye kadar kaydık, hiçbir şey konuşmadık. Benzinciye gelince arabadan indim, büroya gittim. Masaya yaslanarak, uyuklayan pompacıyı uyandırdım, arabanın marş motorunun basmadığını, debriyajın da bozulduğunu söyledim; Anadol'dan anlayan biri var mı diye sordum.</p>

  <p class="block">"Anadolcu şart değil," dedi pompacı. "Dur, biraz bekle!"</p>

  <p class="block">Şaşkınlıkla duvardaki bir Mobil-Oil afişine baktım: Elinde yağ tenekesi tutan manken kadın inanılmayacak kadar Ceylan'a benziyordu. Aptallaşmış olarak arabaya döndüm.</p>

  <p class="block">"Seni seviyorum Ceylan!"</p>

  <p class="block">Sinirli sinirli sigara içiyordu.</p>

  <p class="block">"Geç kalıyoruz!"</p>

  <p class="block">"Seni seviyorum diyorum."</p>

  <p class="block">Birbirimize boş boş bakmış olmalıyız. Arabadan indim, aklımda bir şey varmış gibi birden hızlı hızlı yürüdüm ve kaçtım oradan. Karanlık bir köşeye çekilip uzaktan seyrettim. Üzerine bir neon lâmbasının yanıp sönen sinir bozucu ışığı vuruyordu, sigara içen bir gölgeydi, bütün düşüncemi dondurmuştu; korkuyordum, terliyordum, sigarasının kızıl düğmesinin sık sık parladığını görüyordum. Orada öyle, onu seyrederek ve kendimi sinsi ve aşağılık biri gibi hissederek yarım saate yakın dikilmiş olmalıyım. Sonra ilerdeki büfeye gittim, televizyonda reklâmı en çok yapılan çikolatalardan bir tane aldım, arabaya dönüp, yanına oturdum.</p>

  <p class="block">"Nerede kaldın, merak ettim," dedi. "Geciktik."</p>

  <p class="block">"Sana hediye aldım, bak."</p>

  <p class="block">"Aa fındıklı! Onları sevmiyorum..."</p>

  <p class="block">Onu sevdiğimi bir daha söyledim, ama yalnız çirkin değil, umutsuzdu da kelimeler; bomboştu; bir daha denedim, sonra birden başım kucağında duran elinin üstüne düştü. Kıpırdanan, sinirli elini birkaç kere aceleyle, sanki bir şey kaçırmaktan korkuyormuşum gibi öptüm ve aynı, boş ve çirkin kelimeleri hızlı hızlı söylerken eli avuçlarımın içine aldım, üzerindeki tuz tadının ter mi, gözyaşı mı olduğunu anlayamadığım için umutsuzluğa ve yenilgiye bu kadar batmıştım sanki! Biraz daha öpüp o anlamsız kelimeleri mırıldandıktan sonra umutsuzluktan boğulmamak için doğrulup başımı temiz havaya çevirdim.</p>

  <p class="block">"Görecekler!" diyordu.</p>

  <p class="block">Gene çıktım, gittim, arabalarına benzin doldurtan bir Almancı aileyi seyrettim. Yüzüm kan çanağından çıkmış gibiydi. Pompaların üzerindeki neon lâmbası, bozuk olmalıydı, yanıp yanıp sönüyordu. İnsan zengin de doğabilir, fakir de, bu bir talih işidir ve insanı hayatının sonuna kadar damgalar, diye düşündüm. Ben istemiyordum artık, ama ayaklarım beni gene oraya götürdü ve arabanın içinde aynı sonuçsuz ahmaklık başladı.</p>

  <p class="block">"Seni seviyorum!"</p>

  <p class="block">"Hadi ne olur dönelim Metin!"</p>

  <p class="block">"Biraz daha bekleyelim, Ceylan lütfen!"</p>

  <p class="block">"Gerçekten sevseydin, bu dağ başında zorla tutmazdın beni!"</p>

  <p class="block">"Seni, gerçekten seviyorum."</p>

  <p class="block">Sonra söyleyecek başka kelimeler de aradım, kendimi olduğum gibi ortaya koymama yarayacak sözler, ama düşündükçe anlıyordum sanki: Kelimeler, üstümüzdeki örtüleri kaldırmıyor, daha da gizliyordu bizleri. Çaresizlik içinde aranırken arka koltukta bir şey gördüm, aldım baktım: Bir defter, sarhoş ağbim unutmuş olmalı. Neon lâmbasının ışığında baktım biraz, sonra sıkıntıdan ve öfkeden patlamasın diye Ceylan'a verdim, okumasını söyledim. Dudaklarını ısırarak biraz okudu, sonra birden, arabanın arka koltuğuna fırlatıp attı tarih defterini. Tamirci çocuk gelince arabayı aydınlığa çektim ve çiğ ışıkların altında Ceylan'ın boş ve acımasız yüzünü gördüm.</p>

  <p class="block">Çok sonra, tamirci çocukla birlikte motora baktıktan ve çocuk gereken bir parçayı almak için gittikten sonra da dönüp baktığımda Ceylan'ın yüzünde aynı acımasız ve ilgisiz ışığı gene gördüm. Kendimi ve onu cezalandırmak için tuhaf bir acı çekme isteğiyle düşündüm: Demek, ev kadını denilen zavallı yaratığın gençliği buymuş! Ama, Allah kahretsin: Seviyorum da ben onu! Bozuk Anadol'dan biraz uzaklaştım, yeniden başlayan yağmur altında aşka ilişkin karmakarışık düşünceler geçirdim aklımdan, bu felâket ve yıkıntı duygusunu yücelttikleri için şairlere ve şarkıcılara lanet okudum. Ama sonra bu duyguda da, insanın alışıp sevmek istediği bir yan olduğunu sezdim ve tiksindim: Sanki, sonra ne olacak diye merak ettiğim için yakından tanıyıp sevdiğim birinin ölümünü, ya da sırf seyir zevki için, bir evin yanıp yıkılmasını gizliden gizliye istiyor, bu sapık isteklerden de suçluluk duyuyordum. Felâket duygusuna vakit geçtikçe daha çok gömüldüğümün farkındaydım. Ceylan'ın öfkeli, suçlayıcı bakışına katlanamadığını için, önce arabadan uzaklaştım, sonra, tamirci çocukla birlikte arabanın altına girdim. Orada, çırakla birlikte, eski arabanın örttüğü kirli yağlı karanlıkta uzanırken Ceylan'ın benden 50 cm. yukarıda ve çok uzakta olduğunu hissettim. Çok sonra, araba sarsıldı ve uzandığım yerden arabadan inen Ceylan'ın sevimli ayaklarını ve güzelim uzun bacaklarını yanıbaşımda gördüm. Topuklu, kırmızı ayakkabılar biraz sağa sola kıpırdandı, sinirlenip sabırsızlandı, sonra öfke ve kararlılıkla bir yere doğru ilerlediler.</p>

  <p class="block">Turuncu etekliği ve geniş sırtı da görüş açıma girdikten sonra büroya gittiğini anladım. Hemen aklıma geldiği için, arabanın altından aceleyle sürüne sürüne çıktım ve çıkarken, "Çabuk yap şunu!" diye çırağa bağırdım ve koştum. Büroya vardığımda, Ceylan, masanın üzerindeki telefona, masada oturan uykulu pompacı da Ceylan'a bakıyordu.</p>

  <p class="block">"Dur sen Ceylan!" diye bağırdım. "Ben telefon ederim!" "Şimdi mi aklına geldi?" dedi Ceylan. "Çok geç kaldık. Merak etmişlerdir, kimbilir neler düşünmüşlerdir... Saat iki..." Daha da söyleniyordu, ama Allahtan, pompalara bir araba yanaştığı için benzinci bürodan çıktı da daha fazla utanmaktan kurtuldum ve rehberi açıp hemen Turan'ların telefonunu buldum. Ben numaraları çevirirken, "Çok düşüncesizmişsin!" diyordu Ceylan. "Seni yanlış tanımışım!" Ben de, gene ona, onu sevdiğimi söyledim ve hiçbir şey düşünmeden; inanç ve telâşla, "Seninle evlenmek istiyorum!" diye ekledim, ama kelimeler artık hiçbir şeyi değiştirmiyordu: Ceylan kendisine benzeyen afişteki kadının yanında durmuş, yalnızca öfkeli bakıyordu; bana değil elimdeki telefona. Yüzündeki nefretten mi, yoksa Mobil-Oil afişindeki kadınla aralarındaki sihirli benzerlikten mi korktuğumu bilmiyorum. Ama korkutucu felâkete hazırdım artık. Biraz sonra, telefon açıldı ve Allah kahretsin, Fikret'in sesini hemen tanıdım. "Sen misin?" dedim. "Bizi merak etmeyin diye telefon ediyoruz!" Bir yandan da, Turan'larda o kadar insan varken, telefonu niye onun açtığını düşünüyordum. "Siz kimsiniz?" dedi birden Fikret. "Benim, canım: Metin!" "Seni anladık, yanındaki kim?" "Ceylan!" dedim şaşkınlıkla. Bir an ikisinin bir olup benimle alay ettiklerini bile düşündüm, ama Ceylan'ın yüzü boştu: Yalnızca arada bir, "Kim açtı telefonu?" diye soruyordu. "Ben, sen Ceylan'ı evine bıraktın sanıyordum!" dedi Fikret, "Hayır," dedim. "Biz birlikte burada, benzincideyiz. Merak etmeyin, dedik. Hadi allahaısmarladık!" "Kim o, kim o konuştuğun?" diye soruyordu Ceylan. "Versene şu telefonu!" Ama vermiyor, Fikret'in iğrenç sorularına cevap yetiştirmeye çalışıyordum: "Ne yapıyorsunuz siz benzincide?" "Ufak bir tamirat," dedim ve hızlı hızlı ekledim: "Şimdi geliyoruz, allahaısmarladık!" Ama Ceylan sesini duyurmak için bağırdı. "Dur, dur, kapamasın, kim o?" Kapıyordum ki, Fikret soğuk ve cırlak sesiyle sordu. "Ceylan benimle konuşmak istiyor galiba!" Telefonu kapayacak cesareti gösteremedim, bir an boş bulundum, ahizeyi Ceylan'a verdim ve felâket ve aşağılık duygusuyla bürodan dışarı karanlık ve pis yağmura çıktım.</p>

  <p class="block">Biraz yürüdükten sonra kendimi tutamadım, aydınlık odaya, raflar, afişler ve Mobil-Oil tenekeleri arasında saçlarını çekiştire çekiştire telefonla konuşan Ceylan'a baktım ve Amerika'ya gidince, bütün bunları unutacağımı düşündüm, ama Amerika'ya gitmek istemiyordum artık. Ceylan, ağırlığını güzel bacaklarının birinden ötekine verip, sinirli hareketlerle sallanarak konuşurken kahrolarak mırıldandım: Tanıdığım, hayatım boyunca gördüğüm kızların hepsinden güzel! Orada, yağmur altında, benim için kararlaştırılan bir cezayı çekmek için çaresizlik ve huzur içinde hazırlanıyormuş gibi dikilip bekledim. Az sonra, Ceylan telefonu kapadı, sevinçle dışarı çıktı.</p>

  <p class="block">"Fikret şimdi geliyor!"</p>

  <p class="block">"Hayır! Seni ben seviyorum!"</p>

  <p class="block">Koşa koşa arabaya gittim, çırağa seslendim, bağırdım, arabayı hemen çalıştırırsa cebimdeki bütün parayı vereceğimi söyledim ona.</p>

  <p class="block">"Çalıştırırım!" dedi çırak. "Ama bu debriyaj seni gene yolda bırakır."</p>

  <p class="block">"Hayır bırakmaz! Çalıştır sen şunu!"</p>

  <p class="block">Bir süre uğraştıktan sonra, çırak marşa basmamı söyledi. Heyecanla arabaya bindim, marşa bastım, ama çalışmadı. Biraz daha çalıştıktan sonra çırak gene basmamı söyledi, gene çalışmadı. Bu, birkaç kere tekrarlandıktan sonra, sinir, öfke ve umutsuzluktan kendimi kaybetmiş olmalıyım.</p>

  <p class="block">"Ceylan, Ceylan, beni bırakıp gitme, bırakıp gitme, ne olur beni!"</p>

  <p class="block">"Senin sinirlerin bozuldu," dedi Ceylan.</p>

  <p class="block">Az sonra Fikret Alfa-Romeo'su benzinciye girince kendimi toparladım, arabadan indim.</p>

  <p class="block">"Hadi biz hemen gidelim buradan Fikret!" dedi Ceylan.</p>

  <p class="block">"Nesi bozuk bu Anadol'un?" dedi Fikret.</p>

  <p class="block">"Şimdi çalışacak," dedim. "Ondan önce olacağım ben Cennethisar'da Ceylan. İstersen yarışalım!"</p>

  <p class="block">"Peki," dedi Fikret meydan okuyarak. "Yarışalım."</p>

  <p class="block">Ceylan gidip Fikret'in Alfa-Romeo'suna oturdu. Marşa hızlı bastım ve çok şükür araba çalıştı. Çırağa önce bir 1000 lira, sonra bir tane daha verdim. Sonra yarış için arabalarımızı yanyana getirdik:"</p>

  <p class="block">"Dikkat et Fikret," dedi Ceylan. "Metin'in sinirleri bozuldu."</p>

  <p class="block">"Turan'lara kadar! Bir, iki..." diye saydı Fikret.</p>

  <p class="block">Ve üç derken arabalarımız böğürerek ok gibi fırladı, haydi bakalım, peki, gaza sonuna kadar bastım, ama o benden önce çıkış yaptığı için baştan öne geçmişti bile, ama daha da iyi çünkü, kornaya basarak, ve uzak ışıklarımı ensesine dayayarak bu çürük Anadol'la bile peşinden ayrılmıyorum; seni onunla yalnız bırakacak değilim! Köprüyü geçerken daha da yaklaştım ve yokuşun başındaki dönemece gelirken hız keseceğime gaza daha çok basıyorum, çünkü, belki bayağı ve gülünç düşünce ama, senin gibi bir kıza kendimi sevdirebilmek için ölümü göze almam gerektiğini biliyorum artık, ama şu haksızlığa bak, sen o korkak herifin arabasındasın, viraja girerken, ödlek herif, bak Ceylan, frene bastı, kırmızıları yandı ve ben sollamak isteyince de, kalleşmiş de, yol da vermiyor, anladın mı, Allahım, ben de zavallının tekiyim, diyordum ki, birden çok şaşırdım: Önce vites küçülttü ve sonra gazlayınca Alfa-Romeo, evet roketledi ve inanılmaz bir hızla yokuşu tırmanınca, küçülen kırmızı ışıkları, işte iki dakikada gözden kayboldular bile! Allahım! Gaza sonuna kadar basıyordum, ama altımda uyuşuk bir araba olduğu için, yokuşu çıkan bir hızlı at arabası gibi çukurlarda sarsılarak, oflaya puflaya, Allah belâsını versin, biraz sonra da inlemeye başladı ve arkasından tekerlekler gene motoru dinlemez oldu, lanet debriyaj yüzünden ve motor da bari yanmasın diye susturunca kalakaldım orada, öylece, yokuşun ortasında sessiz ben, yapayalnız ve budalaca. Gene, bir tek Allahın belâsı cırcırlar var.</p>

  <p class="block">Birkaç kere motoru çalıştırmayı denedikten sonra, onlara yetişebilmek için tek çarenin, arabayı yokuşun tepesine ve düzlüğün ötesine kadar itip sonra, taa Cennethisar'a kadar yokuş aşağı kaydırmak olduğunu anladım. Küfür ede ede itmeye başladığımda yağmur dinmişti. Az sonra, kan ter içindeydim, belimin ağrısına katlanarak bir süre daha itmeyi denedim. Yağmur yeniden serpiştirmeye başladığında ağrı dayanılacak gibi değildi. El frenini çektim, arabayı nefretle tekmeledim. Sonra, yokuşu çıkan bir arabaya umutla el ettim, ama kornasını öttüre öttüre durmadan geçip gitti. Uzaklarda bir yerde, gök gürleyince yeniden itmeye başladım. Artık belimin ağrısı gözlerimden yaş getiriyordu. İterken acıyı unutmak için, nefretle onları düşünüyordum.</p>

  <p class="block">Sonra, o kadar yırtınıp azıcık bir yol alabildiğimi görünce başım döndü, yol boyunca koşmaya başladım, yağmur hızlanmıştı, kestirmeden gitmek için kiraz bahçelerine girdim, bağlara daldım, ama çamurda ve o kör karanlıkta koşamıyordum ki! Az sonra, dalağımın ve belimin ağrısından iki büklüm olmuş soluyordum, ayaklarım çamur içindeydi, uzaktan gözdağı verir gibi havlayan uğursuz köpeklerin uğultusunun iyice yaklaştığını duyunca geri döndüm. Daha fazla ıslanmamak için arabaya girdim, oturdum, direksiyona başımı dayadım: Seni seviyorum.</p>

  <p class="block">Az sonra, yokuştan aşağı üç kişinin konuşa konuşa indiklerini gördüm, yardım istemek için arabadan sevinçle fırladım. Ama karaltılar yaklaşınca korkuyla hatırladım onları: İriyarı olanının elinde boya tenekesi vardı, biri bıyıklı, öbürü de ceketliydi.</p>

  <p class="block">"Ne yapıyorsun sen burada gecenin köründe?" dedi bıyıklısı.</p>

  <p class="block">"Arabam bozuldu. Siz de dayanır mısınız?"</p>

  <p class="block">"Bizi beygir mi sandın, yoksa babanın uşağı mı? Yokuş aşağı kaydır."</p>

  <p class="block">"Bir dakika, bir dakika!" dedi ceketli. "Ben şimdi sizi tanıdım beyefendi, hatırladınız mı, bu sabah az daha bizi eziyordunuz!"</p>

  <p class="block">"Nasıl? Ha, evet! Siz miydiniz! Kusura bakma kardeş!"</p>

  <p class="block">Ceketli beni değil, bir kadını taklit eder gibi konuştu: "Kusura bakma şekerim, bu sabah seni az daha eziyordummuş! Ezseydin ne olacaktı peki?"</p>

  <p class="block">"Yürüyün çocuklar, ıslanacaksınız," dedi bıyıklı.</p>

  <p class="block">"Ben burada, bununla kalıyorum," dedi ceketli. Gitti arabaya oturdu. "Haydi çocuklar, siz de gelin."</p>

  <p class="block">Bıyıklıyla, elinde boya kutusu taşıyan da, kısa bir kararsızlıktan sonra, arabanın arkasına geçip oturdular. Ben de direksiyona, ceketlinin yanına oturdum. Dışarda yağmur hızlanmıştı.</p>

  <p class="block">"Rahatsız etmiyoruz değil mi şekerim?" dedi ceketli.</p>

  <p class="block">Cevap olarak gülümsedim.</p>

  <p class="block">"Aferin! Sevdim ben bunu, şakadan anlıyor, harbi çocuk! Adın ne senin bakayım?"</p>

  <p class="block">Söyledim.</p>

  <p class="block">"Çok memnun oldum Metin Bey. Ben Serdar, bu Mustafa, bu geri zekâlı ayıya da 'çakal' diyoruz. Asıl adı Hasan'dır."</p>

  <p class="block">"Gene fena olacaksın bak!" dedi Hasan.</p>

  <p class="block">"Ne var?" dedi Serdar. "Tanışmayalım mı yani? Öyle değil mi Metin Bey?"</p>

  <p class="block">Elini uzattı. Ben de uzatınca yakalayıp bütün gücüyle sıkmaya başladı. Gözümden yaş gelecek gibi olunca, ben de çaresizlikle onun elini sıktım. O zaman elimi bıraktı.</p>

  <p class="block">"Aferin! Kuvvetliymişsin, ama benden kuvvetli değilsin!"</p>

  <p class="block">"Nerede okuyorsun sen?" dedi Mustafa.</p>

  <p class="block">"Amerikan Lisesi'nde!"</p>

  <p class="block">"Sosyete lisesinde ha?" dedi Serdar. "Bizim çakal senin sosyetiklerden birine vurulmuş!"</p>

  <p class="block">"Gene başlama!" dedi Hasan.</p>

  <p class="block">"Dur bakalım! Belki sana yol öğretir. O da onlardan! Öyle değil mi? Niye gülüyorsun?"</p>

  <p class="block">"Hiç!" dedim.</p>

  <p class="block">"Biliyorum niye gülüyorsun!" dedi Serdar. "Zengin kızına âşık oldu diye şu garibanla alay ediyorsun. Öyle değil mi ulan?"</p>

  <p class="block">"Sen de gülüyordun," dedim.</p>

  <p class="block">Bağırarak, "Ben gülerim," dedi Serdar. "Ben onun arkadaşıyım, onu aşağı görmem, ama sen görürsün. Ne var yani, eşşekoğlu eşşek sen hiç hayatında âşık olmadın mı?"</p>

  <p class="block">Daha da sövdü ve ben bir şey söylemeyince daha da kızdı ve öfkeyle arabanın orasını burasını karıştırdı, torpido gözünü açtı, sigorta kâğıtlarında yazılanları gülünç şeylermiş gibi, kahkahalar atarak, bağıra bağıra okudu ve arabanın benim değil, ağabeyimin olduğunu öğrenince beni küçümsedi ve sonra birden sordu:</p>

  <p class="block">"O arabalarla, o kızlarla geceyarıları ne yapıyorsunuz siz?"</p>

  <p class="block">Cevap vermedim. Aşağılık, rezil bir herif gibi pis pis sırıttım.</p>

  <p class="block">"Namussuz herifler! İyi ediyorsunuz ama! Dün gece yanındaki de senin sevgilin miydi?"</p>

  <p class="block">"Hayır," dedim telâşla. "Değildi."</p>

  <p class="block">"Yalan söyleme," dedi Serdar.</p>

  <p class="block">Biran düşündüm. "Ablamdı!" dedim. "Babaannem hasta, ilâç arıyorduk:"</p>

  <p class="block">"Niye plajın karşısındaki yokuştaki eczaneden almadınız?"</p>

  <p class="block">"Kapalıydı orası."</p>

  <p class="block">"Yalan! Her akşam açıktır orası! O eczacının komünist olduğunu biliyor musun yoksa?"</p>

  <p class="block">"Bilmiyorum."</p>

  <p class="block">"Sosyete kızlarıyla gezmekten başka ne biliyorsun sen?"</p>

  <p class="block">"Sen bizim kim olduğumuzu biliyor musun?" dedi Mustafa.</p>

  <p class="block">"Biliyorum," dedim. "Ülkücüsünüz!"</p>

  <p class="block">"Aferin!" dedi Mustafa. "Bizim derdimiz nedir, onu da biliyor musun?"</p>

  <p class="block">"Milliyetçilik filan!"</p>

  <p class="block">"O, filan, ne demek ulan?"</p>

  <p class="block">"Türk değil galiba bu oğlan!" dedi Serdar. "Sen Türk müsün ulan, anan baban Türk mü?"</p>

  <p class="block">"Türküm!"</p>

  <p class="block">"Bu ne oluyor o zaman?" Ceylan'ın unuttuğu plağı gösterdi Serdar, heceledi: "Best of Elvis."</p>

  <p class="block">"Plak oluyor bu," dedim.</p>

  <p class="block">"Ukalalık etme, çakarım!" dedi Serdar. "Ne işi var bu ibne plağının bir Türk'ün arabasında?"</p>

  <p class="block">"Ben meraklı değilim," dedim. "Ablamın o plak, arabada unutmuş."</p>

  <p class="block">"Yani sen diskoteğe filan hiç gitmiyor musun?" dedi Serdar.</p>

  <p class="block">"Çok az gittim!"</p>

  <p class="block">"Komünizme karşı mısın sen?" dedi Mustafa.</p>

  <p class="block">"Karşıyım!"</p>

  <p class="block">"Niye karşısın bakayım?"</p>

  <p class="block">"Biliyorsun işte..."</p>

  <p class="block">"Yoo... Bir şey bilmiyorum ben. Sen söyleyeceksin, biz de öğreneceğiz..."</p>

  <p class="block">"Çok utangaç bu arkadaş galiba," dedi Serdar. "Susuyor..."</p>

  <p class="block">"Sen korkak mısın?" dedi Mustafa.</p>

  <p class="block">"Sanmam!"</p>

  <p class="block">"Sanmazmış!" dedi Mustafa. "Ukala! Korkak değilsen karşı olduğun komünistlere karşı niye mücadele etmiyorsun hiç?"</p>

  <p class="block">"Hiçbir fırsat çıkmadı ki," dedim. "Tanıdığım ilk ülkücüler sizlersiniz."</p>

  <p class="block">"Ee, nasıl buldun bizleri?" dedi Serdar. "Sevdin mi?"</p>

  <p class="block">"Sevdim."</p>

  <p class="block">"Bizdensin! Yarın akşam çıkarken seni de alalım mı?"</p>

  <p class="block">"Tabii, gelin alın..."</p>

  <p class="block">"Sus, sahtekâr korkak herif. Bizden kurtulur kurtulmaz polise gideceksin değil mi?"</p>

  <p class="block">"Sakin ol Serdar," dedi Mustafa. "Kötü çocuk değil o! Bak, şimdi bizden davetiye alacak!"</p>

  <p class="block">"Spor ve Sergi Sarayı'nda gece düzenliyoruz. Gelir misin?" dedi Serdar.</p>

  <p class="block">"Gelirim!" dedim. "Kaç para?"</p>

  <p class="block">"Sana paradan söz eden oldu mu?"</p>

  <p class="block">"Peki, Serdar! Madem parasıyla almak istiyor, ödesin çocuk! Yardım olur!"</p>

  <p class="block">Serdar kibarca sordu: "Kaç tane istiyorsunuz beyefendi?"</p>

  <p class="block">"500 liralık."</p>

  <p class="block">Cüzdanımdan aceleyle bir 500 lira çıkarıyordum.</p>

  <p class="block">"Yılan derisi mi o cüzdan?" dedi Mustafa.</p>

  <p class="block">"Değil!" 500 lirayı telâşla Serdar'a uzattım. Serdar parayı almadı. "Bakayım şu yılan derisine?"</p>

  <p class="block">"Yılan değil, dedim!"</p>

  <p class="block">"Ver bir bakalım yahu şu cüzdana."</p>

  <p class="block">Bütün bir ay, yaz sıcağında çalışarak biriktirdiğim parayla dolu cüzdanı verdim.</p>

  <p class="block">"Aferin!" dedi Serdar. "Yılan değil ama, bu cüzdan, sen bizi kandırdın."</p>

  <p class="block">"Ver bakayım, ben anlarım," dedi Mustafa. Cüzdanı aldı, karıştırdı. "Bu adres defteri sana lazım mı? Değil... Ne çok tanıdığın varmış, hepsi de telefonlu... Bu kadar tanıdığı olanın kendini başkalarına tanıtmak için kimlik taşımasına gerek yok artık, alıyorum kimliğini... 12 bin lira! Baban mı veriyor sana bu kadar parayı?"</p>

  <p class="block">"Hayır, kendim kazandım," dedim. "İngilizce, matematik dersleri veririm ben."</p>

  <p class="block">"Bak Çakal, tam sana göre!" dedi Serdar. "Ona da verir misin ders? Tabii bedava..."</p>

  <p class="block">"Veririm," dedim ve o zaman anladım çakal denen Hasan'ın hangi Hasan olduğunu...</p>

  <p class="block">"Aferin!" dedi Mustafa. "Zaten senin iyi bir çocuk olduğunu anlamıştım. Bu 12 bin lirayla da, tam yirmi dört davetiye alabilirsin. Arkadaşlarına dağıtırsın."</p>

  <p class="block">"Bari, bana bir bin lira bırakın," diyordum.</p>

  <p class="block">"Kafamızı bozuyorsun ama bak!" diye bağırdı Serdar.</p>

  <p class="block">"Hayır, şikâyetçi değil o, 12 bin lirayı kendi isteğinle veriyorsun değil mi?" dedi Mustafa.</p>

  <p class="block">"Sana söyleniyor ulan kıl herif!"</p>

  <p class="block">"Yeter Serdar! Üzme çocuğu!"</p>

  <p class="block">"Bu defter nedir böyle?" Serdar arka koltukta bulduğu Faruk'un defterini açtı, okudu. "Eskiden Sipahi Ali'ye ait iken, sefere gitmediği için ondan alınıp Habib'e verilen, Gebze yakınındaki on yedi bin akçelik bir köyün, bu ne, okunmuyor! Satın aldığı katırın bedelini ödemeyen Mahmut hakkında Veli'nin şikâyeti..."</p>

  <p class="block">"Nedir bunlar?" dedi Mustafa.</p>

  <p class="block">"Ağbim tarihçidir," dedim.</p>

  <p class="block">"Zavallı!" dedi Serdar.</p>

  <p class="block">"Hadi gidelim, yağmur diniyor," dedi Mustafa.</p>

  <p class="block">"Bari kimliğimi geri verin," dedim.</p>

  <p class="block">"Bari, ne demek ulan!" dedi Serdar. "Biz sana bir kötülük mü ettik? Cevap versene!" Kötülük etmek isteyerek arabanın içine baktı, Best of Elvis'i gördü. "Bunu da alıyorum!" Faruk'un defterini de aldı. "Bir daha arabanı yavaş sürersin, milleti babanın uşağı sanmazsın! Aşağılık, sefil herif!"</p>

  <p class="block">Kapıyı çarptı, ötekilerle birlikte gitti. İyice uzaklaştıklarını anlayınca arabadan indim ve Anadol'u yokuş yukarı itmeye başladım.</p>

  <p class="block3" id="calibre_pb_25">&nbsp;</p>
</body>
</html>
