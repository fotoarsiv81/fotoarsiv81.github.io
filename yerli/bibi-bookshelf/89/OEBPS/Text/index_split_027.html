<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessiz Ev</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block8">27</h1>

  <p class="block6">&nbsp;</p>

  <p class="block">Vurup vurup kaçanın Hasan olduğunu ve yerde yatanın Nilgün olduğunu anlayınca ben: Ne duruyorsun, koş Recep, koş! Filelerimi yere bırakıp koştum, koştum ben, yetiştim.</p>

  <p class="block">"Nilgün," dedim, "Nilgün, nasılsın kızım?"</p>

  <p class="block">Yatağında yatar gibi kıvrılmış, başını ellerinin arasına alıp asfalta çevirmiş titriyor. Sanki canının değil, ruhunun acısı için kıvranıyor da, bu yüzden aklına bağırmak gelmediği için yalnızca inliyor.</p>

  <p class="block">"Nilgün, Nilgün," dedim, omuzlarından tutmuşum.</p>

  <p class="block">Biraz daha ağladı ve titredi. Sonra artık inleyerek değil, öfkeyle ve bıkkınlıkla birisini azarlar gibi ve biraz da pişmanlıkla yakınır gibi elini yumruk yapıp asfaltı dövmeye başladı. Tuttum.</p>

  <p class="block">Tutunca ben, Nilgün anlamadığı bir şeyi sanki ilk defa anladı ve gördü: Sindikleri köşelerden çıkıp başımıza üşüşenleri, bağırıp çağrışanları, daha iyi seyretmek ve bir şey daha söylemek için birbirlerinin omuzları arasından meraklı, korkak başlarını uzatanları gördü ve birden utandı sanki. Kalkmak için bana uzandı. Kanlı yüzünü gördüm ben. Allahım. Bir kadın çığlık attı.</p>

  <p class="block">"Yaslan bana canım, yaslan."</p>

  <p class="block">Kalktı, yaslandı. Mendilimi verdim.</p>

  <p class="block">"Gidelim buradan, eve gidelim."</p>

  <p class="block">"İyi misin?"</p>

  <p class="block">"Taksi geldi," dedi biri. "Binin."</p>

  <p class="block">Açıldılar, biniyorduk, biri filelerimi ve Nilgün'ün çantasını uzattı ve bir çocuk da:</p>

  <p class="block">"Ablanın bu," dedi, plağı verdi.</p>

  <p class="block">"Hastaneye mi?" dedi şoför, "İstanbul'a mı?"</p>

  <p class="block">"Eve gitmek istiyorum!" dedi Nilgün.</p>

  <p class="block">"Bari önce eczaneye gidelim!" dedim ben.</p>

  <p class="block">Bir şey demedi. Eczane yolunda sustu, titredi ve arada bir, ne kadar canlandığını görmek için gözüne yaklaştırdığı mendile boş ve ilgisiz baktı.</p>

  <p class="block">"Başını böyle tut!" dedim, saçlarını çektim.</p>

  <p class="block">Eczanede gene Kemal Beyin kendi değil, güzel karısı vardı, radyo dinliyordu.</p>

  <p class="block">"Kemal Bey yok mu?" dedim.</p>

  <p class="block">Nilgün'ü görünce kadın bir çığlık attı. Sonra dükkânın içinde hızlı hızlı koşturmaya başladı, bir yandan da soruyordu, ama Nilgün oturdu ve sustu. Sonunda Kemal Beyin karısı da sustu ve pamuk ve ilâçlarla Nilgün'ün yüzündeki yaraları temizlemeye başladı. Ben döndüm, bakmadım.</p>

  <p class="block">"Kemal Bey yok mu?"</p>

  <p class="block">"Eczacı olan benim!" dedi karısı. "Ne yapacaksın onu? O yukarıda! Ah güzelim, neyle vurdular sana böyle?"</p>

  <p class="block">O sırada, açılan kapıdan Kemal Bey girdi. Görünce bir an durdu, sonra hep bunu beklemiş gibi bir tutkuyla baktı.</p>

  <p class="block">"Neden oldu bu?" dedi.</p>

  <p class="block">"Vurdular," dedi Nilgün. "Dövdüler."</p>

  <p class="block">"Allahım!" diye bağırdı eczacı kadın. "Ne olduk biz, ne olduk."</p>

  <p class="block">"Kim biz?" dedi Kemal Bey.</p>

  <p class="block">"Kim yaptıysa bunu..." dedi karısı.</p>

  <p class="block">"Faşist," diye mırıldandı Nilgün.</p>

  <p class="block">"Sen sus, sus şimdi," dedi kadın. "Sus, sus."</p>

  <p class="block">Ama Kemal Bey kelimeyi duymuş ve irkilmişti. Çirkin bir söz duymuş ya da hatırlamış gibi. Sonra birden radyoya uzandı ve karısına bağırdı: "Niye açıyorsun bu radyoyu bu kadar?"</p>

  <p class="block">Radyo kapanınca, dükkân sanki birden boşaldı ve acı ve utanç ve suç yüze çıkıverdi. Düşünmek, istemedim.</p>

  <p class="block">"Kapamayın," dedi Nilgün. "Açabilir misiniz?"</p>

  <p class="block">Kemal Bey radyoyu açtı ve ben düşünmedim. Hepimiz sustuk. Kadın işini bitirince,</p>

  <p class="block">"Şimdi doğru hastaneye!" dedi. "Allah korusun bir iç kanama yapabilir. Başına da çok vurmuş, beyinde bir şey..."</p>

  <p class="block">"Ağbim evde mi Recep?" dedi Nilgün.</p>

  <p class="block">"Yok," dedim. "Arabasını tamire götürdü."</p>

  <p class="block">"Hemen binin bir taksiye gidin," dedi kadın. "Yanında para var mı Recep Bey?"</p>

  <p class="block">"Ben vereyim," diyordu Kemal Bey.</p>

  <p class="block">"Hayır," dedi Nilgün. "Şimdi eve gitmek istiyorum." Ayağa kalkarken inledi.</p>

  <p class="block">"Dur," dedi kadın. "Sana ağrı kesici bir iğne yapayım."</p>

  <p class="block">Nilgün ses etmeyince onu içeri götürdüm. Biz Kemal Beyle sustuk. Vitrinden dışarı bakıyordu, sabahlara kadar seyrettiği manzaraya: Karşı büfenin vitrini, Coca-Cola ilânı, lâmba ve dönerli sandviçler. Bir şey söylemek için:</p>

  <p class="block">"Pazartesi akşamı geldim, aspirin aldım," dedim. "Uyuyormuşsun. O sabah balığa çıkmışsın."</p>

  <p class="block">"Her yerde bu," dedi. "İnsan nereye gitse yakasını bırakmaz."</p>

  <p class="block">"Ne?"</p>

  <p class="block">"Siyaset."</p>

  <p class="block">"Bilmiyorum," dedim.</p>

  <p class="block">Sonra biraz daha dışarı baktık. Plaja giden pazar kalabalığına. Sonra geldiler. Dönüp bakınca Nilgün'ün yüzünü gördüm: Tek gözü yarı yarıya kapanmış ve yanağının iki yanı da mosmor olmuş. Kemal Beyin karısı hastaneye gitmemiz gerektiğini söyledi, ama Nilgün istemedi, ama o gene söyledi ve sonra, "Taksi çağır," dedi kocasına ama,</p>

  <p class="block">"Hayır," dedi Nilgün. Çantasını aldı. "Yürürüz, açılırım. Ev ne kadarcık yol."</p>

  <p class="block">Ötekiler hâlâ söylüyorlardı, ben filelerimi, paketlerimi aldım, gittim Nilgün'ün koluna girdim. Sanki soyundan gelen bir alışkanlıkla hafifçe yaslandı bana. Kapıyı açtık, çıngırak çaldı, çıkıyorduk.</p>

  <p class="block">"Sen devrimci misin?" dedi Kemal Bey.</p>

  <p class="block">Yaralı başıyla, evet, yaptı Nilgün ve Kemal Bey sanki birden kendini tutmak istedi de tutamadı.</p>

  <p class="block">"Nereden anladılar?"</p>

  <p class="block">"Bakkaldan aldığım gazeteden!"</p>

  <p class="block">"Ha!" dedi Kemal Bey, rahatlayarak, ama daha çok utanarak ve sonra birden daha da çok utandı, çünkü aynı anda güzel karısı da,</p>

  <p class="block">"Ya!" diyordu. "Ben sana demiyor muyum Kemal..."</p>

  <p class="block">"Sen sus!" diye ona birden bağırdı Kemal Bey. Artık utanmaktan bıkmış gibiydi.</p>

  <p class="block">Nilgün'le biz dışarı güneşin altına çıktık.</p>

  <p class="block">"İyice yaslan bana canım," dedim. "Çantanı da ver."</p>

  <p class="block">Kimseciklere görünmeden ana caddeyi geçtik, karşı sokağa girdik, renkli mayoların ve havluların asıldığı balkonlar ve bahçeler arasından yürüdük. Daha kahvaltı edenler vardı, ama bakmıyorlardı. Sonra bisikletle bir delikanlı geçip baktı, ama o yaralı olduğu için değil, sanırım ben cüce olduğum için; bakışından anladım. Sonra bir küçük kız ayaklarında deniz paletleriyle ördek gibi önümüzden geçip gitti ve Nilgün'ü güldürdü.</p>

  <p class="block">"Gülünce buram acıyor," dedi ve daha çok güldü ve "Sen niye gülmüyorsun Recep?" dedi. "Niye o kadar ağırbaşlısın? Hep ciddisin, ciddi adamlar gibi kravat takıyorsun. Gülsene.</p>

  <p class="block">Kendimi zorlayıp gülünce ben,</p>

  <p class="block">"Aaa senin dişlerin de varmış," dedi ve ben utandım ve daha çok güldüm, ama sonra sustuk ve sonra ağladı ve o ağladığını gizlemek ister diye düşündüm, bakmadım, ama titremeye başlayınca avutayım dedim.</p>

  <p class="block">"Ağlama canım, ağlamasana."</p>

  <p class="block">"Pisi pisine," diyordu. "Ne kadar da aptalca, boş yere... Ben aptalım, bir çocuğa..."</p>

  <p class="block">"Ağlama, ağlama."</p>

  <p class="block">Durduk: Saçlarını okşadım. Sonra aklıma geldi: Yalnız başına ağlamak da ister insan. Bıraktım. Sokağa baktım. Bir çocuk merak ve korkuyla karşı balkondan bize bakıyor. Onu benim ağlattığımı düşünür. Biraz sonra Nilgün sustu, kara gözlüklerini istedi, çantasındaymış, çıkardım, verdim. Taktı.</p>

  <p class="block">"Yakıştı," dedim, güldü.</p>

  <p class="block">"Ben güzel miyim?" dedi ve ben cevap verene kadar, "Annem güzel miydi?" dedi. "Nasıldı annem Recep?"</p>

  <p class="block">"Sen de güzelsin, annen de güzeldi."</p>

  <p class="block">"Nasıldı annem?"</p>

  <p class="block">"İyi bir kadındı," dedim.</p>

  <p class="block">"Nasıl iyi?"</p>

  <p class="block">Düşündüm: Kimseden bir şey istemez, kimseye yük olmaz, neden yaşadığını da sanki bilmez: Gölge gibi: Kedi gibi de, derdi Büyükhanım: Kocasının peşinde: Ama gülerdi de, güneş gibi, ama alçakgönüllü. İyi, evet: İnsan ondan çekinmez.</p>

  <p class="block">"Senin gibi iyi," dedim.</p>

  <p class="block">"Ben iyi miyim?"</p>

  <p class="block">"Tabii."</p>

  <p class="block">"Çocukken nasıldım?"</p>

  <p class="block">Düşündüm: Bahçede güzel güzel oynardınız. İki küçük kardeş. Faruk Bey büyüktü, katılmazdı. Ağaçların altında koşardınız, meraklıydınız. Sonra O da evinden gelir, katılırdı size. O'nu kendinizden ayırmazdınız. Ben mutfak penceremden işitirdim: Saklambaç oynayalım mı? Peki sayışalım. Sen say abla: Ena mena dosi, dosi saklambosi, saklambos... Ve birden, "Sen Fransızca mı biliyorsun Nilgün?" derdi sana Hasan.</p>

  <p class="block">"Çocukken de böyleydin," dedim.</p>

  <p class="block">"Nasıldım yani?"</p>

  <p class="block">Sonra yemeği hazır edince ben içerden yukarı seslenirdim: Büyükhanım, yemek hazır derdim ve Büyükhanım da pencereyi açıp aşağı seslenirdi, Nilgün, Metin, hadi bakalım yemeğe derdi, neredesiniz, gene yoklar Recep, neredeler; şuradalar Büyükhanım, incirin orada, derdim ve Büyükhanım aranarak, bakar, sonra birden incirin yaprakları arasından görür ve bağırırdı: Aaa gene Hasan'la, Recep ben sana kaç kere söyledim sokma o çocuğu buraya diye, niye geliyor, gitsin babasının evinde otursun, derken Büyükhanım, öteki pancur da açılır ve Doğan Beyin başı babasının oturup yıllarca çalıştığı odanın penceresinden uzanır ve ne var anne, derdi, birlikte oynamalarından ne çıkar ve sana ne oluyor, derdi Büyükhanım, sen baban gibi otur odanda, saçmalıklarını yaz, hiç farkında değilsin tabii, ama bu çocuklar hizmetçi uşak çocuklarıyla düşe kalka derken Büyükhanım, aman anne ne var yani, derdi Doğan Bey, kardeş kardeş oynuyorlar işte.</p>

  <p class="block">"Recep senin de ağzından laf kerpetenle alınıyor..."</p>

  <p class="block">"Efendim?"</p>

  <p class="block">"Çocukluğumu sormuştum."</p>

  <p class="block">"Metin'le kardeş kardeş ne güzel oynardınız!"</p>

  <p class="block">Kardeş mi, der Büyükhanım, tövbe yarabbi, nereden çıktı bu söz, bu çocukların Faruk'tan başka bir kardeşi olmadığını herkes biliyor, tıpkı Doğan'ımın başka kardeşi olmadığı gibi, Doğan’ımın kardeşleriymiş, kim uyduruyor bu dedikoduları, ben seksenimden sonra bu yalanlarla mı uğraşacağım, bir cüceyle bir topalın soyu mu oğlum senin soyun? Ben dinler, susardım: Sonra ikisi de pencerelerini kapayıp odalarına girince dışarı çıkardım ben, haydi Nilgün derdim, haydi Metin, bakın babaanneniz çağırıyor, yemek oldu. Onlar yukarı çıkarken O bir köşede kalırdı.</p>

  <p class="block">"Hasan'la da oynardık!" dedi Nilgün.</p>

  <p class="block">"Evet, evet!"</p>

  <p class="block">"Hatırlıyor musun?"</p>

  <p class="block">Ve sizler yukarıda Babaanne, Doğan Bey ve kimbilir nereden son anda gelip yetişen Faruk ve Metin ve sen yemek yerken, ben O'nu durup kaldığı köşede bulur, şşşt Hasan derdim, acıktın mı yavrum, haydi peki, gel bakalım. Sessiz, ürkek peşimden gelirdi, içeri alırdım, küçük sandalyeme oturtur, önüne de üzerinde hâlâ yediğim o tepsiyi koyardım. Yukarı çıkıp ortadaki köfte tabağını, salatayı, fasulyeyi ve Faruk'un bile yemekle ve ceplerine doldurmakla bitiremediği şeftali ve kirazları aşağı indirdikçe önüne koyar ve O yerken sorardım: Baban ne yapıyor Hasan? Hiç, piyango! Ayağı iyi mi, ağrıyor muymuş? Bilmem! Sen nasılsın, okula ne zaman gideceksin! Bilmem! Gelecek yıl, öyle değil mi yavrum? Susar, beni ilk defa görüyormuş gibi korkarak bakardı. Doğan Bey öldükten ve O okula başladıktan sonra da: Sen kaçıncı sınıfa geçtin Hasan bu yaz? Susar. Üçe değil mi? Sonra, okuyup büyük adam olacaksın! Sonra ne yapacaksın? Nilgün birden kolumda sallandı.</p>

  <p class="block">"Ne oldu?" dedim. "Oturalım mı?"</p>

  <p class="block">"Böğrüm ağrıyor," dedi. "Oraya da vurdu."</p>

  <p class="block">"Taksiye binelim mi?" dedim.</p>

  <p class="block">Cevap vermedi, yürüdük. Yeniden ana caddeye çıktık, deniz kıyısına parkedilmiş arabaların, İstanbul'dan gelen pazar kalabalığının arasından geçtik. Bahçe kapısından girerken baktım, arabayı gördüm.</p>

  <p class="block">"Ağbim gelmiş," dedi Nilgün.</p>

  <p class="block">"Evet," dedim. "Hemen İstanbul'a hastaneye gidersiniz."</p>

  <p class="block">Bir şey demedi. Mutfak kapısından girdik. Şaşırdım. Havagazını açık unutmuşum, öbür ocak ise yanıyor. Korkuyla hemen kapadım. Sonra Nilgün'ü yukarı çıkardım. Faruk Bey orada yok. Nilgün'ü sedire yatırdım, arkasına yastık koyuyordum ki yukardan seslendiğini duydum.</p>

  <p class="block">"Buradayım, Büyükhanım buradayım, geliyorum," dedim. Nilgün'ün başının altına da bir yastık koydum. "İyi misin?" dedim. "Şimdi Faruk Beyi yolluyorum."</p>

  <p class="block">Yukarı çıktım. Büyükhanım odasından çıkmış, elinde baston, merdivenin başında dikiliyor.</p>

  <p class="block">"Neredeydin?" dedi.</p>

  <p class="block">"Çarşıdaydım ya..." dedim.</p>

  <p class="block">"Nereye öyle?"</p>

  <p class="block">"Bir dakika," dedim. "Girin siz odanıza, şimdi geliyorum ben."</p>

  <p class="block">Faruk Beyin kapısını vurdum, ses etmedi. Beklemeden açtım içeri girdim, yatağında uzanmış okuyor Faruk Bey.</p>

  <p class="block">“Arabayı hemen yaptılar Recep,” dedi. “Metin dün gece boş yere yolda kalmış.”</p>

  <p class="block">“Nilgün Hanım aşağıda,” dedim. “Sizi bekliyor.”</p>

  <p class="block">“Beni mi?” dedi. “Niye?”</p>

  <p class="block">“Recep,” diye seslendi Büyükhanım. “Ne yapıyorsunuz orada?”</p>

  <p class="block">“Aşağıda Nilgün,” dedim. “İnsenize siz bir aşağı Faruk Bey.”</p>

  <p class="block">Biraz şaşırdı Faruk Bey. Yüzüme bakıyordu. Kitabını bırakıp yatağından kalktı. Sonra çıktı.</p>

  <p class="block">“Geliyorum Büyükhanım,” dedim ben. Gittim. “Niye burada duruyorsunuz?” dedim. “Girin koluma sizi yatağınıza yatırayım. Burada üşüyeceksiniz. Yorgunsunuz da.”</p>

  <p class="block">“Sinsi!” dedi. “Sen gene bir yalan söylüyorsun. Faruk demin nereye gitti?”</p>

  <p class="block">Açık kapıdan Büyükhanım’ın odasına girdim.</p>

  <p class="block">“Ne yapıyorsun orada?” dedi. “Karıştırma.”</p>

  <p class="block">“Havalandırıyorum Büyükhanım,” dedim. “Bir şeye dokunmuyorum, işte görüyorsunuz.”</p>

  <p class="block">Büyükhanım odaya girdi. Ben pancurları açtım.</p>

  <p class="block">“Haydi yatın yatağınıza.” dedim.</p>

  <p class="block">Yattı, küçük bir çocuk gibi yorganı alnına çekti ve bir an unuttu sanki, tiksinmeyi ve iğrenmeyi unuttu bir anda, çocuk merakıyla birden soruverdi.</p>

  <p class="block">“Ne vardı çarşıda?” dedi. “Ne gördün?”</p>

  <p class="block">“Bir şey yok,” dedim. “Artık güzel şeyler görmüyor insan.”</p>

  <p class="block">“Aksi cüce!” dedi. “Biliyordum. Sana bunu da sormuyorum.” Yüzü nefreti ve tiksintiyi buldu ve sustu.</p>

  <p class="block">“Taze meyve aldım, getireyim ister misiniz?” dedim.</p>

  <p class="block">Sustu. Kapısını çektim, aşağı indim. Faruk’la Nilgün çoktan konuşmaya başlamışlardı.</p>

  <p class="block3" id="calibre_pb_27">&nbsp;</p>
</body>
</html>
