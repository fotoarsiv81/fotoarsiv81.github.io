<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessiz Ev</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block8">17</h1>

  <p class="block6">&nbsp;</p>

  <p class="block">Uyanınca baktım, güneş omuzuma kadar çıkmış. Kuşlar ağaçlarda, annemle babam da içerde başlamışlar.</p>

  <p class="block">"Hasan dün kaçta yattı?" diyor babam.</p>

  <p class="block">"Bilmiyorum," diyor annem. "Ben uyumuştum. Daha ekmek istiyor musun?"</p>

  <p class="block">"Hayır," dedi babam. "Öğleyin, evde mi diye bakmaya geleceğim."</p>

  <p class="block">Sonra onlar sustular, ama kuşlar susmadı: Yattığım yerden kuşları ve İstanbul'a koşturanların arabalarını dinledim. Sonra kalktım, pantolonumun cebinden Nilgün'ün tarağını alıp yeniden yattım. Pencereden giren güneş ışığından tarağa bakarak öyle biraz uzandım ve düşündüm. Elimde tuttuğum şeyin Nilgün'ün saçlarının ormanının en kuytu köşelerinde gezindiği aklıma gelince bir tuhaf oldum.</p>

  <p class="block">Sonra pencereden sessizce çıktım, kuyudan üzerime su vurdum ve kendimi daha iyi hissettim: Artık geceyarısı düşündüğüm gibi, ben Nilgün'le olamam, biz ayrı yerlerin insanlarıyız diye düşünmem. İçeri girdim, mayomu, pantolonumu ve lastik ayakkabılarımı giydim, tarağı cebime koydum, tam çıkıyordum ki kapıda tıkırtılar duydum. İyi: Babam gidiyor, kahvaltıda domates, peynir ve zeytinle birlikte hayatın ne zor ve lise diplomasının ne önemli olduğunu dinlemeyeceğim demektir. Kapıda konuşuyorlar.</p>

  <p class="block">"Söyle ona bugün de oturup çalışmazsa..." diyordu babam.</p>

  <p class="block">"Dün akşam oturup çalıştı ya," dedi annem.</p>

  <p class="block">"Ben bahçeye çıktım, penceresinden içeri baktım," dedi babam. "Masada oturuyordu, ama ders çalışmıyordu ki. Aklının dışarda olduğu belli."</p>

  <p class="block">"Çalışır, çalışır!" dedi annem.</p>

  <p class="block">"Kendi bilir," dedi topal piyangocu. "Olmazsa gene berbere çırak veririm."</p>

  <p class="block">Sonra biri güçlü, biri zayıf iki ayağın uzaklaştığını duydum. Tak-tıkır, tak-tıkırdayarak gidince, ben çıktım, mutfağa gittim, yemeye başladım.</p>

  <p class="block">"Otur," dedi annem. "Niye ayakta yiyorsun?"</p>

  <p class="block">"Şimdi gidiyorum," dedim. "Nasıl olsa ne kadar çalışsam farketmiyormuş. Babamı duydum."</p>

  <p class="block">"Sen ona bakma," dedi. "Hadi otur da güzel güzel ye! Sana çay koyayım, ister misin?"</p>

  <p class="block">Bana beni severek bakıyordu. Birden annemi ne kadar sevdiğimi ve babamı ne kadar sevmediğimi düşündüm. Anneme acıdım ve babam onu bir zamanlar dövdüğü için başka kardeşim olmadığı geldi aklıma. Bu hangi suçun cezası? Ama benim kardeşim annemdir: Düşündüm: Biz ana-oğul değil de kardeşiz sanki ve bizi ceza olsun diye bu topal adamın evine yerleştirmişler ve onun sattığı piyangoların parasıyla hadi bakalım, yaşayın yaşayabilirseniz demişler. Evet, çok kötü değildir halimiz, bizim sınıfta bizden daha yoksullar vardır, ama bir dükkân sahibi bile değiliz. Bahçedeki domatesler, fasulyeler, biberler, soğanlar olmasaydı tencereye atıp kaynatacak şey için güzel annem piyangocu olacak o cimriden para da alamazdı ve belki biz ikimiz aç kalırdık. Bunlar aklıma gelince, birden her şeyi anneme anlatayım dedim: Dünyayı, büyük devletlerin oyuncağı olduğumuzu, komünistleri, materyalistleri, emperyalistleri, ötekileri ve eskiden bizim uşağımız olan milletlere bugün nasıl el açmak zorunda bırakıldığımızı. Ama anlamaz ki: Yalnızca bahtsızlığından yakınır, ama neden öyle olduğunu düşünmez. Hâlâ bakıyordu, canım sıkıldı.</p>

  <p class="block">"Hayır anne," dedim. "Ben hemen gideceğim. İşim var."</p>

  <p class="block">"Peki oğlum," dedi. "Sen bilirsin."</p>

  <p class="block">İyi, güzel anne! Ama sonra...</p>

  <p class="block">"Bari geç kalma da gel, çalış baban öğleyin gelmeden," dedi, ama olsun.</p>

  <p class="block">Bir an para isteyeyim mi diye düşündüm, ama istemedim, çıktım, yokuşu iniyorum. Dün 50 lira vermişti. Recep amca da 20 vermişti, iki kere telefon ettim, 20 ve lahmacun 15, geriye 35 lira kalır. Cebimden çıkarıp baktım; evet işte 35 liram var ve bu hesabı yapmak için ne logaritmaya, ne de kareköke ihtiyaç var, ama beni sınıfta bırakanların ve bütün o hocaların ve efendilerin niyeti başka: Beni çaktırmak, süründürmek ve süründüre süründüre sonunda boyun eğmeyi öğretmek istiyorlar ki, ben az ile yetinmeye alışayım. Alıştığımı gördüğünüz gün, sevineceğinizi ve keyifle, bu hayatı öğrenmiş, diyeceğinizi biliyorum, ama öğrenmeyeceğim beyler ben sizin hayatınızı; elime bir tabanca geçirip ben size öğreteceğim: O zaman, hangi işi yapmak istediğimi ben size anlatırım. Arabalarıyla, yokuştan yukarı, yanımdan hızlı hızlı geçiyorlardı. Baktım, karşı fabrikada da grev var. Sinirim bozuldu ve canım birşeyler yapmak istedi, hiç olmazsa derneğe gitmek istedi canım, ama orada tek başıma kalmaktan korktum: Mustafa ile Serdar olmadan gitsem ne olur? Düşündüm: Tek başıma, Üsküdar'a bile gidebilirim. Bana, iyi, temiz bir görev verin, duvarlara yazmak, çarşıda davetiye satmak bana yetmiyor, büyük bir iş verin bana, derim. Televizyonlar, gazeteler bir gün benden de sözeder. Düşündüm.</p>

  <p class="block">Plaja gelince teller arasından baktım, Nilgün yok. Biraz yürüdüm ve yeniden düşündüm, sonra sokaklarda gezinerek biraz daha düşündüm. Balkonlarda, küçük bahçelerde oturmuşlar, kahvaltı ediyorlar; analar, kızlar ve oğullar: Bazılarının bahçesi c kadar küçük, masası yola o kadar yakın ki tabakların içindeki zeytinleri sayabilirim. Hepsini plaja toplasam, sıraya girin tembel yaratıklar ve yüksek bir yere çıkıp her şeyi anlatsam: Utanmıyor musunuz, utanmıyor musunuz, cehennemden, anladık, korkmuyorsunuz, ama vicdanınız da mı yok, yoz, sefil, ahlaksız yaratıklar, nasıl oluyor da kendi keyfinizden ve dükkânınız ve fabrikanızın kârından başka hiçbir şey düşünmeden yaşayabiliyorsunuz, anlamıyorum, ama artık göstereceğim size. Ateşler ve makineli tüfekler! Artık tarihi film de getirmiyorlar. Bir şey yaparım, hepsini birbirine katarım, beni unutmazlar. Nilgün'lerin evinin önüne geldim, baktım kimsecikler yok. Telefon etsem, bunları ona anlatsam: Hayal! Plaja döndüm, baktım gene yok. Biraz sonra Recep amcamı gördüm. Elinde file. Beni görünce yolunu değiştirdi, geldi.</p>

  <p class="block">"Ne yapıyorsun sen gene burada?" dedi.</p>

  <p class="block">"Hiç!" dedim. "Dün çok çalıştım, şimdi biraz geziyorum."</p>

  <p class="block">"Hadi dön evine yavrum," dedi. "Burada işin yok senin."</p>

  <p class="block">"Haa," dedim. "Dün verdiğin 20 lirayı harcadım amca. 20 lirayla adama defter vermiyorlar. Kurşunkalemim var, istemem. Bir defter 50 lira." Elimi cebime soktum, 20 lirayı bulup çıkardım, geri uzattım.</p>

  <p class="block">"İstemem," dedi. "Ben, sen ders çalış diye verdim onu. Oku da büyük adam ol diye."</p>

  <p class="block">"Büyük adam bedava olunmuyor," dedim. "Bir defter bile, çünkü 50 lira."</p>

  <p class="block">"Peki," dedi, çıkardı bir 30 lira daha verdi. "Ama gidip sigara içme!" dedi.</p>

  <p class="block">"Sigara içeceğimi sanıyorsan almayayım," dedim. Biraz bekledim, sonra aldım. "Peki," dedim. "Teşekkür ederim. Metinler'e, Nilgün'e filan selâm söyle. Gelmişlerdi değil mi? Benim gidip çalışmam lâzım. İngilizce çok zor."</p>

  <p class="block">"Zordur ya!" dedi cüce. "Hayatı kolay mı sanıyorsun?"</p>

  <p class="block">Şimdi bu da babam gibi başlamasın diye biraz yürüdüm. Sonra dönüp baktım: Dönmüş gidiyor ağır ağır sallanarak. Acıdım. Herkes fileyi ucundan tutar, bu, yere sürünmesin diye, ağından tutuyor. Zavallı cüce. Ama, burada işin ne, dedi bana. Hepsi bunu söyler. Sanki burada rahat rahat günah işlesinler de beni görüp huzurları kaçmasın diye. Cüceyle yine karşılaşmamak için biraz daha yürüdüm, sonra durdum, biraz bekledim ve yürüyüp plaja dönünce kalbim küt etti: Nilgün çoktan gelmiş de kuma uzanmış. Ne zaman geldin? Gene dünkü gibi yatıyor ve kolunun ucundaki kitaba başı hiç kıpırdamadan öyle bakıyor. Şaşırıp kalmıştım ki ben,</p>

  <p class="block">"Hoop!" diye bağırdı biri. "İçine düşeceksin!"</p>

  <p class="block">Korktum! Döndüm, baktım: Bizim Serdar'mış.</p>

  <p class="block">"Ne haber ulan?" dedi. "Ne işin var senin burada?"</p>

  <p class="block">"Hiç."</p>

  <p class="block">"Röntgencilik mi yapıyorsun?"</p>

  <p class="block">"Yok," dedim. "İşim var."</p>

  <p class="block">"Yalan söyleme," dedi. "İçeri yiyecek gibi bakıyordun. Ayıp değil mi? Mustafa'ya söyleyeyim de akşam, gör!"</p>

  <p class="block">"Hayır," dedim gene. "Bir tanıdık var da onu bekliyorum. <span class="tab">&nbsp;&nbsp;&nbsp;&nbsp;&nbsp;&nbsp;</span>Sen ne yapıyorsun?"</p>

  <p class="block">"Tamire gidiyorum," dedi. Elindeki çantayı gösterdi. "Kimmiş o tanıdığın?"</p>

  <p class="block">"Tanımazsın," dedim.</p>

  <p class="block">"Kimseyi tanıdığın filan yok," dedi. "Utanmadan kızları dikizliyorsun. Tanıdığın hangisiymiş peki?"</p>

  <p class="block">"Peki," dedim. "Gösteririm hangisi, ama belli etmeden bak."</p>

  <p class="block">Burnumun ucuyla gösterdim, baktı.</p>

  <p class="block">"Kitap okuyor," dedi. "Nereden tanıyorsun sen şimdi onu?"</p>

  <p class="block">"Buradan tanıyorum," dedim ve anlattım:</p>

  <p class="block">"Çok eskiden, burada bir tek beton ev yokken, bir bizim yokuştaki taş evimiz vardı, bir de onların eski tuhaf evi vardı ve bir de şimdiki çarşıdaki küçük yeşil dükkân. Başka kimsecikler de yoktu. Yukarı mahalle de yoktu, fabrikalar yoktu, Yenimahalle ve Esentepe de yoktu. Bu yazlıklar ve plaj hiç yoktu. Tren, o zamanlar fabrikalar ve depolar arasından değil, bahçeler, bağlar arasından giderdi. Ya!"</p>

  <p class="block">"O zaman buraları güzel miydi?" dedi dalgın dalgın.</p>

  <p class="block">"Güzeldi," dedim. "Kirazlar baharda bir başka açardı. Denize elini sokardın, kefal olmazsa karagöz gelir avucunun içine kendi girerdi."</p>

  <p class="block">"İyi atıyorsun!" dedi. "O kızı niye beklediğini de söyle bari."</p>

  <p class="block">"Bir şey verecektim ona," dedim. "Bir eşyası bende kalmış."</p>

  <p class="block">"Ne?"</p>

  <p class="block">Çıkardım, gösterdim. "Bu tarak onun!" dedim.</p>

  <p class="block">"Ucuz tarak o," dedi. "Onlar öyle tarak kullanmaz. Ver bakayım!"</p>

  <p class="block">Alsın, baksın da anlasın da bozulsun diye verdim. Aldı ve Allah belâsını versin, tarağı eğip bükmeye başladı.</p>

  <p class="block">"Sen bu kıza âşık mısın şimdi?"</p>

  <p class="block">"Hayır," dedim. "Dikkat et, kıracaksın."</p>

  <p class="block">"Yüzün kızardı! Bu sosyetiğe demek ki âşık oldun."</p>

  <p class="block">"Eğip bükme!" dedim. "Yazık değil mi tarağa."</p>

  <p class="block">"Niye?" dedi ve birden tarağı cebine koydu, döndü gidiyor.</p>

  <p class="block">Peşinden koştum.</p>

  <p class="block">"Haydi Serdar," dedim. "Bu kadar şaka yeter." Cevap vermedi. "Tadında bırak, ver şu tarağı!" Gene vermedi cevap.</p>

  <p class="block">"Canım, şimdi sırası mı? Ayıp olacak."</p>

  <p class="block">Tam plajın kapısındaki kalabalığın içinden geçerken, "Sen bana bir şey vermedin ki, kardeşim!" dedi bağıra bağıra. "Hadi, bırak peşimi, ayıp değil mi?"</p>

  <p class="block">Sağdan soldan baktılar. Bir şey demedim. Biraz arkada kaldım ve yalnızca sessizce uzaktan izledim onu. Sonra baktım, çevrede kimsecikler yok, koştum kolunu yakaladım, büktüm. Çırpınmaya başladı. Bu sefer, kolunu iyice yukarı kıvırdım ki canı bir güzel yansın.</p>

  <p class="block">"Ah, hayvan!" diye bağırdı. Alet çantası düştü. "Dur veriyorum!"</p>

  <p class="block">Cebinden çıkardı, tarağı yere attı.</p>

  <p class="block">"Sen zaten şakadan ne anlarsın öküz herif!" diyordu.</p>

  <p class="block">Tarağı aldım, neyse bir şey olmamış, cebime koydum.</p>

  <p class="block">"Hiçbir şeyden anlamazsın. Geri zekâlı çakal!"</p>

  <p class="block">Suratına bir tane patlatacağım da ne olacak? Döndüm, plaja yürüdüm. Arkamdan sövdü, sonra bir sosyetiğe âşık olduğumu da bağıra bağıra söyledi. Gelip geçenlerden kimse duydu mu bilmiyorum. Utandım.</p>

  <p class="block">Plaja gelince baktım, Nilgün gitmiş. Telâşa kapılıyordum, gördüm: Hayır, gitmemiş, bak çantası daha orada. Cebimden tarağı çıkardım, denizden çıksın diye bekliyorum.</p>

  <p class="block">Çıkınca giderim, bu tarağı düşürmüşsün Nilgün derim, yolda buldum getirdim, almıyor musun, senin değil mi yoksa? Alır, teşekkür eder. Önemli değil, derim, teşekküre gerek bile yok, şimdi teşekkür ediyorsun, ama dün yolda bir selâmı bile esirgiyordun derim. Özür diler. Özür dilemene de gerek yok derim, biliyorum sen iyi bir insansın, mezarlıkta Babaannenle birlikte nasıl dua ettiğini gözlerimle gördüm. Böyle derim ve başka ne yaptığımı sorunca da, ingilizce ve matematikten takıntılıyım derim. Sen üniversiteye mi gidiyorsun, bunları iyi biliyorsan bana öğretebilir misin, derim. Tabii der, gel bize. Böylece, belki evine de giderim ve bir masaya oturup bizim nasıl çalıştığımızı gören kimsenin de aklına bunlar ayrı yerlerin insanı demek gelmez. Biz birlikte, aynı masada otururuz, otururuz. Dalmışım.</p>

  <p class="block">Sonra kalabalığın içinde gördüm onu: Denizden çıkmış, kurulanıyor. Sanki ayaklarım hemen bir koşu tutturmak istedi! Sarı elbisesini de giyip, çantasını alıp kapıya doğru yürüyünce plajdan çıktım ve bakkala hızlı hızlı yürüdüm. Biraz sonra dönüp arkama baktım, Nilgün'ün arkamdan bakkala geldiğini gördüm. İyi. Bakkala girince,</p>

  <p class="block">"Bir Coca-Cola ver bana!" dedim.</p>

  <p class="block">"Şimdi!" dedi bakkal.</p>

  <p class="block">Ama sanki Nilgün beni burada boş boş dururken yakalasın diye bakkal gitti oradaki ihtiyar kadınla hesap yapmaya başladı. Neyse, sonra ihtiyar kadını savdı, şişemi açtı, bana bir tuhaf bakıp verdi. Şişeyi hızla elinden kaptım, gittim dükkânın bir köşesine çekildim, bekliyorum. Sen içeri girersin, ben şişemden içiyor olurum, ne tesadüf bakkalda karşılaştık, merhaba derim, nasılsın, bana ingilizce öğretir misin derim. Bekledim, bekledim ve sen içeri girince Nilgün ben elimdeki şişeye baktığım için seni görmedim ve o yüzden henüz, merhaba demiş değilim. Peki, sen de beni görmedin mi daha, yoksa gördün de selâmı gene esirgiyor musun? Ama bakmıyordum.</p>

  <p class="block">"Sizde tarak var mı?" dedin Nilgün birden sen.</p>

  <p class="block">"Nasıl tarak?" dedi bakkal.</p>

  <p class="block">Benim suratıma kan bastı.</p>

  <p class="block">"Benimkisi kaybolmuş," dedin sen. "Herhangi bir tarak istiyorum."</p>

  <p class="block">"Bir tek bunlar var!" dedi bakkal. "Yarar mı size?"</p>

  <p class="block">"Bakayım!" dedin sen.</p>

  <p class="block">Sonra bir sessizlik oldu ve ben artık dayanamadığını için döndüm baktım sana Nilgün. Yüzünü yandan gördüm: Ne güzelsin! Derin, çocuk derisi gibi, burnun da küçük.</p>

  <p class="block">"Peki," dedin. "Bundan bir tane alıyorum!"</p>

  <p class="block">Ama bakkal cevap vermedi, o sırada içeri giren kadına gitti.</p>

  <p class="block">O zaman, sen çevrene bakındın ve ben de korktum: Belki de, benim seni görmezlikten geldiğimi sanırsın diye önce ben dedim sana,</p>

  <p class="block">"Merhaba," diye ve,</p>

  <p class="block">"Merhaba," dedin sen de bana.</p>

  <p class="block">Ama benim içim cız etti, çünkü beni görünce yüzün sevinmiş gibi değil, sıkılmış gibi oldu; gördüm ve demek benden hoşlanmıyorsun diye düşündüm ben, demek senin canını sıkıyorum. Böylece, elimde Coca-Cola şişesiyle orada öyle kalakaldım. Biz böyle, iki yabancı gibi şimdi bakkalda dikilip duruyoruz.</p>

  <p class="block">Sonra, haklı, diye düşündüm ben, benimle gözgöze bile gelmek istemediği için haklı, çünkü çevrelerimiz ayrı! Ama şaşıyordum da, insan bir selâmı niye esirger, hiç neden yokken niye düşmanca bakar, diye şaşıyordum: Her şey para, her şey çirkef, her şey kötü! Lanet olsun! Matematik çalışacağım diye düşündüm, peki baba, gider oturur, ben matematik çalışırım, lise diplomasını da alır, önüne atarım!</p>

  <p class="block">Kırmızı bir tarak aldı Nilgün ve sonra birden ben ağlayacağım sandım, ama sonra daha da şaşırdım. Çünkü şöyle demişti:</p>

  <p class="block">"Bir gazete istiyorum, <i class="calibre1">Cumhuriyet</i>!"</p>

  <p class="block">Çok şaşırdım. Aptal aptal baktım: Gazetesini alıp sanki suç ve günah nedir hiç işitmemiş bir çocuk gibi rahat rahat kapıdan nasıl çıktığına bakıyordum ki, birden elimde şişeyle ben koştum.</p>

  <p class="block">"Demek sen komünist gazetesi okuyorsun!" dedim.</p>

  <p class="block">"Efendim?" dedi Nilgün ve bir an bana kötü bakmadı. Yalnızca bir şey anlamak isteyerek baktı ve sonra anladı benim ne dediğimi ve irkildi ve bir şey söylemeden çekip gitti.</p>

  <p class="block">Ama ben seni bırakmam diye düşündüm. Her şeyi anlatsın, ben de ona anlatayım. Tam çıkıp peşinden gidiyordum ki, baktım elimde o budala Coca-Cola şişesi. Allah kahretsin! Geri döndüm, parasını da çıkarıp verdim, üstünü versin de bir şey sanmasın diye aptal aptal bekledim, ama pis herif, belki de, seni kaçırayım diye, mahsus bekletti beni, bilmiyorum.</p>

  <p class="block">Bakkaldan çıkıp baktığımda Nilgün gitmiş, çoktan köşeyi dönmüştü bile. Arkasından koşarsam yetişirdim, ama koşmuyor, hızlı hızlı yürüyordum, çünkü bakanlar vardı, plaja giden, çarşıya giden, dondurma yiyen ahmak kalabalık. Hızlı hızlı yürüyerek yokuşu çıktım, indim, biraz koşar adım attım, sonra gene yürüdüm ve kimse yokken koştum, ama köşeyi dönünce gördüm: Artık arkasından vargücümle koşsam da yetişemem. Gene de gittim, kapısına kadar yürüdüm, demirlerin arasından baktım: Bahçeden eve girdi.</p>

  <p class="block">Orada, karşıdaki kestanenin altında oturup düşündüm biraz. Komünistleri ve girebilecekleri kılıkları ve kimleri nasıl kandırabileceklerini korkuyla düşündüm. Sonra kalktım, ellerimi ceplerime soktum, dönüyordum ki: Cebimde de hâlâ o yeşil tarak var! Çıkarıp baktım, kırayım mı dedim, yok, kırmaya bile üşenirim. Kaldırımın başladığı yerde bir çöp tenekesi vardı. Onun içine attım o yeşil tarağını senin Nilgün. Arkama da bakmadan yürüdüm. Taa o bakkala kadar. Aklıma geldi.</p>

  <p class="block">E, seninle de bir konuşsak bakkal efendi. Biz sana, o gazeteyi satmayacaksın, demedik mi? Ne ceza istersin, söyle bakalım! Belki de, açıkça söyler, ben bir komünistim der, o kız da bir komünisttir, o gazeteyi de inandığım için ona satıyorum! Birden Nilgün için çok üzüldüm; çünkü küçükken ne iyi bir kızdı. Öfkeyle bakkala girdim.</p>

  <p class="block">"Gene mi sen?" dedi bakkal. "Ne istiyorsun?"</p>

  <p class="block">Başka müşterileri olduğu için biraz bekledim. Ama gene sordu bakkal, müşterileri de bana bakıyordu.</p>

  <p class="block">"Ben mi?" dedim. "Şey istiyorum... bir tarak, saç için."</p>

  <p class="block">"Peki," dedi. "Sen piyangocu İsmail'in oğlusun, değil mi?" Kutuyu çıkardı, gösterdi.</p>

  <p class="block">"O kız, demin kırmızı aldı,” dedi.</p>

  <p class="block">"Hangi kız?" dedim. "Ben herhangi bir tarak istiyorum."</p>

  <p class="block">"Peki, peki," dedi. "Sen istediğin rengi seç bakalım."</p>

  <p class="block">"Kaça veriyorsun bunları?"</p>

  <p class="block">Öteki müşterileri gidip beni rahat bıraktığı için kutunun içindeki taraklara bir bir baktım. Sonra, seninkiyle tam aynı renkte bir kırmızı tarak aldım Nilgün. 25 liraymış. Verdim. Bakkaldan çıktım, şimdi ikimizin de tarağı aynı, diye düşündüm. Sonra yürüdüm yürüdüm, kaldırımın bittiği yere geldim. Deminki çöp tenekesi orada, bakan da yok. Kolumu içine soktum, yeşil tarağı da oradan çıkardım, kirlenmemiş. Kimse görmedi; görseler ne olacak! Şimdi cebimde iki tarak var Nilgün, biri seninki, biri seninkinin eşi! Böyle düşünmek hoşuma gitti. Sonra, bu yaptıklarımı, bu heriflerden biri görseydi, herhangi biri görseydi, hem acırdı, hem de çok gülerdi bana o budala diye düşündüm. Ama, o ruhsuz, ahmak, budalalar bana gülecek diye istediğimi yapamayacak değilim ben! Ben özgürüm, seni düşünerek sokaklarda geziyorum.</p>

  <p class="block3" id="calibre_pb_17">&nbsp;</p>
</body>
</html>
