<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessiz Ev</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block8">6</h1>

  <p class="block6">&nbsp;</p>

  <p class="block">Uyandım, kalktım, kravatımı ve ceketimi giydim, dışarı çıktım. Durgun, pırıl pırıl güzel sabah! Ağaçlarda kargalar, serçeler. Pancurlara baktım: Hepsi kapalı; uyuyorlar, dün gece geç yattılar. Faruk Bey içti, içerken Nilgün onu seyretti. Büyükhanım da yukarıdan seslenip durdu. Metin'in kaçta gelip yattığını duymadım bile, gıcırtısından uyanmasınlar diye tulumbayı yavaşça çalıştırdım, soğuk sabah suyunu yüzüme vurdum, sonra içeri girdim, mutfaktan iki dilim ekmek kestim, aldım, kümese gittim, kapısını açtım. Tavuklar guruldayarak kaçıştılar. İki yumurtayı, burunlarından dikkatle kırarak güzelce içtim, ekmeklerimi yedim. Öteki yumurtaları da aldım, kümesin kapısını kapamadan mutfağa dönüyordum ki şaşırdım: Nilgün uyanmış, çantasını almış, gidiyor. Beni görünce gülümsedi.</p>

  <p class="block">"Günaydın Recep."</p>

  <p class="block">"Bu saatte nereye?"</p>

  <p class="block">"Denize. Sonra kalabalık oluyor. Bir girip çıkacağım. Yumurtalar kümesten mi?"</p>

  <p class="block">"Evet," dedim, nedense bir suçluluk duydum. "Kahvaltı ister misiniz?"</p>

  <p class="block">"İsterim," dedi, Nilgün güldü, gitti.</p>

  <p class="block">Arkasından baktım. Dikkatli, titiz, sakınan kedi. Ayaklarında sandallar, bacaklar çıplak. Küçükken çöp bacak. İçeri girdim, çay için su koydum. Annesi de öyleydi. Şimdi mezarlıkta. Gideceğiz, dua edeceğiz. Anneni hatırlıyor musun? Üç yaşındaydı, hatırlayamaz. Doğan Bey, Doğu'da kaymakamdı, son iki yaz onları buraya yolladı. Kucağında Metin, yanında sen, bahçede otururdu annen, soluk yüzüne bütün gün güneş vururdu, ama geldiği gibi yüzü bembeyaz Kemah'a dönerdi. Vişne suyu ister misiniz küçük hanım, derdim. Teşekkür ederim Recep Bey, derdi, koyun şuraya; kucağında Metin var, koyarım; iki saat sonra gelir bakarım koca bardaktan anca iki yudum içmiş. Sonra Faruk, terli ve şişman gelir, anne acıktım der, birden bir solukta hepsini içer, bitirir. Aferin! Örtüyü çıkardım, gittim masaya seriyordum ki kokusunu aldım: Faruk Bey dün gece masanın üstüne rakı dökmüş. Gittim, bezi aldım, sildim. Su kaynamış, çayı demledim. Dünden kalma süt de var. Nevzat'a yarın giderim. Aklıma kahve geliyordu, ama kendimi tuttum, işe verdim.</p>

  <p class="block">Dalmışım, vakit geçmiş. Sofrayı kurarken merdivenlerden Faruk Bey indi. Basamakları gıcırdatan ağır yürüyüşü dedesininki gibi. Esnedi, birşeyler homurdandı.</p>

  <p class="block">"Çay demledim," dedim. "Oturun, size kahvaltı vereceğim."</p>

  <p class="block">Dün gece içerken oturduğu sandalyeye çöktü.</p>

  <p class="block">"Süt de ister misiniz?" dedim. "Yağlı, iyi süt var."</p>

  <p class="block">"Peki, getir!" dedi. "Mideme iyi gelir:"</p>

  <p class="block">Mutfağa gittim: Mide. İçe içe biriken zehirli sular sonunda orada bir delik açar. İçersen artık, ölürsün demişti Büyükhanım. Doktor ne dedi duydun değil mi? Doğan Bey önüne bakıyor, düşünüyordu, sonra şöyle dedi: Kafam işlemeyeceğine öleyim daha iyi, anne düşünmeden yaşayamam ben ve Büyükhanım bu düşünmek değil yavrum, yalnızca hüzünlenmek dedi, ama birbirlerini dinlemeyi unutmuşlardı artık. Sonra Doğan Bey, o mektupları yaza yaza öldü. Ağzından kan geliyordu babası gibi, belli ki midesinden, Büyükhanım bağıra bağıra ağlıyor, beni çağırıyordu, sanki benim elimden bir şey gelebilirmiş gibi. Ölmeden önce kanlı gömleğini çıkarttım, ütülü, temiz gömleğini giydirdim, öldü. Mezarlığa gideceğiz. Sütü kaynatıp güzelce bardağına koydum. Mide karanlık, bilinmeyen bir alemdir ki bir tek Yunus Peygamber bilir. Ben o karanlık deliği düşününce ürperirdim. Ama benim midem sanki yok gibidir; çünkü kendi sınırlarımı bilirim, onlar gibi değilim ki, unutmasını da bilirim. Sütünü götürünce baktım, Nilgün gelmiş, ne çabuk! Saçları ıslak, güzel.</p>

  <p class="block">"Kahvaltılarınızı vereyim mi?" dedim.</p>

  <p class="block">"Babaannem kahvaltıya inmiyor mu?" dedi Nilgün.</p>

  <p class="block">"İniyor," dedim. "Sabahları ve akşamları iner."</p>

  <p class="block">"Öğleleri niye inmiyor?"</p>

  <p class="block">"Plajın gürültüsünden hoşlanmaz," dedim. "Öğleleri ben tepsisini yukarı çıkarırım."</p>

  <p class="block">"Babaanneyi bekleyelim," dedi Nilgün. "Ne zaman uyanır?"</p>

  <p class="block">"Çoktan uyanmıştır," dedim. Saatime baktım: Sekiz buçuk.</p>

  <p class="block">"Haa, Recep!" dedi Nilgün. "Ben bakkaldan gazeteyi aldım.</p>

  <p class="block">Sabahları bundan sonra ben alayım."</p>

  <p class="block">"Siz bilirsiniz," dedim, çıkıyordum.</p>

  <p class="block">"Alıyorsun da ne oluyor," diye birden bağırdı Faruk Bey. "Kaç kişinin kaç kişiyi öldürdüğünü, kaçının faşist kaçının marksist, kaçının ilgisiz olduğunu öğreniyorsun da ne oluyor?"</p>

  <p class="block">Ben içeri girdim, yukarı çıkıyorum. Nedir bu acele, nedir istediğiniz, neden azla yetinmezsiniz? Sen bilemezsin Recep! Ölüm! Düşünürüm, korkarım, çünkü insan merak eder. Bütün bilimin başı meraktır demişti Selâhattin Bey, anladın mı Recep? Yukarı vardım, kapısını tıklattım.</p>

  <p class="block">"Kim o?" dedi.</p>

  <p class="block">"Benim, Büyükhanım," dedim, içeri girdim.</p>

  <p class="block">Dolabını açmış, karıştırıyormuş. Kapağını kapar gibi yaptı.</p>

  <p class="block">"Ne var?" dedi. "Niye bağırışıyorlar aşağıda?"</p>

  <p class="block">"Sizi kahvaltıya bekliyorlar."</p>

  <p class="block">"Bunun için mi bağırışıyorlar?"</p>

  <p class="block">Dolabın eski kokusu odaya yayılmış. Kokluyordum, hatırlıyordum.</p>

  <p class="block">"Efendim?" dedim. "Hayır, şakalaşıyorlar."</p>

  <p class="block">"Sabah sabah masa başında mı?"</p>

  <p class="block">"Eğer bunu merak ediyorsanız söyleyeyim, Büyükhanım," dedim. "Faruk Bey içmiyor. Bu saatte içilir mi?"</p>

  <p class="block">"Onları koruma!" dedi. "Bana yalan da söyleme! Ben hemen anlarım."</p>

  <p class="block">"Yalan söylemiyorum," dedim. "Sizi kahvaltıya bekliyorlar."</p>

  <p class="block">Dolabın açık kapağına baktı.</p>

  <p class="block">"İndireyim mi sizi aşağı?"</p>

  <p class="block">"Hayır!"</p>

  <p class="block">"Yatakta mı yiyeceksiniz? Tepsiyi çıkarayım mı?"</p>

  <p class="block">"Çıkar," dedi. "Onlara da söyle hazır olsunlar."</p>

  <p class="block">"Hazırlar."</p>

  <p class="block">"Kapıyı kapa."</p>

  <p class="block">Kapadım, merdivenleri indim: Sanki içinde hiç görmediği ve giymediği bir şey bulacakmış gibi her yıl mezarlığa gitmeden önce dolabını bir kere daha karıştırır ve sonunda gene giydiği aynı tuhaf korkunç kalın paltodur. Mutfağa girdim, ekmek koydum, sonra götürdüm.</p>

  <p class="block">"Oku," diyordu Faruk Bey, Nilgün'e. "Oku bakalım, bugün kaç ölüymüş."</p>

  <p class="block">"On yedi," dedi Nilgün.</p>

  <p class="block">"Ee, ne sonuç çıkıyor bundan?" dedi Faruk Bey.</p>

  <p class="block">Nilgün, ağbisini duymamış gibi burnunu gazeteye daha da soktu.</p>

  <p class="block">"Bir anlamı filan da kalmadı artık," dedi Faruk Bey biraz memnun.</p>

  <p class="block">"Büyükhanım kahvaltıya inmeyecekmiş," dedim. "Sizinkileri veriyorum."</p>

  <p class="block">"Niye inmiyor?"</p>

  <p class="block">"Bilmiyorum," dedim. "Dolabını karıştırıyor."</p>

  <p class="block">"İyi, bizimkileri getir."</p>

  <p class="block">"Nilgün Hanım," dedim. "Mayonuz ıslak ıslak oturuyorsunuz, üşüyeceksiniz. Yukarı çıkın, giyinin de öyle okursunuz gazetenizi..."</p>

  <p class="block">"Bak, duymadı bile seni," dedi Faruk Bey, "Gazetelere inanacak kadar genç daha o. Ölüleri okuyor heyecanla."</p>

  <p class="block">Nilgün bana gülümseyerek kalktı. Ben de mutfağa indim. Gazetelere inanmak? Ekmekleri çevirdim, Büyükhanım'ın tepsisini hazırladım. Büyükhanım gazeteyi tanıdık bir ölü var mı diye okur, bomba ve kurşunla delik deşik genç bir ölüyü değil, yatağında ölen yaşlı biri var mı diye. Tepsisini götürüyorum. Bazan ölüm ilânlarındaki soyadlarını çıkaramadığı için öfkelenir, söylenir, sonra gazeteden keser. Çok öfkeli değilse bazan ben yanındayken soyadlarıyla alay eder. Uydurma adlar bunlar, cehennemlikler, ne demek soyadı? Düşündüm: Bana soyadını veren babamın ve benim soyadım Karataş'tır. Ne demek olduğu açık. Oysa bazılarının ne demek olduğunu anlayamam. Bunlarınki öyledir. Kapıyı tıklattım, içeri girdim. Büyükhanım hâlâ dolabının başında.</p>

  <p class="block">"Kahvaltınızı getirdim, Büyükhanım."</p>

  <p class="block">"Bırak oraya."</p>

  <p class="block">"Hemen yiyin!" dedim. "Sütünüz soğumasın."</p>

  <p class="block">"Peki, peki!" dedi. Gözü tepside değil dolapta. "Kapıyı ört."</p>

  <p class="block">Örttüm. Sonra ekmekler geldi aklıma, koşa koşa indim. Neyse, yanmamışlar. Nilgün Hanımın yumurtasını, kahvaltılıklarını tepsiye koyup götürdüm.</p>

  <p class="block">"Kusura bakmayın, geciktim," dedim.</p>

  <p class="block">"Metin kahvaltıya gelmeyecek mi?" dedi Faruk Bey.</p>

  <p class="block">Peki! Yeniden yukarı çıktım, odasına girip Metin'i uyandırdım, pancurlarını açtım. Homurdanıyordu, aşağı indim, Nilgün çay istiyormuş, mutfağa gittim, demli çay koydum, götürdüğümde baktım. Metin hemen aşağı inmiş, oturmuş bile. "Kahvaltınızı şimdi getiriyorum," dedim.</p>

  <p class="block">"Kaçta geldin dün akşam sen?" dedi Faruk Bey.</p>

  <p class="block">"Unuttum!" dedi Metin. Üzerinde yalnızca mayoyla gömlek var.</p>

  <p class="block">"Arabada benzin bıraktın mı?" dedi Faruk Bey.</p>

  <p class="block">"Merak etme ağbi!" dedi Metin. "Başkalarının arabalarıyla gezdik. Anadol burada pek şey kalıyor."</p>

  <p class="block">"Ne kalıyor?" dedi Nilgün.</p>

  <p class="block">"Sen gazeteni okusana!" dedi Metin. "Ben ağbimle konuşuyorum."</p>

  <p class="block">İçeri çayını almaya gittim. Yeni ekmek koydum, kızarsın. Koyu çayını götürdüm.</p>

  <p class="block">"Süt de ister misiniz, Metin Bey?" dedim.</p>

  <p class="block">"Hepsi seni sordular," dedi Metin.</p>

  <p class="block">"Bana ne?" dedi Nilgün.</p>

  <p class="block">"Eskiden o kızlarla canciğer kuzu sarmasıydın," dedi Metin. "İçtiğiniz su ayrı gitmezdi, şimdi biraz kitap okudun onları küçümsüyorsun."</p>

  <p class="block">"Küçümsemiyorum. Yalnızca onları görmek istemiyorum."</p>

  <p class="block">"Küçümsüyorsun. Hiç olmazsa insan bir selâm söyler."</p>

  <p class="block">"Söylemiyorum, işte!" dedi Nilgün.</p>

  <p class="block">"Süt de ister misiniz Metin Bey?" dedim ben.</p>

  <p class="block">"Gördün mü? Çok ideolojik oldun. Çok çiğ."</p>

  <p class="block">"Sen ideolojik ne demek biliyor musun?" dedi Nilgün.</p>

  <p class="block">"Bilmez olur muyum," dedi Metin. "Öyle bir ablam var beyni yeni yıkandı, her gün görüyorum."</p>

  <p class="block">"Aptal!"</p>

  <p class="block">"Süt de ister misiniz Metin Bey?"</p>

  <p class="block">"Çocuklar yapmayın çocuklar," diyordu Faruk Bey.</p>

  <p class="block">"Süt istemem," dedi Metin.</p>

  <p class="block">Mutfağa koştum, ekmekleri çevirdim. Beynini yıkamışlar. Hepsinin beyninin içindeki o pislikler, o boş inançlar ve yalanlar temizlenmedikçe bize kurtuluş yok, derdi Selâhattin Bey, onun için yıllardır yazıyorum ben Fatma, onun için. Kendime bir bardak süt aldım yarısını içtim. Ekmekler kızarınca götürdüm.</p>

  <p class="block">"Mezarlıkta Babaanne dua ederken siz de edin!" diyordu Faruk Bey.</p>

  <p class="block">"Teyzemin öğrettiği duaları unuttum," dedi Nilgün.</p>

  <p class="block">"Ne çabuk unuttun!" dedi Metin.</p>

  <p class="block">"Canım, ben de unuttum," dedi Faruk Bey. "Yani ellerinizi onun gibi açın da üzülmesin diyorum."</p>

  <p class="block">"Merak etme, açarım," dedi Metin. "Böyle şeyleri önemsemem ben."</p>

  <p class="block">"Sen de aç olur mu Nilgün?" dedi Faruk Bey. "Başına da bir şey bağla."</p>

  <p class="block">"Peki," dedi Nilgün.</p>

  <p class="block">"Bu senin ideolojik inançlarına ters düşmeyecek mi?" diyordu Metin.</p>

  <p class="block">Ben çıktım, yukarı gittim. Büyükhanımın kapısını tıklattım. İçeri girdim. Kahvaltısını etmiş, gene dolabın başına geçmiş.</p>

  <p class="block">"Ne var?" dedi. "Ne istiyorsun?"</p>

  <p class="block">"Bir bardak süt daha ister misiniz?"</p>

  <p class="block">"İstemem."</p>

  <p class="block">Tepsisini alıyordum, birden dolabının kapısını kapadı ve bağırdı.</p>

  <p class="block">"Yaklaşma!"</p>

  <p class="block">"Dolabınıza yaklaşmıyorum Büyükhanım!" dedim. "Görüyorsunuz, yalnızca tepsiyi alıyorum."</p>

  <p class="block">"Ne yapıyorlar aşağıda?"</p>

  <p class="block">"Hazırlanıyorlar."</p>

  <p class="block">"Ben hâlâ seçemedim..." dedi ve sanki birden utandı ve dolabına bakmaya başladı.</p>

  <p class="block">"Acele edin Büyükhanım!" dedim. "Sonra sıcağa kalacağız."</p>

  <p class="block">"Peki, peki. Kapıyı iyi kapa."</p>

  <p class="block">Mutfağa indim, bulaşık için su koydum. Sütümün kalan yarısını içiyor, su ısınsın diye bekliyordum, mezarlığı düşündüm, heyecanlandım, biraz tuhaf oldum; çamaşırlıktaki eşyalarını, araçlarını da düşündüm. İnsan ağlamak ister bazan, mezarlıkta. Gittim, Metin Bey bir çay istedi, götürdüm. Faruk Bey sigara içerek bahçeye bakıyor, susuyorlardı. İçeri gittim, bulaşıkları bitirdim. Sonra gittiğimde Metin Bey giyinmiş gelmişti. Ben de döndüm, önlüğümü çıkardım, kravatıma ceketime baktım, saçlarımı taradım, berber saçlarımı taradıktan sonra yaptığım gibi aynada kendime gülümsedim, dışarı çıktım.</p>

  <p class="block">"Hazırız," diyorlardı.</p>

  <p class="block">Yukarı çıktım: Neyse, sonunda Büyükhanım giyinmiş. İşte gene üzerinde aynı kara, korkunç palto; etekleri, Büyükhanım'ın uzun boyu her yıl biraz daha kısaldığı için yere değiyor ve değdiği yerden ayaklarındaki tuhaf ayakkabıların sivri burunları, iki kardeş tilkinin meraklı burnu gibi dışarı uzanıyor. Başına örtü bağlıyordu. Beni görünce sanki utandı. Biraz sustuk.</p>

  <p class="block">"Bu sıcakta bunlarla terleyeceksiniz," dedim.</p>

  <p class="block">"Hazır mı herkes?" dedi.</p>

  <p class="block">"Hazırlar."</p>

  <p class="block">Odaya baktı, birşeyler aradı, dolabının kapalı olduğunu gördü, gene birşeyler aradı ve gene dolaba baktıktan sonra, "Hadi indir bakalım beni aşağı," dedi.</p>

  <p class="block">Odadan çıktık. Kapıyı çektiğimi gördü ama, bir de kendi eliyle itti. Merdivenlerin başında bastonuna değil bana yaslandı. Ağır ağır aşağı indik, kapılardan geçtik. Ötekiler geldiler, Büyükhanım'ı arabaya bindiriyorduk,</p>

  <p class="block">"Kapıları iyi kapadınız mı?" dedi.</p>

  <p class="block">"Evet, Büyükhanım," dedim, ama gene de gittim kapıları bir daha çektim ittim ki görsün kapandığını.</p>

  <p class="block">Sonunda şükür, arabaya bindi.</p>

  <p class="block3" id="calibre_pb_6">&nbsp;</p>
</body>
</html>
