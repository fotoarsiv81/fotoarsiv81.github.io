<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessiz Ev</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block8">26</h1>

  <p class="block6">&nbsp;</p>

  <p class="block">"İyi bir ders verdik şu sefil herife!" dedi Serdar.</p>

  <p class="block">"Sen tadını kaçırıyorsun," dedi Mustafa. "Ya polise giderse?"</p>

  <p class="block">"Gitmez," dedi Serdar. "Görmedin mi, korkak herifin teki."</p>

  <p class="block">"Plakla o defteri niye aldın?" dedi Mustafa.</p>

  <p class="block">O zaman gördüm ben Nilgün: Senin arabada unuttuğun plağınla, Faruk'un defterini de almış Serdar. Aşağı mahalleye gelince sokak lâmbasının altında durdu, plağın kapağına baktı.</p>

  <p class="block">"Herkesi babasının uşağı sanmasına hasta olduğum için aldım!" dedi.</p>

  <p class="block">"İyi etmedin," dedi Mustafa. "Boşuboşuna kızdırdın onu."</p>

  <p class="block">"İsterseniz," dedim ben. "Verin plağı bana, arabaya götüreyim geri."</p>

  <p class="block">"Geri zekâlı bu herif, yahu!" dedi Serdar.</p>

  <p class="block">"Haa," dedi Mustafa. "Bir daha da Hasan'a herkesin önünde geri zekâlı, çakal filan demeyeceksin."</p>

  <p class="block">Serdar sustu. Bir şey konuşmadan yokuştan aşağı yürüdük: Mustafa'nın cebindeki 12 bin lirayla Pendik'te gördüğüm sapı sedefli çakıyı, altı lastik üstü deri kışlık ayakkabıyı alabilirsin diye düşündüm. Üstüne biraz koysan, bir tabanca bile alabilirsin. Kahvenin oraya gelince durdular.</p>

  <p class="block">"Evet," dedi Mustafa. "Dağılalım artık."</p>

  <p class="block">"Daha yazmayacak mıyız?" dedim ben.</p>

  <p class="block">"Hayır," dedi Mustafa. "Gene yağacak bu, ıslanırız. Boya ve fırçalar bu gece sende kalsın Hasan. Tamam mı?"</p>

  <p class="block7">O ikisi aşağı evlerine gidecekler, ben geri dönüp yokuş çıkacağım ve 12000:3=4000 liradır. Nilgün'ün plağıyla defter de var.</p>

  <p class="block">"Ne oldu?" dedi Mustafa. "Ne susuyorsun öyle? Hadi dağılıyoruz." Sonra aklına bir şey gelmiş gibi yaptı. "Ha," dedi. "Al Hasan, sana sigara ve kibrit, içersin."</p>

  <p class="block">Almayacaktım, öyle bir baktı ki, aldım.</p>

  <p class="block">"Teşekkür etmiyor musun?" dedi.</p>

  <p class="block">"Teşekkür ederim."</p>

  <p class="block">Dönüp gittiler. Biraz arkalarından baktım: 4000 liraya da çok şey alınabilir! Fırının önündeki aydınlıktan geçip karanlıkta kayboldular. Sonra birden, bağırdım ben: "Mustafa!" Ayak seslerinin durduğunu duydum sonra:</p>

  <p class="block">"Ne var?" diye seslendi</p>

  <p class="block">Biraz durdum, sonra koşa koşa yanlarına gittim.</p>

  <p class="block">"O plakla defteri alabilir miyim ben Mustafa?" dedim nefes nefese.</p>

  <p class="block">"Ne yapacaksın?" dedi Serdar. "Sahi, geri mi götüreceksin?"</p>

  <p class="block">"Başka bir şey istemem," dedim. "Verin onları bana, yeter."</p>

  <p class="block">"Ver şuna onları," dedi Mustafa.</p>

  <p class="block">Serdar ikisini de verdi. "Geri zekâlısın sen?" dedi.</p>

  <p class="block">"Sus!" dedi ona Mustafa. Sonra bana, "Bak Hasan," dedi. "Bu 12 bin liranın buradaki harcamalar için kullanılmasına karar verdik; yanlış anlama. Bize de zaten çok az düşüyor. Senin hakkına düşen bu beş yüzü al şimdi istiyorsan."</p>

  <p class="block">"Yok," dedim. "Hepsi derneğe gitsin, hepsi mücadele için kullanılsın. Ben, kendim için bir şey istemem."</p>

  <p class="block">"Plağı alıyorsun ama!" diye bağırdı Serdar.</p>

  <p class="block">O zaman şaşırdım ve hakkıma düşen 500'ü aldım, cebime koydum.</p>

  <p class="block">"Tamam!" dedi Serdar. "Artık bu on iki binde hakkın yok. Kimseye söylemezsin inşallah!"</p>

  <p class="block">"Söylemez!" dedi Mustafa. "Sandığın kadar aptal değil o. Cin gibi, ama göstermiyor. Hakkını almak için, bak, nasıl geri döndü."</p>

  <p class="block">"Sinsi herif!" dedi Serdar.</p>

  <p class="block">"Haydi bakalım," dedi Mustafa ve dönüp gittiler.</p>

  <p class="block">Biraz arkalarından baktım ve konuştuklarım duydum. Belki de benimle alay ediyorlardır. Biraz daha baktım, sonra sigara yaktım ve bir elimde boyayla fırçalar, öbüründe plakla defter döndüm yokuşu çıkıyorum. Yarın sabah ben plaja giderim ve Mustafa gelirse görür, gelip görmezse yarın akşam derim ki, ben sabah kızı beklemeye geldim, Mustafa derim, ama sen gelmedin: Disiplin nedir öğrendiğimi anlar: Hepsinin Allah belâsını versin!</p>

  <p class="block">Biraz daha yokuş çıktıktan sonra Metin'in bağırdığını duyunca şaşırdım: Orada, ilerde, sonu gözükmeyen karanlığın içinde bir yerde Metin, tek başına sövüyor. Islak asfalta sessizce ayaklarımı basarak yaklaştım ve görmeye çalıştım, ama yalnızca karşısında eli kolu bağlı biri varmış gibi kana kana küfür ettiğini duyabildim. Sonra tuhaf bir plastik sesi duyunca şaşırıp yolun kenarına çekildim ve yaklaşınca anladım arabasını tekmelediğini. Huysuz atını döven öfkeli bir binici gibi söve söve vuruyor, ama plastik araba beklediği cevabı vermiyor ve bu yüzden sanki daha çok sövüyor. Tuhaf şeyler düşündüm. Ben gidip Metin'i dövebilirim de! Düşündüm: Fırtınaları, ölümleri, depremleri. Elimdekileri bırakır, birden üstüne saldırırım: Beni niye tanımadın, niye unuttun beni? Böyledir: Bunlar önemlidirler, sen onu tanırsın, uzaktan, ne yaptığını gözlersin, bütün hayatını bilirsin, o seni tanımaz bile ve hiç bilip tanımadan da kendi hayatını yaşar gider. Öğrenirler bir gün beni, öğrenecekler. Bıraktım sefili arabasını tekmelesin. Ona görünmemek için çamurlu bağdan geçip, yukarı çıkarken farkettim. Kaptırdığı para ve bozuk araba için sövüyor sanıyordum ben, bir kız içinmiş! Kendilerini satan o kadınlar için kullanılan o kelimeyi tekrarlaya tekrarlaya sövüyor. O sözden bazan korkarım ben, o kadınlar korkunçtur, hoşlanmam, unuturum. Yürüdüm.</p>

  <p class="block">Belki Nilgün sensindir o, diye düşündüm, belki de bir başkası. Ne çirkin söz o öyle! Kadınlar bazan beni korkutur. Anlaşılmaz şeyler, senin bilemeyeceğin karanlık bir düşünceleri var sanki, bir yerleri öyle ürpertici ki, kapılır gidersen felâket gelir: Ölüm gibi bir şey, ama başına mavi kurdela takmış gülümsüyor da kahpe! Gök, uzakta, sapsarı, aydınlanınca şimşekten korktum. Bulutlar, karanlık fırtınalar, anlayamadığım düşünceler! Hepimiz tanımadığımız birinin kölesiyiz sanki, bazan durup şöyle bir isyan etmeye çalışıyoruz, ama korkuyoruz sonra: Şimşekleri, yıldırımları, bilinmeyen uzak felâketleri üstüme atar! O zaman bizim evin sakin ışığında ben hiç isyan etmeden ve bilmeden yaşayayım yeter derim. Ben günahtan korkarım! Zavallı piyangocu babam gibi.</p>

  <p class="block">Evin ışığının hâlâ yandığını gördüğüm zaman yağmur gene serpiştirmeye başlamıştı. Yaklaşıp pencereye bakınca yalnız babamın değil, annemin de uyumadığını gördüm. Zavallı annemi uyutmamak için ona benim hakkımda neler söyledi acaba bu topal? Aklıma geldi: Bakkal söylemiştir! Rezil şişko, hemen yetiştirmiştir. İsmail demiştir, senin oğlan bu sabah bakkala geldi, demiştir, gazeteleri dergileri yırttı attı, tehditler savurdu kimbilir kimlere katılmış, kudurmuş! Kaç para demiştir, paradan başka bir şey bilmeyen piyangocu baba, kaç paralık zarar verdi ve boş yere, o iğrenç gazetelerin parasını ödemiştir. Boş yere değil, hayır: Akşam burnumdan fitil fitil getirmek için, ama beni bulabilirsen tabii. İçeri girip girmemeye bir türlü karar veremediğim için orada durup dikildim. Pencerelerden içeri baktım, annemle babamı seyrettim. Sonra, yağmur başlayınca, gittim, boyaları, Nilgün'ün plağını ve Faruk'un defterini kapalı penceremin denizliğine bıraktım, orada, duvarın dibinde durup yağmura bakarak düşündüm. Yağmur çok hızlandı.</p>

  <p class="block">Çok sonra, yağmur bardaktan boşanır gibi yağdıktan ve Metin'i hatırladıktan sonra, babamın kendi eliyle yerleştirdiği oluklar damdan akan yağmur suyunu çekemez olunca, pencereden usulca içeri baktım ve zavallı annemin plastik çamaşır teknelerini ve leğenleri gene oradan oraya yerleştirdiğini, akan tavanların altında koşturduğunu gördüm. Sonra benim odayı da hatırladı, çünkü tavandaki kartalın kanatları arasından da damlar yatağın üzerine. Işığı yaktı, şiltemi katladı. Baktım.</p>

  <p class="block">Sonunda, yağmur dinince, ne onları, ne de başkalarını, hep seni düşündüğümü anladım Nilgün! Yatağında yatıyorsundur, belki de yağmurun gürültüsünden uyanmışsındır, pencereden dışarı bakıyorsundur, gök gürledikçe ürperip düşünüyorsundur. Sabah yağmur dinip güneş açınca plaja gelirsin, ben seni beklerim ve sonunda sen görürsün beni, konuşuruz anlatırım, anlatırım: Uzun, upuzun bir hikâye: Hayat: Seni seviyorum.</p>

  <p class="block">Başka hikâyeler de düşündüm: İnanırsa insan bambaşka biri de olabilir. Uzak ülkeleri, bitip tükenmeyen demiryollarını, Afrika ormanlarını, Sahra'yı, çölleri, buz tutmuş gölleri, coğrafya kitabındaki pelikan kuşlarını, aslanları, televizyonda gördüğüm bizonları, onları sıkıştırıp parçalayan sırtlanları, filmlerdeki filleri, Hindistan'ı, kızılderilileri, Çinlileri, yıldızları, uzay savaşlarım, bütün savaşları, tarihi, bizim tarihimizi, davullarımızın bütün gücünü ve dinleyen kâfirin korkusunu düşündüm: İnsan başka biri olabilir, evet. Köle değiliz: Bütün korkuları, kuralları, sınırları yırtıp atarım, hedefime yürürüm, bayrak dalgalanır: Kılıçlar, bıçaklar, tabancalar, iktidar! Ben başka biriyim, geçmişim değilim ben, anılarım değil artık yalnızca geleceğim var benim. Anılar köleler içindir, uyuşturur onları. Onlar uyusunlar, ben düşündüm.</p>

  <p class="block">Düşündüm, sonra hepsini unutmaya gücümün yetmeyeceğini bildiğim için, defteri denizlikte bırakmadım, plağı da aldım ve yürüdüm. Artık sanki, sonunu görebildiğim karanlığın içine, yola çıktığım için, artık bilinmez olmaktan çıkıp belirsiz bir yere yürüdüm. Yokuştan aşağı sular akıyor. Yağmur kokuyor. Önce aşağı mahalleye son bir kere daha bakarım diyordum: Son bir kere ışıklara, bakımlı sahte bahçelere, düzgün ruhsuz betona, lâmbaların altında kimsecikler yokken, dertsiz tasasız, günahkâr sokaklara bakarım, son bir kere daha, zafer gününe kadar dönmemek üzere o pencerelerden birine de bakarım, diyordum. Nilgün, belki uyumuyorsundur, pencereden yağmuru seyrediyorsundur ve bir şimşek çakıp her yer masmavi aydınlanınca, belki de görürsün beni, korkunç yağmurun altında, geceyarısı, sırılsıklam dikilmiş öyle pencerene bakıyorum. Ama korktum sanki, gitmedim. Çünkü yokuşu inerken aklıma gelmişti. Şimdi, orada, onların bekçileri: Oğlum, bu saatte, senin ne işin var burada, diyeceklerdir, hadi, bas git, sana göre değil buraları! Peki!</p>

  <p class="block">Döndüm ve kendi evimin önünden, bir yabancı mahalleden geçer gibi, uykulu, geçtim gittim yukarı. Annemin, babamın ışığı hâlâ yanıyordu. Soluk, fakir ışığı evimizin ne zavallı! Beni görmemişlerdir. Düzlüğü de yürüyüp, yokuşu inmeye başlayınca birden şaşırdım: Metin, hâlâ karanlıkta, söverek, inleyerek arabasını itiyordu. Ben, artık gitmiştir sanıyordum. Durdum, ilk defa ayak bastığım bir tuhaf ülkenin, tuhaf insanını seyreder gibi, sanki korkarak, ama merakla ve korkudan hoşlandığım için uzaktan onu seyrettim. Sonra, ağlıyor sandım, insanda acıma uyandıran boğuk bir ses koyveriyordu. Çocukluk arkadaşlığımızı hatırladığım, ama bunların, insanı suçlamakla yaşadığını unuttuğum için, acıyıp yaklaştım.</p>

  <p class="block">"Kim o?"</p>

  <p class="block">"Benim," dedim. "Metin, beni demin tanımadın, ben, Hasan!"</p>

  <p class="block">"Sonunda tanımıştım!" dedi. "Parayı geri mi getirdiniz?"</p>

  <p class="block">"Ben tek başımayım!" dedim. "Parayı geri mi istiyorsun?"</p>

  <p class="block">"On iki bin liramı çaldınız!" dedi. "Bilmiyor musun?"</p>

  <p class="block">Bir şey demedim. Biraz sustuk.</p>

  <p class="block">"Neredesin?" diye bağırdı sonra. "Çıksana ortaya, yüzünü göreyim!"</p>

  <p class="block">Elimdeki plağı ve defteri kuru bir yere bıraktım, yaklaştım.</p>

  <p class="block">"Parayı geri getirmeyecek misin?" dedi. "Çık ortaya!"</p>

  <p class="block">Yaklaşınca terli ve mutsuz yüzünü gördüm: Bakıştık.</p>

  <p class="block">"Hayır," dedim. "Paran bende değil!"</p>

  <p class="block">"Niye geldin o zaman?"</p>

  <p class="block">"Demin sen ağlıyor muydun?"</p>

  <p class="block">"Yanlış duymuşsun," dedi. "Yorgunluktan... Sen niye geldin buraya?"</p>

  <p class="block">"Çocukken ne iyi arkadaştık!" dedim. O bir şey söylemeden hemen ekledim: "Metin istersen sana yardım ederim!"</p>

  <p class="block">"Niye?" dedi önce. Biraz sonra, "Peki," dedi. "Dayan o zaman!"</p>

  <p class="block">Dayanıp ittim. Biraz sonra, araba yerinden oynayıp yokuşu çıkınca, sanki ondan çok ben sevindim. Tuhaf bir duygu bu Nilgün. Ama sonra, ne kadar az gidebildiğimizi görünce canım sıkıldı.</p>

  <p class="block">"Ne oluyor?" dedi Metin. El frenini çekti!</p>

  <p class="block">"Dur! Biraz dinleneyim."</p>

  <p class="block">"Haydi," dedi. "Geç kalacağız."</p>

  <p class="block">Yeniden dayandım arabaya, ama çok gitmedik. Tekerlekli bir şey değil de sanki koca bir kaya! Biraz dinlendim ve biraz daha dinlenirim diyordum ki, el frenini indirdi. Araba geri kaymasın diye, ittim ama, sonra durdum.</p>

  <p class="block">"Ne oldu?" dedi. "Niye itmiyorsun?"</p>

  <p class="block">"Sen niye itmiyorsun?"</p>

  <p class="block">"Bende kuvvet kalmadı ki!"</p>

  <p class="block">"Bu saatte yetişeceğin yer neresi?"</p>

  <p class="block">Cevap vermedi. Yalnızca saatine baktı ve sövdü. Bu sefer, benimle birlikte o da dayandı, ama bir yere gittiğimiz yok ki! Biz arabayı yokuş yukarı itiyoruz ve araba da sanki bizi yokuş aşağı itiyor ve olduğumuz yerde duruyoruz. Sonunda birkaç adım gittik, ama halim kalmamıştı, bıraktım. Yağmur başlayınca arabaya girdim. Metin de geldi yanıma oturdu.</p>

  <p class="block">"Haydi!" dedi.</p>

  <p class="block">"Gideceğin yere yarın gidersin!" dedim. "Şimdi biraz konuşalım!"</p>

  <p class="block">"Ne konuşacağız?"</p>

  <p class="block">Biraz sustum, sonra: "Ne tuhaf gece," dedim. "Şimşekten korkar mısın?"</p>

  <p class="block">"Korkmam ben!" dedi. "Haydi itelim biraz."</p>

  <p class="block">"Ben de korkmam!" dedim. "Ama insan düşününce ürperiyor, biliyor musun?"</p>

  <p class="block">Bir şey demedi.</p>

  <p class="block">"Sigara içer misin?" dedim, paketi çıkarıp uzattım.</p>

  <p class="block">"İçmem!" dedi. "Haydi, şimdi biraz itelim."</p>

  <p class="block">İndik, itebildiğimiz kadar ittik ve sırılsıklam olunca içeri girdik. Yetişeceği şeyin ne olduğunu yeniden sordum, ama cevap olarak, onların bana niye 'çakal' dediklerini sorunca,</p>

  <p class="block">"Boşver!" dedim. "Manyak herifler onlar."</p>

  <p class="block">"Ama onlarla geziyorsun," dedi. "Birlikte soydunuz beni."</p>

  <p class="block">Hepsini anlatayım mı diye düşündüm o zaman: Hepsini söyleyeyim mi, ama o hepsinin ne olduğunu bilmiyordum sanki: Hepsi aklımda olmadığı için değil, nereden başlayacağımı bilmediğim için; çünkü, sanki başlangıcını bulunca, ilk günahın günahkârını da gidip cezalandırmam gerekiyormuş da, şimdi elimi kana bulamayı canım hiç istemediği için, o ilk suçluyu hatırlamak istemiyormuşum gibi. Önce ondan başlamam gerektiğini biliyorum, ama ben Nilgün! Sana yarın sabah anlatırım. Ama, yarın sabahı niye bekleyeyim, şimdi, diye düşündüm, evet, bu Anadol'u biz şimdi Metin'le birlikte iteriz ve sonra, yokuştan aşağı birlikte iner sizin eve varınca Nilgün, seni Metin uyandırır ve ben o zaman, sen üzerinde beyaz gecelikle karanlıkta beni dinlerken, sana başındaki tehlikeyi hemen şimdi anlatırım: Komünist sandılar seni, güzelim, gel kaçalım seninle, gel gidelim, her yerde onlar, ne kadar da güçlüler, ama gene de dünyada birlikte yaşayabileceğimiz bir yer vardır, inanıyorum, inanıyorum vardır bir yer...</p>

  <p class="block">"Haydi itelim!"</p>

  <p class="block">Yağmurda indik, ittik. Biraz sonra, o bıraktı, ama ben gene ittim, inandığım için, sanki daha güçle, ama diyorum ya, bir Anadol değil de kayaydı sanki. Halim kalmayınca bıraktım, ama Metin suçlayarak bakıyordu. Islanmamak için ben gidip arabaya oturunca,</p>

  <p class="block">"Onlara, manyak diyorsun, ama onlarla geziyorsun!" dedi. "O parayı benden yalnız o ikisi değil, üçünüz aldınız:"</p>

  <p class="block">"Onlar bana vız gelir. Ben kimseyi takmam!"</p>

  <p class="block">Korkmuş gibi bakmadı; hâlâ suçluyordu. O zaman,</p>

  <p class="block">"0,12 bin liradan ben tek kuruş almadım, Metin!" dedim. "Yemin ederim."</p>

  <p class="block">"Ama inanmış gibi bakmıyordu. Tutup boğmak istedim. Arabanın anahtarı kilide takılı duruyor. Kullanmasını bilseydim ah! Ne kadar çok yol vardır dünyada, uzaklarda ne ülkeler, ne kentler, ne denizler.</p>

  <p class="block">"Haydi, in it şunu!"</p>

  <p class="block">Düşünmeden, şakır şakır yağan yağmura çıktım, ittim. Metin itmiyordu, ellerini beline koymuş, bir efendi gibi bakıyordu. Yoruldum, bıraktım, ama el frenini çekmedi. Yağmurda sesimi duyurmak için, neredeyse bağırarak söyledim:</p>

  <p class="block">"Yoruldum!"</p>

  <p class="block">"Hayır!" dedi. "Daha itebilirsin."</p>

  <p class="block">"Bırakıyorum!" diye bağırdım. "Geri kayar!"</p>

  <p class="block">"O paranın hesabını kimden soracağım ben?"</p>

  <p class="block">"İtmezsem polise mi gideceksin?"</p>

  <p class="block">Cevap vermeyince biraz daha ittim ve belim öyle bir ağrıdı ki, kopacak sandım. Sonunda el frenini çekti. Arabanın içine girdim. Her yerim sırılsıklam. Bir sigara yaktım ve birden yer ve gök inanılmayacak kadar parlak bir patlamayla aydınlanıp o korkunç yıldırım burnumun dibine düşünce sustum.</p>

  <p class="block">"Korktun mu?" dedi Metin.</p>

  <p class="block">Sustum. Gene sordu. Sustum. Sonra,</p>

  <p class="block">"Şuraya düştü!" diyebildim. "Nah, şuraya, hemen!"</p>

  <p class="block">"Yok," dedi. "Çok uzağa düştü, belki de taa denize, korkma."</p>

  <p class="block">"Artık itmek istemiyorum."</p>

  <p class="block">"Niye?" dedi. "Korktuğun için mi? Aptal! Bir daha bu kadar yakına düşmez ki. Size okulda öğretmediler mi?"</p>

  <p class="block">Bir şey demedim.</p>

  <p class="block">"Korkak!" diye bağırdı: "Zavallı cahil korkak."</p>

  <p class="block">"Ben eve dönüyorum," dedim.</p>

  <p class="block">"Peki, benim 12 bin liram ne olacak?"</p>

  <p class="block">"Ben almadım ki!" dedim. "Yemin ediyorum ya..."</p>

  <p class="block">"Bunu, yarın başkalarına anlatırsın," dedi. "Polise anlatırsın."</p>

  <p class="block">Başımı omuzlarımın arasına alıp ensemi koruyarak yeniden inip, itmeye başlayınca yokuşun sonuna yaklaştığımızı anlayıp sevindim. Metin arabadan inmişti, ama itiyormuş gibi yaparak beni yüreklendirmeye bile üşeniyordu artık. Yalnızca, arada bir alışkanlıkla "haydi, haydi," diyerek, bana sanki güç veriyordu ve sonra, orospu dediği kimbilir kime küfür ediyordu, ama onlar, iki-üç kişiydiler galiba, çünkü göstereceğim "size" diyordu. Ben bıraktım artık, çünkü şey değilim, Serdar'ın dediği gibi, evet bir uşak değilim ben! Ama bu sefer,</p>

  <p class="block">"Para mı istiyorsun sen?" dedi. "Sen kaç para istiyorsan veririm ben. Yeter ki it şimdi şunu."</p>

  <p class="block">Artık yokuşun sonuna geldik diye ittim. Belimdeki ağrıya dayanamayınca, yüreğime ve ciğerlerime biraz kan ve hava gitsin diye durdum, ama o hâlâ bağırıyordu, küfür ediyor, uluyordu. Bana bin lira verecekmiş! Gücümün son damlasına güvenerek biraz daha ittim. İki bin lira dedi. Peki, ittim ve bizimkiler sende para mı bıraktılar ki söz veriyorsun, demedim. Düzlüğe varınca, dinlenmek için durdum, ama o gene öfkelenip sabırsızlandı: Küfür ediyordu ve artık bana aldırmıyordu da. Birazdan belki gene arabayı tekmeleyebilir diye düşündüm. Sonra daha da tuhaf bir şey yaptı ve korktum: Yüzünü yağmura çevirmiş, karanlık göğe sövüyor, sanki O'na sövüyormuş gibi. Aklıma gelenden bile korktum da, daha çok düşünmemek için ittim. Gök, tepenin üstünde ne yakın, gürlerken ve gene masmavi aydınlanırken ve gene korkunç gürültüler ve inanılmaz lâcivert yağmur artık, saçlarımdan ve alnımdan ağzımın içine girerken ittim, ittim ben. Allahım görmemek için gittikçe daha sık çakan şimşekleri gözlerimi kapayıp başımı omuzlarımın arasına çekip yüzümü toprağa çevirerek ittim bir kör köle gibi, bütün düşüncesini unutmuş bir zavallıyım ben, kimse beni suçlayamaz ve cezalandıramaz, çünkü boyun eğiyorum, bak ve suçtan ve günahtan haberim bile yok. Koşarak ve araba hızlandıkça tuhaf bir coşku duyarak itiyordum. Metin artık arabasına binmişti, direksiyonu tutuyordu ve açık penceresinden dışarı, hâlâ uluyarak sövdüğünü duyuyordum, artık neden söylendiğini bilmeyen bir kocakarı gibi, atlarına söven o ihtiyar arabacı gibi, ama O'na sövüyormuş gibi de. Sanki göğü gürleten O değil! Sen kimsin? Ben kimsenin küfrüne ortak olamam! Ben durdum, itmiyorum artık.</p>

  <p class="block">Ama gene de araba kendi kendine bir süre kaydı. Kendi kendine giden, sessiz ve korkunç bir karanlık gemiye bakar gibi, ağır ağır uzaklaşmasına baktım. Yağmur da azalmıştı. Kendi kendine uzaklaşan arabaya bakınca aklıma geldi: Sanki O, vereceği ceza bana çarpmasın diye, ikimizi birbirinden ayırıyordu, ama biraz daha gittikten sonra durdu araba. Gök aydınlanınca, Metin'in dışarı çıktığını gördüm.</p>

  <p class="block">"Nerdesin?" diye bağırdı ulur gibi. "Gel buraya, iteceksin şunu!"</p>

  <p class="block">Kıpırdamadım.</p>

  <p class="block">"Hırsız!" diye bağırdı karanlığa doğru. "Namussuz hırsız. Kaç bakalım, kaç!"</p>

  <p class="block">Biraz olduğum yerde durdum. Soğuktan titriyordum. Sonra koştum, gittim yanına.</p>

  <p class="block">"Sen Allah'tan korkmaz mısın?!" diye bağırdım.</p>

  <p class="block">"Sen korkuyorsan niye hırsızlık ediyorsun!" diye bağırdı.</p>

  <p class="block">"Ben korkarım!" dedim. "Sense yukarı bakıp ona söversin. Cezanı verir bir gün."</p>

  <p class="block">"Aptal cahil!" dedi. "Deminki yıldırımdan korktun değil mi? Şimşek çakınca ağaçların gölgesinden, mezarlıktan, yağmurdan, fırtınadan korkuyorsun değil mi? Koca adam! Kaçıncı sınıftasın sen? Cahil! Ben sana söyleyeyim: Allah yok! Tamam mı? Gel şimdi, it şunu. İki bin lira vereceğim sana diyorum."</p>

  <p class="block">"Sonra nereye gideceksin?" dedim. "Sizin eve mi?"</p>

  <p class="block">"Seni de götürürüm," dedi. "İstediğin yere götürürüm seni şu yokuştan aşağı araba, ah, bir kaysın!"</p>

  <p class="block">İttim Nilgün. O da arabasına atladı ve bu sefer sanki öfkeyle değil, atlarına artık alışkanlıkla söven arabacı gibi sövdü. Biraz sonra araba hızlanınca yokuştan inişin az ötede başlayacağını ve arabanın çalışacağını düşündüm ve aklıma sanki şöyle bir düşünce geldi: Metin de tiksinmiş ve bıkmış hepsinden! Arabaya binerim, kaloriferlerini çalıştırır, ısınırız. Sonra seni alır, birlikte gideriz uzaklara, ya da başka bir yere çeker gideriz. Ama, araba yokuştan aşağı inmeye başlayınca, motor hiçbir ses çıkarmadı, yalnızca tekerleklerin ıslak asfalttaki tuhaf sessizliğiyle uzaklaşıyordu. O zaman koştum yetiştim, arabanın içine atlamak için, ama kapısı kilitlenmişti.</p>

  <p class="block">"Aç!" dedim. "Aç Metin, kilitlenmiş kapı! Aç beni de al! Dursana!" Ama beni duymuyordu galiba, çünkü gene öfkeyle sövmeye başlamıştı. Arabanın camına vura vura, boğulur gibi inleye inleye soluyarak yanında koşabildiğim kadar koştum, ama biraz sonra o tekerlekli plastik şey geçti beni, gitti. Gene de, bağıra bağıra koştum arkasından, ne araba durdu, ne de Metin. Işıklarını sessizce yakıp, bahçeleri ve bağları aydınlatarak ve dönemeçleri kıvrıla kıvrıla dönerek, taa aşağıya inip, gözden kaybolana kadar arabanın arkasından koştum. Sonra durdum, baktım.</p>

  <p class="block">Düşündüm.</p>

  <p class="block">Çenelerim titremekten birbirine vurmaya başlayınca aklıma geldi: Senin plağın Nilgün, taa orada kaldı, yokuşun öte yanında. Döndüm, ısınayım diye gerisin geri yokuşu koşarak çıktım, ama gömlek etime yapıştığı için farketmedi. Ayaklarım, dereciklere girip girip çıkıyordu. Bıraktığımı sandığım yere gelip plağı bulamayınca da koşmaya başladım. Gök gürültüyle aydınlanınca, korktuğum için değil, üşüdüğüm için titriyordum. Nefes nefese kalınca belimdeki ağrıyı yeniden duydum. Koşarak inip çıkıyor, her adımda durup titreyerek bakıyordum, ama yoktu plak.</p>

  <p class="block">Gün doğduktan az sonra plağı bulana kadar daha kaç kere yokuşu çıkıp indiğimi artık unuttum ben. Yorgunluktan ve titremekten bayılacak gibiyken o budala plağın ve defterin görüp görüp bu değildir dediğim karaltılardan biri olduğunu anlayınca birisinin sanki bana oyun ettiğini düşündüm: Her şeyini gizleyen ve bana köle hayatı yakıştıran biri olmalı. Best of Elvis'in ibne Amerikalı yüzünü ayakkabımla ezmek istedim. Zaten yağmurdan hamura dönmüş. Batsın, batsın, batsın hepsi! Ama ezmedim, sana veririm!</p>

  <p class="block">Günün ilk arabası, Halil'in çöp kamyonu, yokuşu çıkıyordu, doğan güneşin kızıllığı arkasına vurmuştu, ben yoldan bağlara girdim. Mezarlık yoluna çıktım, duvarın dibinden sapıp küçükken annemle geçtiğimiz keçi yolundan gittim. Benim eski bir yerim vardır burada, bademle incir ağaçları arasında.</p>

  <p class="block">Çalı çırpı topladım, kurularını bulmak zor oldu. Ama Faruk'un tarih defterinden birkaç sayfa bulup yırtınca ateşi yakabildim. Kimsenin görmeyeceği, mavi silik bir duman çıkıyor. Gömleğimi ve pantolonumu da çıkardım, ayağımda lastik ayakkabılar neredeyse ateşin içine girdim, durdum öyle. Isınmak hoşuma gitti. Keyifle gövdeme baktım, alttan vuran alevlerin içinde çırılçıplak; ben hiçbir şeyden korkmam! Çükümün alevlerin içinde, orada, öyle duruşuna baktım. Sanki gövdem başka bir erkeğin gövdesi gibiydi: Güneşten yanmış, sağlam, çelik gibi, yay gibi! Düşündüm: Erkeğim ben, elimden her şey gelir, benden korkun! Tüylerim alevlerden tütsülensin, bana bir şey olmaz. Biraz daha dikildikten sonra ateşi kuvvetlendirmek için alevden çıktım, çalı çırpı arıyordum, serin bir rüzgâr esti, kıçım ürpererek üşüdü, aklıma geldi: Kadın değilim, diyorum ben, ibne değilim: Onlar korkar. Düşündüm. Ateş yeniden alevlendikten sonra, içine girip çüküme bakarak düşündüm: Yapabileceğim şeyleri, ölümü, korkuyu, ateşi, başka ülkeleri, silâhları, zavallıları, köleleri, bayrağı, ülkeyi, şeytanı, isyanı, cehennemi.</p>

  <p class="block">Sonra, plağın hamurlaşan kartonunu aleve tuta tuta kuruttum. Elbiselerimi de kuruttum, giydim. Onları, hepsini, düşünerek çamursuz bir köşeye uzanıp yattım.</p>

  <p class="block">Hemen uyumuşum. Uyandığımda, düş gördüğümü biliyordum, ama düşümde ne gördüğümü bilmiyordum. Sıcak bir şey gibi. Güneş çok yükselmişti. Hemen kalktım, koştum. Vakit yok belki. Biraz şaşkınım galiba.</p>

  <p class="block">Elimde senin plağınla bizim evin önünden hızlı hızlı yokuşu inerken yanımdan plaja koşan pazar kalabalığının iğrenç arabaları geçiyordu. Evden kimse görmedi: Ne annem var ortalıkta ne babam. Perdeleri çekmişler. Tahsin'ler yağmurdan sonra kurtlanmasın diye, aceleyle kiraz topluyorlardı. Mahalleye girince, 500 lirayı bozdurdum; pazarları açıktır burada dükkânlar. Bir tostla çay istedim. İçerken cebimden tarakları çıkarıp baktım: Biri yeşil ötekisi kırmızı. Allah görür.</p>

  <p class="block">Hepsini anlatırım. Hepsini anlatınca suç ve günah belli olur. Hiçbir eksik kalmaz. Benim de kim olduğumu anlarsın Nilgün. Sen, bambaşka biriymişsin, dersin, köle değilim. Baksanıza bana, istediğimi yapıyorum, cebimde 500 liranın üstü, kendi kendimin efendisiyim, beyefendisi. Plaja gidiyorsunuz, ellerinizde deniz topları, çantalar var, ayaklarınızda tuhaf takunyalar, yanınızda kocalar, çocuklar, sizler zavallısınız! Anlamıyorsunuz! Bakıyorsunuz, ama görmüyorsunuz; düşünüyorsunuz, ama bilmiyorsunuz! Benim kim olduğumu anlamıyorlar, kim olacağımı bilmiyorlar; çünkü körlerden de beterler: İğrençler! Plaja giden, keyif peşinde, iğrenç kalabalık! Bütün bunları yola getirmek bana düşecekmiş demek. Bakın bana: Benim bir fabrikam var! Bakın bana: Benim bir kırbacım var: Efendiyim ben, bir beyefendiyim. Tel örgüler arasından kalabalık plaja baktım ve sizi Nilgün Hanım o kalabalığın içinde göremedikten sonra aklıma geldi. Çünkü, Mustafa da gelmemiş diye düşünmüştüm.</p>

  <p class="block">Yürüdüm, evinize gidiyorum. Bir beyefendi gelmiş, der cüce, beni görünce, sizi görmek istiyor, Nilgün Hanım. Öyle mi, dersin sen, kibar biri mi, öyleyse salona alın onu Recep Efendi, ben şimdi geliyorum. Yürürken, belki Nilgün, şimdi evden çıkmıştır, yolda karşılaşırız diye bakmıyordum, ama rastlamadım size hanımefendi. Bahçe kapınıza gelince durdum baktım: Gece, yağmurda bir ahmak ve kör köle gibi kimin yokuş yukarı ittiğini unuttuğum araba bahçenizde yoktu. Nerede Anadol? Düşünerek kapıdan girdim ve merdivenli büyük kapıya değil, kimseyi rahatsız etmekten hoşlanmayan bir kibar beyefendi olduğum için mutfak kapısına yürüdüm. İncirin gölgesini, duvarın taşlarını hatırladım. Rüya gibi. Mutfak kapısına vurdum, biraz bekledim: Siz bu evin uşağı mısınız derim, Recep Efendi, bu plakla bu yeşil tarak, galiba, bu evde oturan bir güzel hanımefendinin, eskiden biraz tanırdım, neyse, şimdi önemli değil, derim, onları bırakmaya gelmiştim, başka hiçbir niyetim yok. Biraz bekledikten sonra düşündüm: Recep amca çarşıya gitmiş olmalı, evde yok. Belki de evde kimse yok! Rüya gibi, evet. Ürperdim!</p>

  <p class="block">Kulpunu bastırınca mutfak kapısı yavaşça açıldı. Kedi gibi sessiz, mutfağı geçtim. Yağ kokuyordu, hatırladım. Kimseler yok ve ayaklarımda lastiklerim olduğu için küpün yanından kıvrılıp çıkan merdivenleri ben tırmanırken kimse duymuyor. Rüyalarda gezen bir gölgeyim ben ve uykusuzluktan belki rüya sanıyorum diye düşündüm, çünkü koklarken aklıma geldi: Demek, evlerinin içi böyle kokuyormuş diyordum: Sahici bir ev gibi! Ben geldim derim.</p>

  <p class="block">Üst kata gelince, kapalı kapılardan birini yavaşça açtım. Baktım: Hemen tanıdım iğrenç gövdesini: İşte Metin, çarşafı üstüne çekmiş uyuyor! İki bin lira borcu var bana, diye düşündüm ve Allah yok, dedi diye de. Onu boğsam kimse farketmez. Durdum, düşündüm: Parmak izi kalır. Kapıyı usulca örttüm ve açık kapıdan öbür odaya girdim.</p>

  <p class="block">Masanın üzerindeki şişeden ve dağınık yatağın üzerine atılıvermiş koca pantolondan anladım: Faruk'un odası burası. Oradan da çıktım ve hiç düşünmeden öteki odanın kapısını açınca, ürpererek duvardaki babamı gördüm sanki; ne tuhaf, sakallıydı babam, çerçevenin içinden bana sanki öfke ve hayal kırıklığıyla bakıyor ve ah ne yazık ki sen aptalın tekisin, diyordu. Korktum. Sonra, hırıltılı ihtiyar kadın sesini duyunca anladım duvardakinin ve odadakinin kim olduğunu.</p>

  <p class="block">"Kim o?"</p>

  <p class="block">Ama, gene de, kapıyı bir an açıp baktım ve buruş buruş çarşaflar arasına gömülmüş, buruş buruş suratı ve iri kulakları görünce hemen kapıyı kapadım.</p>

  <p class="block">"Recep, sen misin, Recep?"</p>

  <p class="block">Sessizce koşarak en son odaya gittim ve kapısının önünde titreyerek beklerken gene o sesi duyunca;</p>

  <p class="block">"Recep, sen misin? Sana diyorum Recep, kimdi o?"</p>

  <p class="block">Hemen odaya girdim ve şaşırdım: Siz de odanızda yoksunuz Nilgün Hanımefendi! Üstü örtülü boş yatağı açıp kokusunu kokladım ve sonra iz bırakmamak için hemen kapadım telâşla, çünkü o ihtiyar ses, sanki karıştırmayayım diye gene bağırıyordu.</p>

  <p class="block">"Kim o, diyorum. Kim var orada Recep?"</p>

  <p class="block">Yastığın altından geceliğini çıkarıp kokladım: Lavanta ve Nilgün kokuyordu. Sonra, koklamamışım gibi katlayıp, yastığın altına koydum ve plağı ve tarağı bırakayım diye düşündüm: İşte şuraya, yatağının üzerine Nilgün, bırakırım, bırakayım. Burada tarakları bulunca anlarsın Nilgün: Kaç gündür peşindeyim, seni seviyorum. Ama bırakmadım; çünkü bıraksaydım, her şey sanki bitecekti; ben de bitsin peki, diyordum, her şey, ama sesleniyordu gene:</p>

  <p class="block">"Recep sana diyorum Recep!"</p>

  <p class="block">Hemen çıktım odadan, çünkü ağır ihtiyar tıkırtısından anladım, babaanneleri yatağından kalkıyor olmalıydı. Merdivenleri hızla inerken, arkamdan, kapısını açtığını ve bir bastonun döşemeyi deler gibi yere vurduğunu duydum.</p>

  <p class="block">"Recep diyorum, Recep!"</p>

  <p class="block">Kıvrılıp mutfağa girdim, tam çıkarken durdum: Hiçbir şey yapmadan bırakmam. Ocağın üstünde, altı çok hafif yanan bir tencere var. Mandalı çevirince sonuna kadar yandı. Sonra öteki mandalı da çevirdim. Çıktım, düşündüm: Eksik kaldı.</p>

  <p class="block">Hiçbirine aldırmayacağımı düşünerek hızlı hızlı yürüdüm ve plaja gelince, tahmin ettiğim gibi, tel örgülerin arasından, kalabalığın içinde, bu sefer gördüm sizi, oradasınız, Nilgün Hanımefendi! Şu plakla tarağınızı vereyim de bitsin bu iş! Ben kimseden korkmam. Kurulanıyordu. Demek, demin denizdeydiniz. Mustafa yok, gelmemiş. Düşündüm.</p>

  <p class="block">Biraz bekleyip bakkala gittim. Başka müşteriler vardı.</p>

  <p class="block">"Bir <i class="calibre1">Cumhuriyet</i> versene!" dedim.</p>

  <p class="block">"Yok!" dedi bakkal kıpkırmızı bir suratla. "Artık satmıyoruz."</p>

  <p class="block">Bir şey demedim. Biraz bekledikten sonra siz de, Nilgün Hanımefendi plajdan işte geldiniz ve her sabahki gibi sordunuz:</p>

  <p class="block">"Bir <i class="calibre1">Cumhuriyet</i> lütfen."</p>

  <p class="block">Ama, "Yok," dedi bakkal. "Artık satmıyoruz."</p>

  <p class="block">"Niye?" dedin sen Nilgün. "Dün satıyordunuz."</p>

  <p class="block">Bakkal, burnunun ucuyla beni gösterince baktın sen bana: Bakıştık: Anladın mı, anladın mı, anladın mı beni? Sonra: Şimdi, kibar bir beyefendi gibi sana sabırla ve ağır ağır her şeyi anlatacağım diye düşündüm. Dışarı çıktım, plak ve taraklar hazır, bekledim. Biraz sonra sen de çıktın. Her şeyi, her şeyi, hepsini şimdi anlatacağım, anlayacaksın.</p>

  <p class="block">"Biraz konuşabilir miyiz?" dedim.</p>

  <p class="block">Şaşırdı, durdu ve bir an bana baktı, ah o güzel yüz! Konuşacak da sandım, heyecanlandım, ama durmadı ki! Şeytan görmüş gibi kaçıp gitti. Hemen peşinden koştum, yetiştim, kimseye aldırmadan:</p>

  <p class="block">"Ne olur dur Nilgün!" dedim. "Bir kere dinle beni!"</p>

  <p class="block">Durdu birden. Yüzünü daha da yakından görünce şaşırdım. Gözleri ne renkmiş!</p>

  <p class="block">"Peki," dedi. "Ne diyeceksen söyle hemen!"</p>

  <p class="block">Hepsini unuttum sanki: Aklıma hiçbir şey gelmedi: Sanki yeni tanışmışız da söyleyecek şey yok. Sonra, son bir umutla:</p>

  <p class="block">"Bu plak senin değil miydi?" dedim.</p>

  <p class="block">Plağını uzattım, ama alıp bakmadı bile!</p>

  <p class="block">"Hayır!" dedi. "Değil."</p>

  <p class="block">"Senin, senin Nilgün bu plak! İyi bak. İsten seçilmiyor! Islanmıştı yeni kuruttum."</p>

  <p class="block">Başını eğerek baktı. "Hayır. Benim değil bu!" dedi. "Sen beni bir başkasıyla karıştırıyorsun."</p>

  <p class="block">Gidiyordu, koştum kolundan tuttum.</p>

  <p class="block">"Bırak!" diye bağırdı.</p>

  <p class="block">"Niye bana yalan söylüyorsunuz hepiniz?"</p>

  <p class="block">"Bırak!"</p>

  <p class="block">"Niye benden kaçıyorsunuz? Bir selâmı bile esirgiyorsun! Benim ne kötülüğümü gördün söylesene! Ben olmasaydım onlar seni şimdiye kadar ne yapmışlardı biliyor musun?" Bağırıyordum.</p>

  <p class="block">"Kim onlar?" dedi.</p>

  <p class="block">"Niye yalan söylüyorsun? Sanki bilmiyor musun? Niye <i class="calibre1">Cumhuriyet</i> okuyorsun?"</p>

  <p class="block">Dürüst bir cevap vermek yerine çaresiz gözleriyle umutsuzca yardım dilenerek çevresine bakıyordu. Ben gene de son bir umutla efendi efendi söyledim ve kolundan tuttum:</p>

  <p class="block">"Ben seni seviyorum, biliyor musun?"</p>

  <p class="block">Birden elimden sıyrılıp koşar gibi fırladı kaçmaya kalkıştı, ama kaçabileceğine inancı yoktu ki! Koştum, iki adım attım ve yaralı fareyi uzanıp yakalayıveren kedi gibi, gene ince bileğinden ne güzel tutuverdim kalabalıkta. Dur bakalım! Bu kadar kolaymış. Titriyor. Canım öpmek istedi, ama şimdi ben efendiyim, o da suçunu anladı diye fırsattan yararlanacak değilim: Ben kendimi tutmasını bilirim. Bak, kalabalıktan kimse yardımına koşmuyor, çünkü haksız olduğunu biliyorlar. E, anlat bakalım küçükhanım niye kaçtın benden, söyle, benden gizli, hep birlikte neler çevirdiğinizi anlat da ötekiler de bütün kalabalık da duysun da artık kimse beni suçlamak için yanlış anlamış gibi yapmaya kalkışmasın. Mustafa burada mı? Sanki, herkesin bana iftira ettiği, o inanılmaz rüyanın bitip tükenmez korkusu şimdi sona erecek diye, söyleyeceği şeyi bekliyordum ki birden o bağırdı:</p>

  <p class="block">"Manyak faşist, bırak beni!"</p>

  <p class="block">İşte, böyle ötekilerle birlik olduğunu itiraf etmiş oldu. Ben önce çok şaşırdım, ama sonra hemen oracıkta onu cezalandırmaya karar verdim ve vura vura cezalandırdım.</p>

  <p class="block3" id="calibre_pb_26">&nbsp;</p>
</body>
</html>
