<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessiz Ev</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block8">28</h1>

  <p class="block6">&nbsp;</p>

  <p class="block15">Eczacı kadınla kocasını ve Recep’e yaslanarak eve kadar yürüdüklerini anlattıktan sonra, ben gene nasıl olduğunu sormak istedim. Yüzümden anlamış gibi:</p>

  <p class="block">“Bir şey değil Faruk,” dedi Nilgün. “Aşı olmak gibi.”</p>

  <p class="block">“Aşıyı beklersin,” dedim. “Allah kahretsin, ama olmadan önce, kolunun üzerinde iğnenin ürpertisini hissedersin. Anlıyor musun?”</p>

  <p class="block">“Evet, ama o duygu sonunda geliyor,” dedi. “Son anda.”</p>

  <p class="block">“Sonra?”</p>

  <p class="block">“Sonra pişman oldum işte. Kızdım kendi kendime. Şu aptalı , bir idare edemediğim için. Pisi pisine…”</p>

  <p class="block">“Aptal mı?”</p>

  <p class="block">“Bilmiyorum,” dedi. “Küçükken öyle değildi, iyi çocuktu. Ama sonra, bu yıl, aptal diye düşünmüştüm, aptal ve saf. Döverken de, ben, şu gülünç duruma neden hakim olamadım diye kendime kızıyordum.”</p>

  <p class="block">“Sonra?”</p>

  <p class="block">“Sonra ipin ucunu çoktan kaçırmış olduğumu anladım. Zaten her vuruşun bir vuruş olduğunu ve bir tane daha yediğini düşünüyorsun. Bağırıyordum da herhalde. Hiç kimse yardıma koşmadı. Niye merak ediyorsun bunları Faruk, o kadar çok?”</p>

  <p class="block">“Merakım yüzümden mi anlaşılıyor?”</p>

  <p class="block">“Acı çekmekten hoşlanan insanlar gibisin,” dedi. “Umutsuzlar gibi. Bir yakını ölünce hemen, kendi de ölmek isteyen hastalar gibi umutsuz ayrıntıları neden merak ediyorsun?”</p>

  <p class="block">"Çünkü öyleyim," dedim tuhaf bir keyifle.</p>

  <p class="block">"Öyle değilsin," dedi. "Yalnızca umutsuz olduğuna inanmak istiyorsun."</p>

  <p class="block">"Yok canım?"</p>

  <p class="block">"Evet. Boş yere de umutsuzu oynuyorsun."</p>

  <p class="block">"Neymiş peki senin bu umut dediğin şey?"</p>

  <p class="block">Biraz düşündü Nilgün. Sonra:</p>

  <p class="block">"İlgisini kaybeder insan," dedi. "Kaybetmek için hiçbir neden yokken; evet."</p>

  <p class="block">Biraz daha düşündü ve "İnsanı ayakta tutan şeydir," dedi. "Ölmemek için ayakta tutan şey. Şunun gibi: Bazan, insan çocukken düşünür ya, ben ölürsem ne olur diye... O zaman, isyan ediyormuşum gibi bir duygu doldurur içimi, bu duygunun üzerinde durursan en sonunda anlarsın onun ne olduğunu: Senden sonra ne olacağını merak ediyorsundur, bu merak, dayanılmaz, korkunç bir şeydir."</p>

  <p class="block">"Merak değil o Nilgün!" dedim. "Düpedüz kıskançlık. Senden sonra eğleneceklerini, mutlu olacaklarını, seni unutup güzel güzel yaşayacaklarını, senin de bu zevklerden pay almayacağını düşünürsün de bu yüzden kıskanırsın hepsini."</p>

  <p class="block">"Hayır," dedi. "Merak edersin. Sen de insanı ölümden koruyan bu meraktan vazgeçiyorsun, merak etmiyormuş gibi yapıyorsun ağbi."</p>

  <p class="block">"Hayır!" dedim kızarak. "Yalnızca merak etmiyorum."</p>

  <p class="block">"Niye etmiyormuşsun bakalım?" dedi tuhaf bir güvenle.</p>

  <p class="block">"Biliyorum çünkü," dedim. "Hep aynı şeyler: Aynı hikâye."</p>

  <p class="block">"Hiç de öyle değil."</p>

  <p class="block">"Öyle öyle," dedim. "Sen de inancını kaybetmemek için öğrenmek istemiyorsun."</p>

  <p class="block">"Benimkisine inanç denemez," dedi Nilgün. "Hem inanç bile olsa bilmediğim için değil, bildiğim için inanıyorum ben."</p>

  <p class="block">"Ben bilmiyorum işte!" dedim.</p>

  <p class="block">Biraz sustuk. Sonra Nilgün,</p>

  <p class="block">"Kitaplarda, arşivde okuduğun onca kelime nedir o zaman?" dedi. "Sen yalnızca bilmiyormuş gibi davranmak istiyorsun."</p>

  <p class="block">"Durup dururken niye yapayım bunu?" dedim ben.</p>

  <p class="block">O zaman birden beni rahatlatan bir şey yaptı: Daha derinde yatan nedeni artık açıklayamayacaklarını dürüstçe teslim edenler gibi çaresizlikle avuçlarını iki yana açtı ve ben de tuhaf duyguya kapıldım: Özgürüm ben. Ama nedense iğrendim de kendimden. Bende sahte, ikiyüzlü birşeyler varmış da gizliyormuşum gibi. Şöyle düşündüm. İnsan kendini bir dereceye kadar tanır, sonra ne kadar uğraşırsa uğraşsın bir noktaya gelip takılır ve karşılıksız bir gevezeliğe başlar. Recep odaya girmişti. Birden ayağa kalktım, nereden aldığımı bilmediğim bir güvenle:</p>

  <p class="block">"Haydi, Nilgün!" dedim. "Hastaneye götürüyorum seni."</p>

  <p class="block">"Öfff!" dedi çocuk gibi. "İstemiyorum."</p>

  <p class="block">"Saçmalama! Eczacı herif haklı. Ya bir kanama olursa?"</p>

  <p class="block">"Kadındı eczacı olan, erkek değil! Kanama filan da olacağı yok."</p>

  <p class="block">"Haydi Nilgün, uzatma!"</p>

  <p class="block">"Hayır. Şimdi değil."</p>

  <p class="block">Böylece, bir sonuca varmak için değil de, sanki kelimeleri boş yere dövüştürmek ve anlamların çaresizliğini birbirlerine vura vura iyice ortaya çıkarmak için konuşmaya başladık. Ben onu diyordum, o da ötekini ve bana öyle geliyordu ki, ben ötekini de diyebilirdim, o da, bu sefer, berikini ve sonuç olarak sözler hiçbir şeyi değiştirmeden, burada, bizim kelime ve zaman tüketmemizden başka bir şeye yaramaz. Sonunda Nilgün'ün uykusu geldi. Sırtını yasladığı divana iyice uzandı ve gözlerini kaparken bana dedi ki:</p>

  <p class="block">"Ağbi biraz tarihten sözetsene bana!"</p>

  <p class="block">"Nasıl?"</p>

  <p class="block">"Defteri oku."</p>

  <p class="block">"Uyku sana iyi gelecek mi?"</p>

  <p class="block">Yatağına uzanıp kendini bir hikâyeye zorlayan küçük kız gibi huzurla gülümsedi. Hikâyelerin en sonunda bir işe yarayacağını düşünerek sevinçle koştum, yukarı odama çıktım, ama çantamda tarih defterim yoktu. Soluk soluğa, çekmecelere, dolaba, bavula baktım, sonra öteki odaları aradım, Babaanne'nin odasına bile girdim, ama bulamadım lanet şeyi. Düşününce, dün akşamüstü Nilgün'le yağmuru seyrettikten sonra, defteri sarhoşlukla arabanın arka koltuğunda unutmuş olabileceğim aklıma geldi, ama orada da yoktu. Odalarda yeniden aramak için yukarı çıkarken Nilgün'ün uyuduğunu gördüm, durdum, baktım: Yüzü üzerine mor ve kırmızı boyalar sürülmüş bir beyaz, donuk maske gibiydi. Açık duran ağzının karanlık aralığı, insanda bekleyiş ve ürperti uyandıran soyut heykel deliklerini andırıyordu. Recep'in yaklaştığını görünce suçluluk duyarak bahçeye çıktım. Nilgün'ün bütün hafta oturup kitap okuduğu şezlonga koca gövdemi yerleştirdim, öyle durdum.</p>

  <p class="block">Üniversite koridorlarını, şehir trafiğini, kısa kollu gömlekleri, nemli yaz sıcağını, ağır havada yenecek öğle yemeklerini, kelimeleri düşündüm. Evde, iyice kapatılmış musluklardan su damlıyordur, odalar toz ve kitap kokuyordur, metalik buzdolabında plastik tadındaki bir margarin parçası bembeyaz ve kaskatı kesilmiş, belirsiz bir zamanı bekliyordur. Boş oda da, demek boş kalacak! İçki içmek, uyumak istedim. Sonra şöyle düşündüm: Aramızda en iyi olanın başına geldi bu iş! Sonra kalktım yeniden sessizce içeri girdim ve uyuyan yaralı gövdeyi seyrettim. Recep geldi.</p>

  <p class="block">"Hastaneye götürün, onu Faruk Bey!" dedi.</p>

  <p class="block">"Uyandırmayalım," dedim.</p>

  <p class="block">"Uyandırmayalım mı?"</p>

  <p class="block">Omuzlarını silkip sallanarak mutfağına indi. Ben de, yeniden güneşe çıkıp kümesin orada budala tavuklarla birlikte oturdum. Çok sonra, Metin geldi, yeni uyanmış, ama gözleri uykulu değil, ilgiliydi. Söyledi: Nilgün anlatmış! Nilgün'ün anlattığını bir de bana anlattırırken araya girip kendi de anlattı: Dün gece onlara kaptırdığı on iki bin lirayı, arabanın nasıl bozulduğunu, inanılmaz dediği yağmuru. Oralarda, gecenin o saatinde, yapayalnız ne işi olduğunu sorunca ben, bir an sustu, sonra tuhaf bir hareket yaptı. O zaman ben:</p>

  <p class="block">"Benim defterim vardı," diye sordum. "Arabada unutmuş olabilirim, gördün mü? Kayıp."</p>

  <p class="block">"Görmedim!"</p>

  <p class="block">Sonra arabayı tamire götürmek için nasıl çalıştırdığımı sordu. Recep'le biraz ittikten sonra, hemen çalışıverdiğini söyleyince, inanmadı bana, koşa koşa gitti Recep'e sordu o da aynı şeyi söyleyince, bugün haksızlığa uğrayan Nilgün değil de asıl kendisiymiş gibi talihine sövdü. Sonra aklıma gelmesin diye uğraştığım şeyi bana hatırlattı Metin. Polise gitmiş mi kimse? Kimsenin gitmediğini söyledim ve Metin'in uyuşukluktan tiksiniyormuş gibi yüzünü ekşittiğini gördüm, ama sonra yüzü sanki bizleri unuttu da daha derin başka bir acıyı hatırladı. Ben içeri gittim, uyandığını görünce boşuboşuna Nilgün'e hastaneden ve kanamadan sözettim, görev duygusuyla kelimeyi kullanmadan ölümü hatırlattım, korkusunu duymadan korkusunu duyurmak istedim ki, evet, gidelim desin, ama demedi.</p>

  <p class="block">"Şimdi istemiyorum," dedi. "Yemekten sonra belki."</p>

  <p class="block">Babaanne aşağı inmediği için yemekte rahat rahat içtim ve Recep'in herkese bulaştırmak istediği suçluluk duygusunu farketmiyormuş gibi yaptım. Ama Metin, gene onları anlatırken, Recep'in hareketlerini görünce en çok Recep'in suçluluk duyduğunu düşündüm: Sanki suçlu olduğu için mutsuz ve mutsuz olduğu için de suçluydu. Ama tam böyle değil. Sanki hepimiz dışardaydık, bunu biliyorduk, ama içinde olmamız gereken şey nedir, bilmiyorduk. Şimdi kimbilir nerede olan O, Hasan'dı, içeride olan, ama biz onu suçluyorduk ve acıyorduk sanki ona. Yemeğin sonunda şu sinir bozucu düşünce bile geldi aklıma: Nilgün ona, "manyak-faşist," demeseydi belki de böyle olmazdı bu. İyice sarhoştum herhalde. Sonra, durup dururken, şu görüntü de aklıma takıldı: Gazetelerde okumuştum, Boğaz'da bir yerde, galiba Tarabya'da körüklü bir belediye otobüsü, içindeki yolcularla birlikte bir geceyarısı denize düşmüştü. Sanki, ben de, işte şimdi, o otobüsün içindeydim, denizin dibine düşmüştük, ama otobüsün iç lâmbaları hâlâ yanıyordu, herkes telâşla pencerelere bakıyordu, ama ölümün içeri dalan karanlığı hoş ve rahat bir kadın gibi çekiciydi, bekliyorduk.</p>

  <p class="block">Yemekten sonra, Nilgün'e bir kere daha hastaneyi sordum, gitmeyeceğini söyledi. Odama çıktım, yatağıma yattım, Evliya Çelebi'yi açtım. Okurken uyuyakalmışım.</p>

  <p class="block">Tam üç saat sonra, uyandığımda yüreğim bir tuhaf atıyordu. Bir türlü doğrulup yataktan kalkamıyordum; sanki kollarımdan bacaklarımdan beni yatağa bastıran bir görülmez fil üzerime çökmüştü. İstesem gözlerimi bir kapamakla yeniden uykuya rahatlıkla dalacak gibiydim, ama rüyalı, güzel uykuya direndim, kendimi zorlayarak kalktım. Odanın ortasında bir süre dikilip aptal aptal durdum, sonra şöyle mırıldandım: Nedir zaman denilen şey? Nedir çare diye beklediğim? Saat beşe geliyordu, aşağı indim.</p>

  <p class="block">Nilgün de uyumuş, uyanmış, gene divana uzanmış elindeki kitaba bakıyordu.</p>

  <p class="block">"Zaten hep böyle hasta olmak isterdim," dedi. "Yatıp gönül rahatlığıyla istediğim kitabı okuyabilmek için."</p>

  <p class="block">"Hasta değilsin sen," dedim. "Durumun çok daha ciddi. Kalk, seni hastaneye götürüyorum."</p>

  <p class="block">Kalkmadı. Babalar ve Oğullar'ı ikinci kere okuyordu. Ufak şeylerle rahatsız edilmek istemeyen bir kitap kurdu gibi, beni önemsemeden, okumak istediğini söyledi. Böylece bir süre için boşuboşuna konuşma fırsatı ele geçirdim ve bu sefer kelimenin kendisini de kullanarak yüreğine ölüm korkusu salmak istedim, ama o gülümsüyor, başına öyle şeylerin geleceğini hiç sanmadığını söylüyordu: Kendini o kadar hırpalanmış hissetmiyormuş çünkü. Elindeki kitaba dönünce, ben, o şişik, mosmor gözlerin, hâlâ okuyabilmesine şaşarak orada dikilip kaldım.</p>

  <p class="block">Sonra yukarı çıktım ve odalarda boş boş gezinerek defterimi aradım, bulamadım. Defterime vebaya ilişkin birşeyler yazıp yazmadığım aklıma takıldı. Bahçeye de defteri ararken inmiştim, ama sanki unutmuştum onu aradığımı. Sokağa çıktığımda da buna benzer bir duygu vardı 'çimde: Geziniyordum, ama tam amaçsız değildim sanki: Bir şey bulabileceğime galiba hâlâ inanıyordum.</p>

  <p class="block">Sokaklarda, plajda dünkü canlılık yok. Kumlar ıslak, güneş ısıtmıyor ve kirli ve renksiz Marmara öylece duruyor, kapanan soluk şemsiyelerin ölümü hatırlatan bir çaresizliği var: Kendi kendisi için olamamış bir uygarlığın, nereden, nasıl geldiğini bilmediği bir uzak kasırganın acımasız rüzgârıyla yıkılıp gidivermeye hazırlanışı gibi... Günün sıcağını, biten güne geri veren arabalar arasından geçerek mendireğin başındaki kahveye kadar yürüdüm. Orada, eski bir mahalle arkadaşımı gördüm: Büyümüş, evlenmiş, yanında karısı çocuğu bile var; konuştuk: Evet o umutsuz kelimelerle...</p>

  <p class="block">Karısına, benim buranın en eskilerinden olduğumu söyledi. Pazartesi akşamı Recep'e rastlamışlar. Selma'yı sorunca ayrıldığımızı söylemedim. Sonra gençlik maceralarımızı hatırlattı: Hepsini unutmuşum. Sandala binip sabaha kadar içmişiz filan. Sonra öteki arkadaşlardan kim var, söyledi; neler yapıyorlarmış, anlattı. Annelerini görmüş: Şevket'le Orhan haftaya geleceklermiş; Şevket evlenmiş, Orhan roman yazıyormuş. Sonra çocuğum var mı diye sordu bana. Üniversiteyi de sordu, ölümlerden sözetti, fısıldamıyordu, ama fısıldarmış gibi bir hali vardı, ekledi: Sabah da burada bir kıza saldırmışlar, kimbilir neden dövmüşler onu. Kalabalığın tam ortasında olmuş. Herkes seyretmiş, kimse karışmamış; bizim insanlarımız da artık karışmamayı, korkup yardım etmemeyi öğreniyormuş. Sonra, İstanbul'da görüşmek istediğini söyledi, cebinden bir kartvizit çıkarıp verdi. Kalkarken kartvizite baktığımı görünce anlattı: Tam fabrika sayılmazmış belki, bir atölyesi varmış: Leğenler, kovalar, sepetler yapıyormuş: Evet, tabii, plastikten.</p>

  <p class="block">Eve dönerken bakkala uğrayıp bir küçük şişe rakı aldım, Nilgün'e "hastane" dedikten sonra oturdum içmeye başladım. Nilgün "Hayır, gitmeyeceğim," demişti, Recep de duymuştu, ama sonra gene de bana suçlayarak bakmıştı. Belki de bu yüzden bana meze hazırlamasını isteyemedim ondan. Gittim, her şeyi kendim mutfakta hazırladım. Sonra kelimeler ve görüntüler aklımda rahat rahat koştursunlar diye oturup kendimi bıraktım. Yenilgi ve zaferin yalnızca birer kelime olduğunu düşündüm; hangisine inanırsan o gelir seni sonunda bulur. Hani romanlarda yazarlar ya: Her şeyin sona erdiğini artık hissediyordum. Belki, Orhan'ın romanında böyle bir cümle vardır. Recep sofrayı kurarken yerimden kıpırdamadım, suçlayıcı bakışına aldırış etmedim. Hava karardıktan sonra Babaanneyi aşağıya indirdikleri zaman şişemi gizledim. Sonra Metin, hiçbir şeyden çekinmeden şişeyi ortaya çıkarıp içmeye başladı. Babaanne de görmüyormuş gibiydi: Dua eder gibi, mırıldanarak şikâyet ediyordu. Sonra Recep onu yukarı çıkarttı. Biz susuyorduk.</p>

  <p class="block">"Haydi, dönelim artık İstanbul'a," dedi Metin, "Şimdi, hemen!"</p>

  <p class="block">"Hani sen yaz ortasına kadar kalıyordun?" dedi Nilgün.</p>

  <p class="block">"Vazgeçtim," dedi. Biraz sustu. "Sıkıldım, hemen dönelim."</p>

  <p class="block">"Sevmiyor musun onları?" dedi Nilgün.</p>

  <p class="block">"Kimleri?"</p>

  <p class="block">"Eski arkadaşlarını?"</p>

  <p class="block">"Hemen gitmelisin sen, anlamıyor musun Nilgün?" dedi Metin. "Şakası yok!"</p>

  <p class="block">"Yarın gidiyoruz ya," dedi Nilgün.</p>

  <p class="block">"Daha fazla katlanamam ben buraya," dedi Metin. "Sen kal istiyorsan burada Faruk. Ama bana arabanın anahtarını ver, Nilgün'ü götüreyim."</p>

  <p class="block">"Senin ehliyetin yok ki," dedi Nilgün.</p>

  <p class="block">"Anlamıyor musun abla, gitmen gerek," dedi Metin. "Bir şey olursa ne olacak? Bak, Faruk'un hiçbir şey yapacağı yok. Ben arabayı kullanırım."</p>

  <p class="block">"Sen de onun kadar sarhoşsun," dedi Nilgün.</p>

  <p class="block">"Gitmek istemiyor musun?" dedi Metin. "Niye gitmek istemiyorsun?"</p>

  <p class="block">"Bu akşam buradayız," dedi Nilgün.</p>

  <p class="block">Sustular. Uzun süren bir sessizlik oldu. Babaanne'yi yatırıp aşağı inen Recep masayı topluyordu. Metin'in düşündüğünü gördüm. Sanki pis bir toz bulutunun içine girmişti de kasılarak soluğunu tutuyordu. Sonra birden gevşedi.</p>

  <p class="block">"Ben değilim bu akşam burada," dedi. Kalktı, sanki son bir umutla yukarı çıktı. Biraz sonra saçları taranmış, elbiseleri değişmiş, aşağı indi, hiçbir şey söylemeden yürüdü gitti. Sürdüğü tıraş sonrası losyonunun kokusunu bahçe kapısına vardığında hâlâ koklayabiliyorduk.</p>

  <p class="block">"Ne oldu buna?" dedi Nilgün.</p>

  <p class="block">Cevap olarak, biraz değiştirerek, Fuzuli'den bir beyit okudum:</p>

  <p class="block4">&nbsp;</p>

  <p class="block"><i class="calibre1">"Âşık oldu yine bir taze gül-i ra'nâya"</i></p>

  <p class="block"><i class="calibre1">"Ki alır al ile her dem onu yüz gavgaaya"</i></p>

  <p class="block4">&nbsp;</p>

  <p class="block">Nilgün güldü. Sustuk. Başka konuşulacak şey kalmamıştı sanki. Bahçede de olağanüstü bir sessizlik vardı, yağmur sonrası sessizliğinden daha derin, daha karanlık. Çirkin bir merakla Nilgün'ün yüzündeki maskeyi incelemeye başladım. Mor bir mürekkeple mühürler vurulmuş gibiydi. Recep hâlâ içeri gidip geliyordu. Tarihi düşündüm, kayıp defterimi, başka şeyleri. Dayanılacak gibi değildi. Ayağa kalkmışım.</p>

  <p class="block">"İyi, peki, ağbi," dedi Nilgün. "Biraz yürü sen, açılırsın."</p>

  <p class="block">Aklımda yoktu bu, ama yürüdüm.</p>

  <p class="block">"Dikkat et kendine," dedi Nilgün arkamdan. "Çok içtin."</p>

  <p class="block">Bahçe kapısından çıkarken karımı düşünüyordum. Sonra biraz Fuzuli'yi düşündüm, Fuzuli'nin acı çekme isteğini. Acaba divan şairleri o şiirleri bir çırpıda söyleyiveriyorlar mı, yoksa saatlerce kâğıdın başına oturup çizip düzelterek mi yazıyorlar? İş olsun diye düşünüyordum bunları, eve çabuk dönemeyeceğimi anlamıştım. Sokaklarda pazar akşamının tenhalığı vardı, kahveler gazinolar yarı boştu, ağaçlara asılı renkli lâmbaların bazıları belki de dünkü fırtınanın şiddetinden sönmüştü. Kaldırım köşelerindeki su birikintilerine girip çıkan bisikletlerin çamurlu izleri asfaltın üzerinde anlamsız eğriler çizmişti. Bisiklete bindiğim yılları, gençliğimi, sonra gene karımı, tarihi, hikâyeleri, hastaneye götürmem gereken Nilgün'ü, Evliya Çelebi'yi düşünerek taa otele kadar sallana sallana yürüdüm. Orada, sinir bozucu bir pleksiglas panoyu aydınlatan floresan lâmbasının cızırtısıyla birlikte o bayağı müziği duydum. Uzun bir süre kararsızlık geçirdim. Suçu da istiyordum, saflığı da. Sorumluluk duymaya düşkün heriflere şaşıyordum, durup durup beni suçüstü yakalamak isteyen bilincimden hiç hoşlanmıyordum, ahlakçılık sinirimi bozuyordu: Futbol maçlarında kale arkasında bekleyerek kalecileri sinirlendiren fotoğrafçılar gibi! Hastaneye sabah gideriz, diye düşündüm sonunda.</p>

  <p class="block">Döner kapıdan otele girdim, koklaya koklaya mutfağı bulan köpek gibi dinleye dinleye sessiz halılar ve garsonlar arasından geçerek merdivenlerden müziğin kaynağına indim, bir kapıyı açtım: Masalara oturmuşlar, kadınlı erkekli sarhoş turistler, önlerinde şişeler, başlarında fesler, bağırışıyorlar. Anladım: Yabancı turistlere Türkiye'deki son gecelerinde düzenlenen Doğu gecelerinden biriydi. Geniş bir yükseltide aşağılık bir orkestra metalik gürültüler çıkarıyordu. Bir garsona sorup, göbek dansının henüz başlamadığını öğrendikten sonra, arkalarında bir masaya oturdum, çekine çekine rakı istedim.</p>

  <p class="block">İlk kadehi içtikten az sonra, oynak ve yüzeysel bir müzik başladı, zil şıkırtısını duyup tanıyınca baktım, yarı karanlığın içinde gezinen ışık konisinin ucunda dalgalanan yanık dansöz etini gördüm, titreyen parlak takılar gözümü aldı: Hızlı hızlı kıpırdandıkça, kıçından ve memelerinden ışık fışkırıyordu sanki. Heyecanlandım.</p>

  <p class="block">Ayağa kalkmışım. Garson ikinci kadehi getirdi. Oturdum ve yalnız dansöz değil, hepimiz oyun oynuyoruz, diye düşündüm. Dansöz, Doğu'lu nesne kadın gibi görünmeyi oynuyor, Doğu'da son gecelerini geçiren turistler de, onu istediği gibi görüyorlardı. Işık konisi masalar arasından gezindikçe, Alman kadınların yüzlerine bakıyordum: Şaşkın değillerdi, ama belki de şaşırmak istiyorlar, gülümsüyorlardı, bekledikleri şey yavaş yavaş gerçekleşiyordu, dansöze bakarken, kendilerinin "öyle" olmadığını düşünüyorlardı; bu yüzden huzur duyduklarını, kendilerini erkekleriyle bir hissettiklerini seziyordum; bizleri, hepimizi "öyle" gördüklerini de seziyordum; Allah kahretsin: Tıpkı hizmetçisine hükmederken kocalarıyla eşit olduklarına inanan ev kadınları gibi aşağılıyorlardı bizleri!</p>

  <p class="block">Birden kendimi inanılmayacak kadar aşağılanmış hissettim, canım bu çirkin oyunu bozmak istedi, ama biliyorum bir şey yapacağım yok; yenilginin ve akıl karışıklığının tadını çıkarıyorum.</p>

  <p class="block">Müzik sertleşti, yükseltinin görülmeyen bir köşesinde bir bateri, kendini pek de zorlamadan gürültüye hakim olunca dansöz masalara kıçını döndü ve sinirli sinirli yelpazelenen bir elin telaşıyla kaba etlerini salladı. Bunu yasak savar gibi yaptığını hemen dönüp bizlere saldırgan ve gururla göğüslerini çevirmesinden anladım. Sonra ışık konisi yüzünde beklenmedik bir zafer ve güven gösterince rahatladım. Evet, işte: O kadar kolay değildir bize boyun eğdirmek: Hâlâ birşeyler yapabiliyoruz, ayakta durabiliyoruz hâlâ.</p>

  <p class="block">İşte: Dansöz onlara meydan okuyor şimdi; arada bir yutkunan turist kadınların bakışlarını, o bilimsel gözlemciliği de boşa çıkarıyor. Başı fesli turist erkeklerin çoğu zaten kendilerini koyvermişler: Bir nesne kadına yönelir gibi değiller artık, gevşemişler, saygıdeğer bir kadın karşısında küçülür gibi kendilerini unutmuşlar.</p>

  <p class="block">Tuhaf bir mutluluk duydum: Dansözün hantal, ama hareket dolu gövdesi beni heyecanlandırdı. Hepimiz sanki bir uykudan uyanıyorduk. Terle parlayan göbeğin çevresindeki yanık ete bakarken her şeye dört elle sarılabileceğimi düşündüm, mırıldandım: Hemen şimdi eve döneyim, Nilgün'ü hastaneye götüreyim, sonra, ince eleyip sık dokumadan kendimi tarihe vereyim, geçmiş ve gerçek hikâyelere, kanlı canlı olaylara inanarak yapabilirim bunu, hemen, şimdi yapabilirim.</p>

  <p class="block">Sonra dansöz, duyduğu küçümseyişi açığa vurmak istiyormuş gibi onlar arasından gözüne kestirdiklerini ellerinden tutup ortaya çıkarmaya başladı; birlikte göbek atmaya zorluyor onları, Allahım! Alman erkekleri önce küçük beceriksiz hareketlerle kollarını yanlara açıp ağır ağır kıpırdanıyorlar, dostlarına utanan, ama eğlenceye de hakları olduğuna inanan gözlerle bakıyorlar, ama Allah kahretsin, oyun, oyun hepsi; boş yere inandırmaya çalışıyorum kendimi.</p>

  <p class="block">Az sonra dansöz beklediğim ve korktuğum şeye de girişince bütün umutlarımı bir kere daha kaybettiğime karar verdim: Aralarında en budala ve gönüllü gözükeni ustaca seçip, soymaya başladı. Arkadaşlarına gülümseyerek beceriksizce göbek atan şişman Alman, gömleğini çıkarırken artık dayanamıyorum, başım önüme düşüyor. Bütün bilincim şilinsin, geçmişimden hiçbir iz kalmasın, gelecekten ve beklentilerimden de hiçbir iz kalmasın istiyorum. Aklımın kurgularından kurtulayım, aklımın dışında varolan bir dünyada özgürce gezineyim istiyorum, ama kendimi koyveremeyeceğimi, her zaman iki kişi olarak kalacağımı ve aklımın kurguları ve kuruntuları içinde döne döne, lanet olsun, bu pis yerde, bu çirkin müziğin içinde uzun zaman oturacağımı biliyorum artık.</p>

  <p class="block3" id="calibre_pb_28">&nbsp;</p>
</body>
</html>
