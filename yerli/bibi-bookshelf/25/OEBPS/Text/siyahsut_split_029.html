<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siyahsut</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:66c91660-3ebe-4908-a18d-30c59f220cb1" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_20"><br class="calibre2" />
  Geceyarısı darbesi<br class="calibre2" />
  <br class="calibre2" />
  <br class="calibre2" />
  <br class="calibre2" /></h2>

  <p class="sagitalik">Aylardan haziran. Bir geceyarısıydı.</p>

  <p class="normal1">Rüyamda sesler duyuyorum. Kapanıp açılan kapılar, hızlı hızlı ayak sesleri ve anlaşılmayan mır mır fısıltılar. Birileri ateşli ateşli bir şeyler konuşuyor tepemde.</p>

  <p class="normal1">Derken ismimi seçiyorum gürültü patırtının arasında. Her kimse beni çağıran, cevap vermeyip oralı olmazsam kendiliğinden susar diye ümit ediyor, uyumaya devam ediyorum. Ama giderek yükseliyor sesler.</p>

  <p class="normal1">"Hu, hu! Uyan artık! Kalkman lazım!" diye gürlüyor bir ses.</p>

  <p class="normal1">Kim bu münasebetsiz?</p>

  <p><br class="chapter" /></p>

  <p class="normal1">Devekuşu gibi başımı yastığa gömmek suretiyle kurtulurum sanıyorum. Ama bu sefer de saçımı çekip kolumu çimdiklemeye başlıyor birisi. Rüyadan uyanıklığa uzanan o daracık, dumanlı yolu itile kakıla kat ediyorum mecburen. Gözlerimi açıyorum homurdana homurdana. Karşımda Hırs Nefs Hanım'ı buluyorum. Sağ kolumun üzerinden omuzuma tırmanmış, burnumun ucuna kadar yaklaşmış, dik dik bana bakıyor oradan. Üzerinde kırmızı kadife pijamalar. Bu saatte, bu vaziyette bile başında mükemmel bir topuz.</p>

  <p class="normal1">"Son derece önemli bir mesele var. Kalksan iyi olacak!" diyor kaşlarını çatarak.</p>

  <p class="normal1">"Bekleyemez miydi?" diyorum. "Uyuyordum şurda."</p>

  <p class="normal1">"Bekleyemezdi" diyor ve buz gibi bir sesle ekliyor. "Darbeler sabahı beklemez!"</p>

  <p class="normal1">Hoppala!</p>

  <p class="normal1">Ne darbesi, ne demek istedi şimdi bu? Hayra yormak istiyorum ama ne mümkün. Tüylerim diken diken oluyor.</p>

  <p class="normal1">"Seni salonda bekliyoruz" diyor Hırs Nefs Hanım gene aynı tonla.</p>

  <p class="normal1">Üzerime bir şeyler alıp merakla arkasından gidiyorum. Gecenin bu kör vaktinde bu kadar önemli ne olabilir ki?</p>

  <p><br class="chapter" /></p>

  <p class="normal1">Salona vardığımda daha büyük bir süpriz bekliyor beni. Bütün İçimden Sesler Korosu orada. Hazır ve nazır. Bu kadar geç saatte niye ayaktalar?</p>

  <p class="normal1">Önce Sinik Entel Hanım'ı görüyorum. Üzerinde turuncu-sarı dalgalı, batik tarzı bir pijamayla masanın üstündeki meyve sepetinin içinden bana bakıyor. Sallandırmış ayaklarını iki portakal arasından. Elinde sigara, asabi asabi üfürüyor dumanı. Bir farklılık var görünüşünde, ama ne olduğunu çıkaramıyorum.</p>

  <p class="normal1">Az ileride sehpanın üzerindeki selpak kutusuna yaslanmış vaziyette Pratik Akıl Hanım duruyor. Ellerini göğsünde kavuşturmuş. Hem gece yatarken, hem sabah kalkınca giyilebilir olsun diye genellikle eşofman tercih eder kendisi. Şimdi de üzerinde koyu gri bir eşofman takım var. Nedense benimle göz göze gelmemeye gayret ederek duvara bakıyor.</p>

  <p class="normal1">Pencerenin kenarındaki saksıda ise Can Derviş Hanım oturuyor. Fesleğenler arasında. Oturmaktan ziyade havada asılı kalmış gibi, öylesine kıpırdamadan duruyor. Türbanından bir tutam saç salınmış dışarı, yüzünü gölgeliyor. Mavi ipekten geceliğinin kenarları topuklarına değiyor. Dikkatle bakınca fark ediyorum, bir elinden kelepçeyle kalorifer borusuna bağlanmış.</p>

  <p><br class="chapter" /></p>

  <p class="normal1">"Neler oluyor burda?" diyorum tedirginliğimi belli etmemeye çalışarak.</p>

  <p class="normal1">"Bu gece sen uyurken aramızda toplanıp ani ve acil bir rejim değişikliğine gitmeye karar verdik. Şu andan itibaren İçimden Sesler Korosu'nun yönetimini devralmış bulunuyorum" diyor Hırs Nefs Hanım.</p>

  <p class="normal1">Demesiyle, Sinik Entel Hanım'ın boğmacaya yakalanmış gibi öksürmeye başlaması bir oluyor.</p>

  <p class="normal1">"Öhö, öhö..."</p>

  <p class="normal1">"Pardon, eksik ifade etmiş olabilirim... İçimden Sesler Korosu'nun yönetimini devralmış bulunuyoruz" diye düzeltiyor Hırs Nefs Hanım. "Sinik Entel Hanım ve ben! İkimiz darbe yaptık bu gece."</p>

  <p><br class="chapter" /></p>

  <p class="normal1">Şaka olmalı. Ama ölesiye ciddiler ikisi de.</p>

  <p class="normal1">"İçimden Sesler Korosu Merkezi Yürütme Kurulu olarak ilk iş yeni bir anayasa hazırlayacağız. Ancak ondan önce ilk icraatımızı belirledik bile. Senin derhal bu şehirden gitmen gerektiğine karar verdik" diyor Sinik Entel Hanım.</p>

  <p class="normal1">"Nereye gidiyormuşum?" diyorum hayretle.</p>

  <p class="normal1">"Amerika'ya, rap rap!" diye gürlüyor Hırs Nefs Hanım, belli ki emir vermeye çabuk alışmış, iktidara gelmekten pek hoşlanmış. "Yenidünya'ya gidiyoruz hep beraber."</p>

  <p class="normal1">"Niye Amerika?"</p>

  <p class="normal1">Bir an için susuyorlar. Belki de bu soruyu beklemiyorlardı.</p>

  <p class="normal1">"Mesele Amerika değil. Pekâlâ Avusturalya ya da Japonya da olabilirdi" cevabını veriyor Hırs Nefs Hanım. "Önemli olan bir müddet İstanbul'dan uzaklaşman."</p>

  <p class="normal1">Sinik Entel Hanım alıyor eline sazı bu sefer. "Amerika oldu çünkü tesadüfen orada verilen bir bursa başvurduk senin adına. Tebrikler! Kazandın. Toparlan! Gidiyoruz!"</p>

  <p class="normal1">Bu sefer susma sırası bende.</p>

  <p class="normal1">"Senin bir yazar olarak kendini geliştirebilmen için bu yolculuğu yapman gerektiğine kanaat getirdik" diye devam ediyor Sinik Entel Hanım. "Hem unutma, İstanbul kendi çocuklarını hırpalayan bir şehir. Sen de farkında olsan da olmasan da hayli yıprandın son zamanlarda. Buralardan biraz uzaklaşmanda fayda var. Kendi iyiliğin için."</p>

  <p class="normal1">"Peki senin çıkarın ne bu işten?" diyorum ters ters.</p>

  <p class="normal1">"Yalan söyleyecek değilim. Benim açımdan Amerika'ya gitmende avantajlar var elbette. Orada entellektüel açıdan daha doyurucu, daha dinamik bir hayat var. Kitaplar, kütüphaneler, kültürel, sanatsal ve akademik faaliyetler... Tabii ki ben de istiyorum gitmeyi."</p>

  <p class="normal1">"Ya sen?" diyorum Hırs Nefs Hanıma dönerek.</p>

  <p class="normal1">"Ya ben? Ya ben!" diye tekrar ediyor. "Mesele ben değilim. Sensin! Seninle ilgili ciddi bir sorunumuz olmasaydı bu yolculuğa çıkmaya kalkmazdık."</p>

  <p class="normal1">Mideme bir ağrı giriyor. "Neymiş sorunum?" diyorum.</p>

  <p class="normal1">"Şöyle özetleyivereyim: Kafa ve kimlik karışıklığı! İşte bu senin temel sorunun. Hatırlatayım istersen, bunca sene nasıl didindik durduk. Başkaları dışarlarda gezip tozarken biz odalara kapandık, gece gündüz yazdık. Kaytarmadık, oyalanmadık, aksatmadık. Her bir roman için eşek gibi çalıştık. Belki kimse farkında değil, zannediyorlar ki ocakta leblebi kavurmak gibi bir şey kitap yazmak. Ne olacak canım? Koyarsın tencereye beş-on leblebi, kavuruverirsin olur biter. Pardon ama hiç de öyle değil bu işler! Bazen tek bir kelime için bir saat düşünürsün. Bir cümle yazabilmek için beş kitap devirirsin. Yazdığımız her bir romanın arkasında senelerin emeği ve zahmeti var. Alın teri var. Yalan mı?"</p>

  <p class="normal1">"Doğru, var" diyorum uysalca.</p>

  <p class="normal1">Tasdik edilmenin hazzıyla atılıyor Hırs Nefs Hanım: "Peki şimdi sorarım sana. Biz onca emeği boşuna mı verdik? Bunca senenin birikimini nasıl bir kalemde harcamaya kalkarsın? Nasıl olur da birdenbire kitaplarını elinin tersiyle kenara itersin?"</p>

  <p class="normal1">"Hırs Nefs Hanım, bir yanlış anlama var herhalde" diyorum. "Nereden çıkarıyorsun bunları? Hiçbir şeyi bir kenara ittiğim filan yok."</p>

  <p class="normal1">"Var canım. Bal gibi de var!" diye cırlıyor. "Daha doğrusu, eğer biz zamanında müdahale etmeseydik hızla o yöne gidiyordun."</p>

  <p class="normal1">"Hiç anlamıyorum. Nerden bu kanaate vardın?"</p>

  <p class="normal1">"Hareketlerinden tabii ki" diyor. Sonra da işaretparmağını suratıma sallayıp, tüyler ürpertici bir tonla ekliyor: "Kaç zamandır seni gözlemliyorum. Sakın fark etmedim sanma! Ben her şeyin farkındayım. Bebek yapsam nasıl olur diye düşünmeye başladığını görmüyor muyum sanıyorsun? <span class="ideitalik">Acaba anne olabilir miyim? Olsam nasıl bir anne olurum? Yaşım geldi otuz beşe. Biyolojik saatim tik tak tik tak!</span> Aklında sadece bu tür fikirler var bu aralar. Gidişatını hiç iyi görmüyorum. Geçenlerde Boğaz kenarında yürürken o bebek arabasına nasıl baktığın gözümüzden kaçtı mı sanıyorsun?"</p>

  <p class="normal1">"Nasıl bakmışım?" diyorum suçlu suçlu.</p>

  <p class="normal1">"Gözlerin parlayarak..." diyor.</p>

  <p class="normal1">"Ne var bunda?" diye kendimi savunmaya çalışıyorum. Ama Hırs Nefs Hanım sözümü kesiyor anında.</p>

  <p class="normal1">"Bir kadın tanımadığı bir bebek arabasına gözleri parlayarak bakıyorsa bunun sadece iki sebebi olabilir. Ya bebeğin yerinde olmak, yani yeniden çocukluğuna dönmek istiyordur ya da..."</p>

  <p class="normal1">"Ya da?"</p>

  <p class="normal1">"Ya da o bebeğin annesinin yerinde olmak istiyordur. Ya o ya bu. Senin durumunda ikinci ihtimal ağır basıyor."</p>

  <p class="normal1">"Belli ki eğer buralarda kalırsan yolundan sapacaksın!" diye lafa karışıyor Sinik Entel Hanım.</p>

  <p class="normal1">"Neymiş yolum?" diyorum kızgınlıkla. Benim de sabrım taşıyor artık.</p>

  <p class="normal1">"Edebiyat tabii ki!" diye haykırıyor Sinik Entel Hanım ile Hırs Nefs Hanım aynı anda. "Yazar olmak, okur olmak, entelektüel olmak. Snin yolun okumak ve yazmak, yazmak ve okumak... Kitaplar, kitaplar, kitaplar! Bunun dışında bir yolun olamaz! Olmamalı!"</p>

  <p><br class="chapter" /></p>

  <p class="normal1">Öylece kalakalıyorum. Bu ikili ne zaman böyle uyumlu olmaya başladı? Hani araları iyi değildi, sevmezlerdi birbirlerini? Ne zaman böyle sağlam bir koalisyon yaptılar?</p>

  <p class="normal1">Peki ya Pratik Akıl Hanım? Ya o ne diyor tüm bunlara?</p>

  <p class="normal1">Deminden beri hiç konuşmayan Pratik Akıl Hanım aklımdan geçenleri anlamışçasına selpak kutusuna yaslanmayı bırakıp, bana dönüyor. Konuşmaya başlamadan evvel eşofmanının fermuarıyla oynuyor dalgın dalgın:</p>

  <p class="normal1">"Elbette ben Pratik Akıl Hanım olarak her zaman liberal demokrasiden ve pazar ekonomisinden yana olmuşumdur. Totaliter rejimler bana uymaz. Ancak bu olağanüstü şartlar altında darbeyi destekliyorum" diyor. "Senin iyiliğin için."</p>

  <p class="normal1">"Peki ya <span class="ideitalik">senin</span> iyiliğin?" diyorum.</p>

  <p class="normal1">"Eh, o da var tabii. Amerika'da hayat çok daha pratik ve çok daha akılcı. Standartlar var. Belli kurallar, kaideler var. Burası gibi kim kime dum duma değil. Orada ben de daha rahat ederim. Doğrusunu istersen önce hoşlanmamıştım darbe fikrinden ama baktım benim de işime yarıyor bu yeni düzen. Desteklemeye karar verdim."</p>

  <p><br class="chapter" /></p>

  <p class="normal1">Duyduklarıma inanamıyorum. Ben İçimden Sesler Korosu'nun tüm görüş ayrılıklarına rağmen demokrasiye inanan varlıklar olduklarını sanırdım. Ne de olsa bir arada yaşayabilmek için çoğulculuğun ne denli elzem olduğunu biliyorlar. Ya da ben öyle sanırdım. Bunca senedir onları tanıyamamışım demek.</p>

  <p class="normal1">Dönüp, hâlâ pencere kenarında kıpırtısız duran Can Derviş Hanım'a bakıyorum. Bir tek o diğerlerinden ayrı duruyor. Bir tek o başka. Geceliğinin kenarlarını düzeltip, derin derin iç çekiyor. Uzun, kızıl saç tutamı kıvrıla kıvrıla sol yanağına düşüyor. Telaşsız hareketlerle türbanını açıp yeniden bağlıyor.</p>

  <p class="normal1">"Peki ya o?" diyorum fısıldayarak.</p>

  <p class="normal1">Hırs Nefs Hanım cevaplıyor bu kez:</p>

  <p class="normal1">"Ne yazık ki Can Derviş Hanım geceyarısı darbemizi onaylamadı. Kendisine uzun uzun tebliğde bulunduğumuz halde rejim değişikliğine gitmeye ikna edemedik. Bize direnmeyeceğini, isyan etmeyeceğini ama hiçbir koşulda destek vermeyeceğini belirtti. Pasifist Gandi yöntemi direniş uygulayacakmış. Yere yatıp kıpırdamadan oturmalar, kendini yol ortasına zincirlemeler filan. Bu durumda biz de mecburen kendisini tutukladık. Siyasi mahkûm kategorisine koyduk."</p>

  <p class="normal1">"Eline de kelepçe mi vurdunuz?" diyorum dehşet içinde.</p>

  <p class="normal1">"Ha o mu? Üzülme, kelepçesi geçici. İyi halden ötürü kapalı cezaevinde tutukluluk halini prangalı serbest dolaşıma çevirdik" diyor Sinik Entel Hanım.</p>

  <p><br class="chapter" /></p>

  <p class="normal1">Ancak o zaman fark ediyorum Can Derviş Hanım'ın ayağındaki minik prangayı. Tuhaf bir pranga bu. Yarısı kopmuş bir kolye zincirinin ucuna bir mürdümeriği bağlayarak yapılmış. Mürdümeriği olsa olsa 8-10 gramdır. Can Derviş Hanım ise 400 gramlık bir parmak kadın. İstese yürüyebilir.</p>

  <p class="normal1">Can Derviş Hanım'ın bile bile bu tutukluluk haline katlandığı hissine kapılıyorum.</p>

  <p><br class="chapter" /></p>

  <p class="normal1">Açık duran pencerelerden müezzinin sesi doluyor içeri. Sabah ezanı kadife bir battaniye gibi örtüyor sözlerimizin ve sessizliklerimizin üzerini. Artık ne soru sormak geliyor içimden, ne itiraz etmek.</p>

  <p class="normal1">Ezan sona erdiğinde Pratik Akıl Hanım bir zarf uzatıyor burnuma.</p>

  <p class="normal1">"Bu ne?"</p>

  <p class="normal1">"Biletin. Yarın akşam yola çıkıyorsun. Hazırlansan iyi olur."</p>

  <p class="normal1">"O kadar çabuk mu? İyi de bu burs nerde onu bile bilmiyorum! Nereye gidiyorum? Hiçbir şeyden haberim yok."</p>

  <p class="normal1">"Boston!" diyor Pratik Akıl Hanım. "Değil mi ki sonbahar en sevdiğin mevsim, Boston tam senin şehrin. Seveceksin oraları.</p>

  <p class="normal1">Sinik Entel Hanım da katılıyor gururla:</p>

  <p class="normal1">"Dünya üzerinde az sayıda kadın sanatçı ve akademisyene verilen bir burs kazandın. Boston'a gidiyoruz. Hep beraber."</p>

  <p><br class="chapter" /></p>

  <p class="normal1">Öylece sabahı ediyoruz. Günün ilk ışıklarıyla beraber teker teker uyumaya gidiyorlar. Mürdümerikli prangayı Can Derviş Hanım'ın ayak bileğinde bırakarak.</p>

  <p><br class="chapter" /></p>

  <p class="normal1">Az sonra bir ben kalıyorum salonda.</p>

  <p class="normal1">Bir de hâlâ dalgın dalgın pencereden dışarı bakan Can Derviş Hanım.</p>

  <p class="normal1">"Can Derviş Hanım" diye fısıldıyorum.</p>

  <p class="normal1">"Şişt" diyor. "Bekle uyusunlar. O zaman konuşuruz."</p>

  <p class="normal1">Ne kadar bekliyoruz o halde bilmiyorum. Ama bana bir asır gibi geliyor.</p>
</body>
</html>
