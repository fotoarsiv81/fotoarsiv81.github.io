<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siyahsut</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:66c91660-3ebe-4908-a18d-30c59f220cb1" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_14"><br class="calibre2" />
  Fuzuli'nin bacısı<br class="calibre2" />
  <br class="calibre2" />
  <br class="calibre2" />
  <br class="calibre2" /></h2>

  <p class="normal1">Virginia Woolf, <span class="ideitalik">Kendine Ait Bir Oda</span>'da, Shakespeare'in kız kardeşi olarak tanıttığı hayali bir kadın kurgular. Bir de isim takar ona: Judith.</p>

  <p class="normal1">Diyelim ki bu Judith, en az abisi Shakespeare kadar yazmaya meraklı ve gene en az onun kadar yeteneklidir. Peki acaba onun gibi yazarlık yapmaya, hayatını yazıya adamaya muvaffak olabilir mi? Çok büyük ihtimalle hayır, der Woolf sebeplerini uzun uzun açarak.</p>

  <p><br class="chapter" /></p>

  <p class="normal1">Hayır çünkü içinde yaşadığımız toplumun kadınlara sunduğu şartlar ve kurallar ile erkeklere sundukları aynı değildir. Judith şöyle yetenekli, böyle yaratıcı olsun fark etmez, asla Shakespeare olamaz. Zaten kadınlardan beklenilen "munis eş-titiz ev hanımı-vefakâr anne" üçlü rol kalıbı içinde böyle bir hareket alanı bulamayacaktır. Her şeyden evvel yazmaya vakit ayıramayacaktır. Gün boyu yemek, temizlik, alışveriş, ütü, çocuk ve bebek bakımı, kocasının beklentileri, kaynanasının istekleri, ailevi ve sosyal yükümlülükler...derken zaman akıp gidecektir avuçlarından. Kendi kendisiyle baş başa kalabildiği nadir anlarda da yorgunluktan sızıp kalacaktır bir kenarda. Nasıl yazsın? Ne zaman yazsın?</p>

  <p class="normal1">Daha baştan itibaren bir erkek olarak Shakespeare'e tanınan olanaklar kardeşi Judith'ten esirgenecektir. Kız çocukların erkek çocuklar gibi ya da onlar kadar okumaya teşvik edilmediği, erkenden evlendirildiği ve en büyük işlevlerinin evvela "kocalarına karılık etmek" sonra da "çocuklarına annelik etmek" olduğunun öğretildiği bu dünyada, kadın yazarlar maça zaten beş-sıfır yenik başlarlar.</p>

  <p class="ortayazi">*&nbsp;&nbsp;&nbsp;*&nbsp;&nbsp;&nbsp;*</p>

  <p class="normal1">Virginia Woolf'un uğraştığı soruyu bir de Doğu'ya uyarlayalım.</p>

  <p class="normal1">Fuzuli, Şark'ın gelmiş geçmiş en büyük edebi seslerinden. Fuzuli'nin bir küçük kız kardeşi olsa, –ki vardı muhtemelen, ismi de diyelim ki, Firuze.</p>

  <p><br class="chapter" /></p>

  <p class="normal1">Bu Firuze cin gibi bir çocukmuş küçüklüğünde; öğrenmeye meraklı. Doğuştan kâşif tabiatlı, tuttuğunu koparan. Hayal gücü de öyle geniş ki, gün boyu evdeki hizmetkârlara, annesine, anneannesine ve eve gelip giden misafirlere hikâyeler anlatıp duruyor.</p>

  <p class="normal1">"Kız sen bunları nasıl uyduruyorsun? Yoksa geceleri Kaf Dağının ardına gidip masal perileriyle aşık mı atıyorsun uykularında?" diye takılıyor evdeki büyükler.</p>

  <p class="normal1">Firuze merak ediyor nasıl bir yer acaba bu Kaf Dağı dedikleri? Ya da neresi şu Masal Diyarı? Kuran'da anlatılan Cennet-ü Âlâ gibi bir yerdir belki de. Irmakları kevser, ağaçların dallarındaki meyveler mücevher. "Cennete girenler altın bileziklerle süslenecek, ince ve kalın ipekten yeşil giysiler giydirilecekler" diyor ya Kuran-ı Kerim. Firuze en çok bunun için cennetlik olmayı istiyor. Kendini cennetin yeşillikleri arasında bileziklerini şıngırdata şıngırdata salınırken hayal ediyor. Bilmiyor ki, böyle hoş hayaller kura kura hepten yitirecek gerçeklik duygusunu. Bilmiyor ki hayal gücünün hudutsuz ikliminde dolaşmayı sevenler kolay kolay hakiki dünyaya dönmez, dönemez.</p>

  <p class="normal1">Hayal, şeftali yanaklı bir genç kız. Bir su perisi kadar cazibeli, bir su perisi gibi aldatıcı. Kucaklamaya kalksan, kayar gider ellerinden. Tutamazsın. Hakikat ise beli bükülmüş, dişleri dökülmüş, kamburu çıkmış bir acuze. Kolay kolay suratına bakamazsın.</p>

  <p class="normal1">Hayal, Firuze'nin oyun arkadaşı, can yoldaşı. Onlar güle oynaya vakit geçirirken, ihtiyar Hakikat ses etmeden izliyor uzaktan. Gözlerini kısıyor hasetten.</p>

  <p><br class="chapter" /></p>

  <p class="normal1"><span class="ideitalik">"Yakında"</span> diyor Hakikat kendi kendine. <span class="ideitalik">"Çok yakında, şu şımarık Hayal kapı dışarı edilecek. Ben kurulacağım onun tahtına... Firuzecik oynasın dursun şimdilik Hayal'le. Az bi zaman kaldı. Nasıl olsa genç kızlığa geçer geçmez veda edecek o pek sevdiği oyun arkadaşına."</span></p>

  <p><br class="chapter" /></p>

  <p class="normal1">Nerden duysun bunları Firuze? Duysa da anlayamaz ki zaten ardındaki mânâyı.</p>

  <p><br class="chapter" /></p>

  <p class="normal1">Günler böyle geçiyor. Derken bir sabah uyandığında geceliğinde kıpkırmızı bir leke buluyor Firuze. Korkudan yüreği ağzına geliyor. Sanıyor ki bir yeri kesildi de o yüzden kanıyor bedeni. Sanıyor ki görünmez bir yarası var derinde. Ağlayarak koşuyor annesine. Ama daha ağzını açıp iki çift laf etmesiyle okkalı bir tokat yemesi bir oluyor.</p>

  <p class="normal1">"Kimseye bahsetme bundan. Al bakalım şu bezi, temizle kendini" diyor annesi. "Bundan böyle tavırlarına dikkat etmelisin. Artık çocuk değilsin. Sen artık kadın sayılırsın."</p>

  <p class="normal1">Ne zaman, nasıl geçiverdi çocukluktan kadınlığa? Ne yaptı da atlayıverdi o eşiği?</p>

  <p class="normal1">Kabahatli hissediyor kendini. Kabahatli ve kirli. Yaptığı bir şeyden dolayı değil, "olduğu" bir şeyden ötürü. Bizzat varlığı kusurlu, var oluşu noksan gibi. Kanaması durana kadar Kuran-ı Kerim'i eline almamasını tembihliyorlar sıkı sıkı. Kitabı kirletmesin diye.</p>

  <p class="normal1">İnciniyor Firuze. Yüzü gülmez oluyor. O neşeli, cevval çocuk gidiyor, bedeni kendine ağır gelen bir genç kız geliyor yerine. Başı önünde, gözleri firar etmiş ötelere. Firuze kendi evinde bile yabancı, baba ocağında dahi gurbette. Hayal'le oynayamıyor artık. Hakikat gölge gibi takip ediyor ne yöne gitse.</p>

  <p class="normal1">Evdeki kadınlarca göz hapsinde tutuluyor bundan böyle. Aile büyükleri arkasından fısır fısır konuşuyor, ona koca bakmaya başlıyorlar. Ama ne denli sıkı denetlerlerse denetlesinler, tıpkı çocukluğunda yaptığı gibi ikinci kattaki pencerelere koşup, burnunu kafeslere yapıştırmasına mâni olamıyorlar. Ah bir çıkabilse dışarı Firuze. Saatler boyu, günler boyu yürüyebilse sokaklarda. Keşfedebilse dünyayı. Doğup büyüdüğü Kerbela'dan ötelere varabilmek istiyor. Ağabeyi Fuzuli gibi o da mektebe gidebilse. Hadis, kelam, fıkıh, tefsir, gökbilim, simya okusa. O da Türkçeyi, Arapçayı, Farsçayı ustalıkla kullansa. O da elinde kitap, satır satır okuduğunda kocaman bir "aferin" alsa büyüklerinden...</p>

  <p class="normal1">"Aferin Firuze, oku da büyük kadın ol" deseler. "Abin gibi şair olursun inşallah" diye ekleseler ardından.</p>

  <p><br class="chapter" /></p>

  <p class="normal1">Zira Firuze'nin kimselere açmadığı bir sırrı var. Nicedir gizliden gizliye şiir yazar. Önceleri öylesine karalayıverirdi yüreğine dolanları; beklentisiz, kendiliğinden. Sonra sonra anladı ki bu bir tutku. Sirayet etmiş bedenine, ince hastalık gibi. İllet-i güzidedir yazmak. Güzide bir illet. Çoktan zapt etmiş benliğinin kalesini. Sabaha karşı gelir ilham ekseriya. Şafakla beraber kalkar yazar. Namaza kalktı zannederler tıkırtılarını duyanlar. Bilmezler ki Firuze şiir yoluyla ibadet eder, şiirle yakarır Rabb'ına.</p>

  <p class="normal1">İran şairlerinden Hafız'ı, Türk şairlerinden Nesimi'yi örnek alır kendine. Tıpkı ağabeyi gibi. Ne var ki Firuze gün ışığına çıkaramaz yazdıklarını. Utanır. Tamamladığı divanları bahçedeki kümeste saklar. Sabahları yumurtaları toplamak onun görevi ne de olsa. Kümes onun kendine ait odası. Sırdaşı. Nefes alanı.</p>

  <p class="normal1">Bebekliğinden beri Firuze'ye bakan siyahi bir dadı var. Enine boyuna devanası gibi kocaman, teni abanozdan koyu bir kadıncağız bu. Saçları kıvır kıvır, tebessümü gamzeli. Güllü lokum, ter ve safran kokar daima. Bir sabah kadıncağızın eteklerine yapışıverir Firuze.</p>

  <p class="normal1">"Dadıcım, ben de tahsil yapmak istiyorum. Şair olmak istiyorum."</p>

  <p class="normal1">"Deli kız" der dadısı, koca memelerini hoplata hoplata gülerek. "Nerde görülmüş kadın kısmının âlimliğe soyunduğu? Şairlik merakın varsa hele sabret, ilerde çocuklarına okursun şiirlerini, ninni niyetine. Herkesin yeri başka bu âlemde. Herkes vazifesini yapacak."</p>

  <p><br class="chapter" /></p>

  <p class="normal1">Firuze vazifesinin ne olduğunu bilmiyor henüz. Tek bildiği ağbisi gibi bilgili, görgülü ve onun kadar iyi bir şair olmak istediği. Oysa tam dört sene devam edebildi mektebe. Sonra "kız çocuğuna bu kadar eğitim yeter" diyerek aldılar okuldan. Evde devam etsin öğrenimine diye. Nakış, dikiş, ev işi, bir de güzel şarkı söylemeyi, ut çalmayı öğrense yeter de artar ona. Fazlasına ihtiyacı yok. Zaten yakında kendi bebelerini eğleyecek kollarında.</p>

  <p class="normal1">Bu planlardan habersiz yazmaya devam ediyor Firuze. Kümesteki çukura sığmaz oluyor eserleri. Nihayet bir gün dayanamayıp ağabeyine gösteriyor bir şiirini.</p>

  <p class="normal1">"Hımm, kimindir bu? Nereden buldun bakayım sen bunu" diyor Fuzuli, yüzünde belli belirsiz bir ışıltıyla.</p>

  <p class="normal1">"Benim" diyemiyor Firuze. Cesaret edemiyor. Hem emin olmak istiyor evvela. Acaba hakikaten iyi mi yazdıkları? Sahiden kabiliyeti var mı?</p>

  <p class="normal1">"Bir komşumuz uğradı da. Onun oğlu yazarmış bunları. Dedi ki ağabeyine söyle de sevabına bir bakıversin, varsa evladımızın kabiliyeti söylesin" diyor. Kıpkırmızı kesiliyor bunları derken.</p>

  <p class="normal1">"O vakit söyle o komşuya, oğlu kimse gelsin beni görsün muhakkak. Bir cevher var bu delikanlıda, işlemek lazım" diye cevaplıyor Fuzuli sakalını kaşıyarak.</p>

  <p class="normal1">Seviniyor Firuze. Uygun bir zamanda abisine gerçeği itiraf etmeyi düşünüyor.</p>

  <p><br class="chapter" /></p>

  <p class="normal1">Ama hayat böyle bir fırsat tanımıyor. Bu konuşmanın üzerinden daha bir ay geçmeden talibi çıkıyor. Ona danışılmadan, iki aile arasında söz kesiliyor. Göz açıp kapayıncaya kadar geliyor kararlaştırılan tarih. Firuze düğün dernekle evlendiriliyor. Tefler darbukalar eşliğinde çalıp söylüyorlar kına gecesinde. Kâh neşeyle göbek atıp, kâh gözyaşı döküyor kadınlar. Kendi düğünlerini hatırlıyorlar belki de. Cız ediyor içleri, genç yaşta gelin edilenlere.</p>

  <p class="indentmetin">Daha dün çocuktu/ kanadı geceliğine/ bir günde/ genç kız oldu Firuze/ yaşlandı/yasaklandı/</p>

  <p class="indentmetin">Gene öyle aniden/ korkular içinde ve cebren/ yürüyerek kendinden evvel bu yollardan geçmiş kadınların ayak izlerinden/ vedalaştı genç kızlığıyla/ helalleşemeden/ bir gecede/ kadın oldu.</p>

  <p class="normal1">Kocası aslen İstanbullu olduğu için, yeni evlilerin yuvalarını orada kurmalarına karar veriliyor. Kerbela nere, İstanbul nere? Kendinden daha kuvvetli, daha taşkın bir akıntıyla sürükleniveriyor evinden, ailesinden, çocukluğundan uzağa. Dadısını da katıyorlar yanına. Bir de cariye veriyorlar yoldaşlık etsin diye. Öylece uzaklaşırken alıştığı topraklardan ve şimdiye değin hemen hemen hiç ayrılmadığı konaktan, kümeste sakladığı şiirleri yanına almak gelmiyor içinden. Bırakıyor onları geride.</p>

  <p class="normal1">Bahçedeki kümeste, tavuk yemi kaplarının altındaki çukurda sır oluyor, esrar oluyor, toz oluyor, hiç oluyor şiirleri.</p>

  <p class="normal1">Çok geçmeden Firuze kendini kalabalık bir şehirde yalnız ve yabancı, içine kapanık ve ürkek buluveriyor. Üstelik altı aylık hamile. Bir zamanlar yazdığı şiirler, sahip olduğu tüm hevesler, uyanınca tek bir anını dahi hatırlayamadığı tatlı bir rüyanın parçaları gibi sabah rüzgârında dağılıp gidiyor.</p>

  <p class="ortayazi">*&nbsp;&nbsp;&nbsp;*&nbsp;&nbsp;&nbsp;*</p>

  <p class="normal1">Osmanlı tarihi boyunca Firuze gibi kaç kadın vardı acaba? Şair ya da yazar olabilecekken olamayan, ömür boyu yazabilecekken hiç yazamayan... Eserlerini bir sır gibi kendine saklayan. Kabiliyetleri kümeslerde, çekmecelerde, sandıklarda, kilerlerde saklanan ve gene oralarda çürüyen, heba olan... Seneler, onseneler sonra torunlarına masal anlatırken, "biliyor musun ben de bir zamanlar şiir yazardım, roman yazardım, hikâye yazardım" diye sırrını açan... Bu da bir masalmış gibi...</p>

  <p class="normal1">Çok olmalı.</p>

  <p class="normal1">Çok olmalı ki, Namık Kemal'in 1872de <span class="ideitalik">İbret</span>'te yazdığı ve Osmanlı aile yapısını incelediği makalesinde dediği gibi, daha kendileri çocukken çocuk sahibi olur kızlar. Ellerindeki oyuncak bebeklerin yerini sahici bebekler alıverir.</p>

  <p class="normal1">Fuzuli'nin eline hokka-kâğıt-kitap yakıştıran toplum, Firuze'ye bebek yakıştırır.</p>

  <p class="normal1">Kadınlar ancak "doğal vazifeleri"ni aksatmadıkları ölçüde başka işlere soyunabilirler. Osmanlı'nın son dönem şeyhülislamlarından Musa Kâzım'ın "Hürriyet-Mutasavvat" (Özgürlük-Eşitlik) başlıklı yazısında nasihat buyurduğu gibi, kadınların belli bir noktadan sonra eğitime ihtiyaçları yoktur. Okula gönderilmeleri gerekmez. Zira gereğinden <span class="ideitalik">fazla</span> eğitim alırlarsa doğal vazifelerini ihmal edeceklerdir.</p>

  <p class="normal1">Fazla okumamalı, fazla yazmamalıdır kadınlar... Ne olur ne olmaz...</p>

  <p class="normal1">Fuzuli'nin bacısı Firuze hayali bir karakter. Ama Fatma Aliye değil.</p>

  <p class="normal1">Aynı boğucu zihniyet yüzünden Fatma Aliye nam müthiş yazar dahi yazı dünyasında birbiri adına engellere takıldı. Onun gibi son derece kabiliyetli bir yazarın evlendikten sonra geleneksel kadınlık kalıpları içine hapsedildiğini, hatta roman okumasına dahi izin verilmediğini görmek etrafındakileri, bilhassa Ahmed Midhat'ı yakından sarstı.</p>

  <p class="normal1">Öyle ki Ahmed Midhat, Fatma Aliye'nin yaşadıklarından esinlenerek, erkek kılığında dolaşan ve Acemi Ali diye anılan ama asıl ismi Ulviye olan bir kadın karakter yarattı. Ancak erkek kılığına girince hareket imkânı bulan bir kadın yazar fikri aslında ne ilk ne son olacaktı.</p>

  <p class="normal1">O günden bugüne değişmeyen bir kural var: Erkek yazarlar evvela "yazar" olarak algılanırlar, sonra "erkek".</p>

  <p class="normal1">Kadın yazarlar ise evvela "kadın", sonra "yazar".</p>
</body>
</html>
