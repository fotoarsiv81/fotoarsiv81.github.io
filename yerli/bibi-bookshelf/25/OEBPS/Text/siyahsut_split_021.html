<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siyahsut</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:66c91660-3ebe-4908-a18d-30c59f220cb1" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal1">"Hırs Nefs Hanım, Hırs Nefs Hanım, medet. Adalet Hanım'ın salonunda konuşulanları duydun. Cevabın nedir bu çetrefil meseleye?"</p>

    <p class="normal1">"Ah, bir de soruyor musun?" diyor incecik alınmış kaşlarını çatarak. "Tabii ki karşıyım çocuk doğurmana. Yapacak işlerimiz varken sırası mı şimdi çocuk mocuk?"</p>

    <p class="normal1">Acıklı acıklı bakıyorum.</p>

    <p class="normal1">"İyi ama az evvel Can Derviş Hanım'ın yanındaydım, o da diyor ki bu dünyada bu kadar çok koşturup durmanın anlamı yok. Ölmeden önce ölmeli diyor."</p>

    <p class="normal1">"Boş ver sen şimdi Derviş'i. Ne bilir o? Ne anlar dünya halinden" diye kestirip atıyor. "Kadın kafayı bozmuş tespihle, takunyayla. Burnunun ucunu bile görmüyor devamlı göğe bakmaktan."</p>

    <p class="normal1">Bir grissini atıyor ağzına. Peşinden de bir adet çinko hapı.</p>

    <p class="normal1">"Bak canım, ben sana kendi felsefemi özetleyivereyim bir çırpıda: Söylesene, biz mi istedik bu dünyaya gelmeyi? Yo, hayır. Kimse fikrimizi sormadı valla. Düştük anamızın rahmine, geldik işte. E peki mademki ezkaza geldik bu dünyaya, çekip gitmeden evvel kalıcı eserler bırakmayı istemek kadar doğal ne olabilir?"</p>

    <p class="normal1">İtiraz edemiyorum.</p>

    <p class="normal1">"İnsanların ezici çoğunluğu ne yazık ki sıradanlık ve monotonluk içinde yaşayıp gidiyor. Öylesine. Ha var ha yok. Her gün aynı. Oysa özel olmak lazım. Daha hayattayken ölümsüzleşmek lazım. Yeni kitaplar yazmalı, birbirinden yaratıcı kurgular yapmalı, kaleminin kalitesini artırmalısın. Hayat bir yarış. Geride kalmaya gelmez. Ben hesap ettim her sene bir kitap çıkartır, her ay bir yerlere konuşma vermeye uçar, Avrupa'daki tüm edebiyat festivallerine katılır ve Türkiye'yi altı kez turlarsan, beş sene sekiz ay sonra kariyerinde hayli yükselmiş olabilirsin."</p>

    <p class="normal1">"Yuh, insafın kurusun. Sen edebiyatı bir yarış mı sanıyorsun? Sanatın içini boşalttın tamamen" diyorum. "Hem makine miyim ben? Böyle ..."</p>

    <p class="normal1">"Ne sakıncası var ki?" diye kesiyor sözümü. "İnsan hayvana benzeyeceğine makineye benzesin daha iyi değil mi? Ot gibi ıspanak gibi rafta duran hormonlu karnabahar gibi cansız ve hırssız yaşayacağına, makine gibi gürül gürül yaşasın. Metafordan yana sıkıntım yok."</p>

    <p class="normal1">"Peki ya annelik?"</p>

    <p class="normal1">"Annelik... annelik..." diyor kelimeyi ağzında akide şekeri gibi evirip çevirerek. Sonra tadını beğenmemiş olmalı ki suratını buruşturuyor. "Anneliğin 'A'sını dahi duymak istemiyorum. Annelik tamamen bozar planlarımı. Hamilelik, loğusalık, bebek bakımı filan derken yazıyı unutuverirsin. Sakın ha böyle bir şey yapayım deme! Söz ver bakayım bana. Yapmıycam de!"</p>

    <p class="normal1">Ne diyeceğimi bilemiyorum Hırs Nefs Hanım'a. Sustuğumu görünce sinirli sinirli yerinden kalkıyor, çantasını kurcalayıp, en nihayetinde bir kâğıt parçası uzatıyor burnuma.</p>

    <p class="normal1">"Ne bu?"</p>

    <p class="normal1">"Doktor adresi, iyi ki almışım" diyor Hırs Nefs Hanım gayet sakin. "Çok iyi bir jinekolog. Tesadüfe bak. İçime doğmuş gibi bu konuları konuşacağımız, ben de senin için randevu almıştım. Salı günü akşam altı buçukta bekliyor."</p>

    <p class="normal1">"İyi de niye?"</p>

    <p class="normal1">Gözleri parlıyor Hırs Nefs Hanım'ın. Sesine tuhaf bir yumuşaklık veriyor:</p>

    <p class="normal1">"Canım bak kökünden hallediyorum meseleyi. Seni kısırlaştırmaya karar verdim. Bu operasyon kafanı kurcalayan saçma sapan soruların hepsini ortadan kaldırır. Kati çözüm."</p>

    <p class="normal1">"Apartman kedisi miyim ulan ben?" diyorum sinirden zangır zangır titreyerek.</p>
  </div>

  <div class="calibre1" id="calibre_pb_22"></div>
</body>
</html>
