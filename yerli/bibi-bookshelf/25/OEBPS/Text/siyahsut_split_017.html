<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siyahsut</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:66c91660-3ebe-4908-a18d-30c59f220cb1" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal1">"Delirdin mi? Ben böyle bir şey yapamam. Hem bu kadar asistanın, sekreterin, dadının parasını nasıl karşılayacağım?" diye soruyorum.</p>

    <p class="normal1">"Yeme içme, yardımcı tut kendine" diye kestirip atıyor.</p>

    <p class="normal1">"Anlamıyorsun, böyle roman yazılmaz. Üstelik benim eşitlik anlayışıma tamamen ters düşüyor öyle emrimde insan çalıştırmak, teybe okuyup yazdırmak filan..."</p>

    <p class="normal1">"Mantıksız, olumsuz, anlamsız" diye tersliyor Pratik Akıl Hanım aniden kesik kesik robot dilinde konuşmaya başlayarak. Çatıyor kaşlarını. "Senin şu çok sevdiğin Virginia Woolf var ya, onun sadece kendine ait bir odası mı vardı sanıyorsun? Hayır canım. Kadının aynı zamanda kendine ait hizmetçileri, aşçısı, bahçıvanı falan vardı. Bilmez misin Virginia Woolf'un günlükleri, hizmetçileri hakkında yazdığı kızgın ve kaprisli eleştirilerle doluydu? Evin hanımı rolünü bir türlü içine tam olarak sindiremez ama hizmetçisiz de yapamazdı garibim..."</p>

    <p class="normal1">"Sen ne zamandan beri kitap okur oldun? Bakıyorum yazarların hayatlarını araştırıyorsun" diyorum.</p>

    <p class="normal1">Pratik Akıl Hanım'ın son okuduğu edebiyat ürününün ilkokulda herkese şart koşulan Ömer Seyfettin'in <span class="ideitalik">Kaşağı</span>'sı olduğundan şüphelenmişimdir hep. Edebiyata olan ilgisi bu kadarcıktır. Ama her türlü kişisel gelişim kitabını yalar yutar. <span class="ideitalik">Okulda ve Hayatta Başarının Anahtarı, On Derste Kendinizi Yenileyin, İnsanları Tanıma Sanatı, Güzel Konuşmanın Sırları...</span> başucu kitapları. Tabii bir de gazetelerin verdikleri yemek, sağlık ve güzellik eklerini takip eder.</p>

    <p class="normal1">"Ne varmış bunda? İşime gelen her kitabı okurum" diyor. "Yeter ki bir faydasını göreyim. İşlevi varsa, hayatımı pratikleştiriyorsa, niye okumayayım?"</p>

    <p class="normal1">"Peki peki. Ee, ne yaptı sonra?"</p>

    <p class="normal1">"Kim ne yaptı?"</p>

    <p class="normal1">"Virginia Woolf..."</p>

    <p class="normal1">"Ha o mu? Doğrusunu istersen bol bol rol yaptı. Hizmetçileri varken yokmuş gibi davrandı. Orda burda kadınların özgürlüğünden bahseden demeçler verirken, kendi evinde hizmetçilerinin emeklerine bağımlıydı. Bu ne yaman çelişki! Ama akıllı, entellektüel bir kadın olduğu için bu durumu kolaylıkla içine sindiremiyordu tabii. Tek dertleri konken partileri ve daha fazla mücevher edinmek olan burjuva hatunlardan değildi ne de olsa. Yani hep suçluluk duydu sınıfsal konumundan ötürü. Hizmetçilerine yüz yüze emirler vermeyi kendine yediremediği için ne yapardı biliyor musun? İsteklerini kâğıtlara yazardı. Ne iş yapılacak, ne yemek pişirilecek, hangi kıyafet ütülenecek... bunları tek tek kâğıtlara yazıp okumalarını sağlardı. Düşünebiliyor musun aynı evin içinde kâğıtlar aracılığıyla iletişim kuruyorlardı..."</p>

    <p class="normal1">"Ya?" diyorum derin bir nefes alarak.</p>

    <p class="normal1">"Ya!" diyor Pratik Akıl Hanım bilgiç bilgiç. "Ah, çelişkiler... Hiç sevmem! Halbuki ne gerek var çelişkilere değil mi ya?"</p>

    <p class="normal1">"Sen anlayamazsın" diyorum. "Senin için her şey tutarlı, anlaşılır ve pratik olmalı. Oysa benim daha bu haldeyken bile aklım hep karışık. Bir de anne olsam Allah bilir elim ayağıma dolaşır..."</p>

    <p class="normal1">"Düz mantığın yolundan şaşmazsan bir şeycik olmaz" diyor Pratik Akıl Hanım kendinden son derece emin. "Bunun için beyninin farklı bölmelerini programlaman gerek. Şöyle düşün. İnsan beyni mutfak çekmeceleri gibidir. Kaşık çatal takımı bir yerde, toz bezleri bir yerde, peçeteler bir yerde, değil mi ya? Aynı modeli al. Uyarla. Annelik yaparken beyninin annelik çekmecesini açarsın. Yazarlık yaparken de beynindeki yazarlık bölmesi girer devreye. Bir çekmeceyi beyaza boyarız, birini siyaha. Karıştırmazsın. Bir vazifeden diğerine geçerken öteki çekmeceyi kapatırsın. Tıkır tıkır yürür gider.."</p>
  </div>

  <div class="calibre1" id="calibre_pb_18"></div>
</body>
</html>
