<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siyahsut</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:66c91660-3ebe-4908-a18d-30c59f220cb1" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_15"><br class="calibre2" />
  Birer çay daha...<br class="calibre2" />
  <br class="calibre2" />
  <br class="calibre2" />
  <br class="calibre2" /></h2>

  <p class="normal1">"Ne o, daldınız bakıyorum" diyor Adalet Hanım. "Birer çay daha alır mıyız?"</p>

  <p class="normal1">Toparlanıyor, fincanımı uzatıyorum. Ama zihnimde rap rap geçit törenine devam ediyor fikirler.</p>

  <p class="normal1">Annelik ile yazarlık iki zıt kutup değil. Biz de bunlar arasında kati bir seçim yapmak zorunda değiliz elbette. İkisini de beraber kotaran nice kadın var. Tıpkı anneliğin yanı sıra mesleklerini de yürüten yüz binlerce kadın olduğu gibi yeryüzünde... Hem anne hem bankacı/ politikacı/ fırıncı/ öğretmen/ yönetmen/ mühendis/ karikatürist/ dedektif/ akademisyen/ hostes/ işçi/ gazeteci/ manken/ oyuncu... olan, olabilenler gibi. Tüm zorluklara rağmen.</p>

  <p class="normal1">Keza edebiyat dünyasında bolca örnek mevcut. Nadine Gordimer, Margaret Atwood, Anita Desai, Jhumpa Lahiri, Ann-Marie MacDonald, Maureen Frelly, Halide Edip Adıvar, Sevgi Soysal, Latife Tekin, Şebnem İşigüzel ya da Feride Çiçekoğlu. Çoğu kadın yazarın bir, en fazla iki çocuğu var. Fantastik edebiyatın kraliçesi ve üç çocuk annesi Ursula K. Le Guin gibi istisnalar bir kenara.</p>

  <p><br class="chapter" /></p>

  <p class="normal1">Öte yandan çocuk yapmayanlar da var. Emily Dickinson, Charlotte Brontë, Dorothy Parker, Lillian Helmann, Patricia Highsmith, Iris Murdoch, Jeanette Winterson, Zadie Smith, Amy Tan, Kiran Desai...</p>

  <p class="normal1">Demek ki ne tek bir reçete var ortada, herkese uyan. Ne de herhangi bir genelleme yapmak mümkün.</p>

  <p><br class="chapter" /></p>

  <p class="normal1">Peki çocuklar annelerinin "diğer" tutkusu olan edebiyata nasıl bakıyorlar? Bir rakip gibi mi algılıyorlar onu yoksa doğal bir süreç olarak mı? Annelerini kitaplarından kıskananlar var mı acaba içlerinde? Ya edebiyat...? O da kıskanıyor mu çocukları benzer şekilde?</p>

  <p class="ortayazi">*&nbsp;&nbsp;&nbsp;*&nbsp;&nbsp;&nbsp;*</p>

  <p class="normal1">J. K. Rowling, <span class="ideitalik">Harry Potter</span> serisini yazmaya oğlu dünyaya geldikten sonra başladı. Verdiği söyleşilerde anneliğin kendisine ilham verdiğini söylüyor. Sonra bir de kızı oldu ve dizinin ilerleyen sayılarını ona ithaf etti. Uzaktan bakınca "büyü romanları" yazan bir annenin kendi çocuklarına da bol bol masal anlattığını düşünüyor insan. Ama yazı başka, yazan başka. J. K. Rowling büyüye inanmadığını, sadece dine inandığını söylüyor. Ev hali nasıldır bilmem ama yazarlığı annelikle yan yana başarıyla götüren en zengin kadın olsa gerek ...</p>

  <p><br class="chapter" /></p>

  <p class="normal1">Oysa maddi koşulları hiç de elverişli değil pek çok kadının. Sylvia Plath yazı yazabilmek ve kendine vakit ayırabilmek için dadı tutacak parayı bulmakta zorlananlardandı. Bu sebepten kazandığı edebiyat burslarından bazıları kayıtlara "dadı bursu" olarak geçti. Keza Toni Morrison iki oğluna tek başına baktı. Senelerce gündüzleri yazmaya fırsat bulamayıp, sadece geceleri, iki oğlunu uyuttuktan sonra yazabildi. Zor da olsa onlardan ilham ve güç aldığını söyler halen.</p>

  <p class="normal1">Koşullar ne olursa olsun edebiyat ve annelik öylesine uyumlu olabiliyor ki, çocuklar da annelerinin peşinden edebiyat dünyasına girmeyi isteyebiliyorlar. Susan Sontag'ın oğlu David Rieff annesinin izinden giderek hem yazar oldu, hem editör. Hatta bir dönem kendi annesinin editörlüğünü yaptı. Keza Amerikan şiirinin en önemli seslerinden Maya Angelou'nun 16 yaşındayken hamile kaldığı oğlu Guy Raphael Johnson da annesi gibi şair olmayı seçti.</p>

  <p class="normal1">"Eğer bu çocuklar annelerinin uğraşlarından zerre kadar hazzetmiyor ya da anneleriyle geçinemiyor olsalardı muhtemelen onların ayak izlerinden gitmeye kalkmazlardı. Demek ki o kadar kötü değilmiş kadın yazarların annelikleri" diyorum kendi kendime.</p>

  <p><br class="chapter" /></p>

  <p class="normal1">Bir de hem çocuk dünyaya getirip hem de evlatlık edinenler var. Bunların içinde en unutulmazı hem yüzden fazla edebi esere imza atan hem onlarca çocuğun hayatını değiştiren Amerikalı yazar, aktivist, Nobel Edebiyat Ödülü sahibi Pearl S. Buck. 1950 başlarında mevcut evlatlık edinme sisteminin sadece beyaz çocuklara yönelik olduğunu, Asyalı ya da melez çocukların dışlandığını görerek, bu durumu değiştirecek bir adım atmaya karar verdi. Tek başına. Uzun uğraşlar sonucu en nihayetinde "Welcome House" (Hoş Geldin Evi) diye anılan ve farklı ırklardan çocukların isteyen aileler tarafından evlatlık edinilmesini mümkün kılan ilk uluslararası merkezi kurdu. Ardından, gene ayrımcılığa uğrayan Asyalı çocukların durumlarını düzeltmeyi hedefleyen bir burs sistemi ve vakıf oluşturdu. Ve tüm bunları yaparken ne edebiyattan vazgeçti ne yazma hızını düşürdü. Tam tersine. Anneliği ve aktivizmi, yazarlığını daha da kamçılamışa benziyor. <span class="ideitalik">Mübarek Toprak, Mağrur Kalp, Büyük Dalga...</span> Dünya edebiyatının klasiklerinden addedilen unutulmaz romanların yanı sıra muhteşem çocuk kitapları yazdı.</p>

  <p><br class="chapter" /></p>

  <p class="normal1">Ama bir de karşıt örnekler var. Konuşulması daha zor olan onlar. İyi yazar ama son derece kötü anne olanlar... Bunların pek azı hakkında malumatımız var aslında. Dışarıdan iyi görünen nice ilişki içerden bakınca tamamen farklı. Hoş fotoğrafların, parlak ve renkli hayatların altında kırık dökük, yaralı bereli anne-çocuk ilişkileri var.</p>

  <p class="normal1">En bilinen örnek Muriel Spark.</p>

  <p class="normal1">İskoç asıllı Muriel Spark bu yüzyılın en önemli kadın yazarlarından. Yirminin üzerinde roman yazdı. Yanı sıra çocuk kitapları, tiyatro oyunları ve hikâye kitaplarından olmak üzere onlarca eseri var. Üretken, eleştirel ve hayli zekiydi. 68 yaşında hayata gözlerini yumduğu zaman okurları, sevenleri, yayıncıları, eleştirmenleri, tanıyan tanımayan herkes geldi de cenazesine, bir tek öz oğlu, tek evladı olan Robin gelmedi.</p>

  <p class="normal1">İnsanın cenazesine gidemeyecek kadar öz annesinden nefret etmesi ne demek, nasıl bir öfke? Bir romancı merakıyla sormak isterdim Robin'e... Bana öyle geliyor ki oturup çocukluğunu anlatırdı cevap niyetine.</p>

  <p><br class="chapter" /></p>

  <p class="normal1">Edebiyatçı annelerin özel hayatlarındaki başarısızlıklar, başarılı birer roman malzemesi olur belki de.</p>

  <p class="normal1">Muriel Spark Afrika'da (Zimbabve'de) yaşadı ve yazdı gençliğinde. Bir süre sonra İngiltere'ye dönmeye karar verdi. Ne var ki o esnada 6 yaşında olan oğlu Robin'i yanına almadı (kısa bir zaman sonra dönüp oğlunu yanına almayı planlamıştı ama yapamadı. Giderek uzadı söz verdiği tarih, giderek açıldı araları). Çocuk, babası ve babaannesi tarafından büyütüldü. Daha sonra babasıyla o da İngiltere'ye döndü.</p>

  <p class="normal1">Takip eden seneler boyunca Muriel Spark çok az gördüğü oğluna belli aralıklarla para yardımı yaptı. Bundan öteye geçmedi onunla yakınlık seviyeleri. Robin annesinden ayrı büyüdü, ayrı durdu. Ama bağlarının kopma noktasına gelmesi genç Robin'in aniden Yahudi olmak istediğini açıklamasıyla yaşandı. Yahudilik kadından/anneden geçtiği için insana, böyle bir şeyin olabilmesi ancak Robin'in annesinin yahut anneannesinin Yahudi olduğunu ispatlaması halinde mümkündü. O da aynen böyle yapmaya kalktı. Tüm bunlar koyu Katolik olan Muriel Spark'ı çileden çıkardı. Oğlunun din değiştirmeye –ve anne soyağacında Yahudilik olduğunu söylemeye– kalkmasını hiçbir zaman affetmedi. Zaten baştan beri limoni olan ilişkileri iyiden iyiye bozuldu.</p>

  <p class="normal1">Muriel Spark oğlunun sansasyon ve skandal peşinde olduğuna inanıyordu. Robin'in skandallar yaratıp gazetecileri başına toplamaktaki esas amacının kendisine zarar vermek olduğunu söylerdi herkese. Oğluyla arası o kadar kötüydü ki görüşüp görüşmediklerini soran bir gazeteciye, "Benden uzak olsun da, ne hali varsa görsün" cevabını verdi.</p>

  <p class="normal1">Ve hep öyle oldular... Uzak...</p>

  <p class="ortayazi">*&nbsp;&nbsp;&nbsp;*&nbsp;&nbsp;&nbsp;*</p>

  <p class="normal1">Beynimin içinde kaynıyor kazan. Ya ben de edebiyat ile annelik dengesini şaşırıp son tahlilde çocuklarının nefretini kazanan bir yazar olur çıkarsam?</p>

  <p class="normal1">Bir kadının (ya da erkeğin) çocukları tarafından hayat boyu nefret edilmektense hiç çocuk sahibi olmaması, hatta mümkünse bekâr kalması daha iyi değil mi?</p>

  <p><br class="chapter" /></p>

  <p class="normal1">Bir de kendisi çocuk is-te-ye-bi-le-ce-ği halde kocası buna yanaşmadığı için çocuk yapmamayı seçen kadın yazarlar var. En bilinenleri Iris Murdoch. Kocası Bayley çocuklardan hazzetmezdi. Hiçbir zaman çocuk sahibi olmak istemedi. Iris Murdoch da kocasına ayak uydurmayı seçti. Çiftin ilişkisini bu yönüyle anlatan ve Bayley'i epeyce sorgulayan birkaç biyografi Iris Murdoch'un ölümünden sonra peş peşe yayımlandı ve ortalığı bir hayli karıştırdı.</p>

  <p><br class="chapter" /></p>

  <p class="normal1">Ha bire yeni örnekler geliyor aklıma. Ve her örnekle biraz daha bulanıyor resim. Ne bir formülü ne kuralı var bu meselenin. Nihayet baktım ki bocalıyorum, konunun kendiliğinden dağılmasını bekliyorum boş yere. Ama vazgeçmiyor, bekliyor Adalet Ağaoğlu sorgulayan gözleriyle. Bakıyor bana senelerin, seslerin, suskunlukların ötesinden.</p>

  <p class="normal1">"Söylemediniz henüz. Siz neye karar verdiniz?"</p>

  <p class="normal1">Bu soruyu neden vurgulayarak sorma gereği duyduğunu biliyorum. Seziyorum.</p>

  <p class="normal1">Mesele sadece Shakespeare'e tanınan şartların Judith'e tanınmaması, Fuzuli'ye sunulan hayatın Firuze'ye sunulmaması değil. Bir başka konu daha var: annelik ile yazarlık arasındaki olası kan uyuşmazlığı!</p>

  <p><br class="chapter" /></p>

  <p class="normal1">Romancılık dünyanın en benmerkezci işlerinden biridir. Tanrı zannedersin kendini kendi küçük evreninde. Yaratmak muazzam bir iptiladır. Ve her yazar yaratıcılığına müptela. Her gün bu iksirden bir doz içmezsen olmaz, titreme nöbetlerine yakalanırsın. Elin ayağın tutmaz, gözün görmez, yüreğin çarpmaz olur eğer yazamazsan. Yazıya engel olabilecek her şeyi ve herkesi adeta düşman gibi algılamaya başlarsın.</p>

  <p class="normal1">Romancılık dünyanın en heyecanlı oyunlarından biridir. Büyümeyi baştan reddeden ve bir yanıyla daima çocuk ruhlu kalanların oynayabileceği. Kendi yalanlarına evvela kendin inanmalısın ki, başkalarını inandırabilesin kurgularına.</p>

  <p class="normal1">Yaratıcılığa soyunmak, hikâyeler kurmak, karakterler yaratıp karakterler öldürmek, olayların gidişatına yön vermek ve tüm bunları kâğıt üzerinde de olsa istediğin an gene yapabileceğini bilmek faniliğini unutturur insana. Bir teselli verir hayatın uçuculuğu karşısında. Romancı ölümsüz olabileceğine inanır içten içe. Bir sır gibi kendine saklar bu arzusunu, ölüm korkusunu.</p>

  <p><br class="chapter" /></p>

  <p class="normal1">Ve her romancı az biraz narsisttir; kendine hayran. Ya yaptıklarına ya da yapabileceklerine takmıştır aklının kancasını. Çok özel biri zannedeceksin kendini ve pek matah bulacaksın yazdığın her eseri ki ilerleyebilesin günbegün, aybeay, senebesene sabırla, inançla, azimle. Ama işte fazla kaptırırsan kendini bu sakıncalı fikre, sadece kendi romanının değil, bizatihi hayatın merkezi zannedebilirsin pekâlâ kendini. Yazar taifesinin şişkin bir egoya sahip olması tesadüf değil, mesleki deformasyondur aslında.</p>

  <p class="normal1">Öyle inanacaksın ki kurduğun hayallere, anlattığın hikâyelere, onun dışındaki her şey ham ya da ehemmiyetsiz gelecek yazma süreci boyunca. Öyle kapılacaksın ki kelimelere ve karakterlere, "gerçek" dünyaya dönmek bile istemeyeceksin o zaman zarfında.</p>

  <p class="normal1">Dostların aradığında, mühim işler çıktığında, eşin ya da sevgilin yemeğe çıkmak istediğinde, omuzlarına başka sorumluluklar yüklendiğinde, sen yazının yüzü suyu hürmetine hepsini bir bahaneyle atlatacak, savuşturacaksın. Yazmak dışında her şey "tali" gelecek. Sadece ve sadece yazıya zaman ayıracaksın.</p>

  <p><br class="chapter" /></p>

  <p class="normal1">Romancı bencildir. Annelik ise bencilliğin doğal yollardan bertaraf edilmesi. Romancı içe dönüktür, annelik ise alabildiğine dışa dönük. Romancı beyninde bir ufacık özel oda kurar kendine, kapıya da kilit üstüne kilit vurur kimse girmesin diye. Sırlarını, arzularını orada istifler. Gözden uzak.</p>

  <p class="normal1">Annelikte ise tüm kapılar açıktır ardına kadar. Gece gündüz, yaz kış. Kapı pencere açık püfür püfür. Dilediği kapıdan girer çocukların içeri, dilediklerince gezinmek üzere. Ne sığınağın vardır onlara karşı, ne gizli bölmen. Ne mahremiyetin kalır ne bahanen. "Kendine ait oda" diye bir saha yoktur artık içine çekilip yazabileceğin.</p>

  <p><br class="chapter" /></p>

  <p class="normal1">Yazmak, başkalarından hikâyeler çalmayı, hayattan kelimeler aşırmayı gerektirir. Almak üzerine kuruludur yazarlık. Almak ve çalmak. Parlak nesneleri aşırmadan duramayan saksağanlar misali hudutsuz semada kanatlarını aça aça "malzeme" arar yazar taifesi. Buldu mu kapar. Buldu mu toplar. Buldu mu çalar.</p>

  <p class="normal1">Oysa annelik, tam tersine, "vermek" üzerine kuruludur. Karşılıksız, kendiliğinden vermek. Geceler, seneler boyu vermek...Çocuğun düşüp dizlerini kanattığında ya da bademcikleri şişirip yorgan döşek yattığında veyahut okul piyesinde Varyemez Amca'yı canlandırdığında, oralı olmayıp, "Tamam canım ama ben şimdi roman yazıyorum. İlgilenemem seninle. Pazara kadar kapalıyım!" diyemezsin. Kendinden evvel bir başkasını düşünmeyi gerektirir annelik. Bir gün değil, iki gece değil. Daima.</p>

  <p class="normal1">Romancılık ise (en azından roman yazdığın zaman zarfında) romanı her şeyin önüne ve ötesine yerleştirmeni talep eder. İki gün ara versen yazmaya, üçüncü gün kitaba dönmekte zorlanırsın. Biraz ihmal etsen roman karakterlerini tekrar gönüllerini kazanamazsın. Küserler hemen. Disiplinle, inançla yazmayı gerektirir roman. Her gün, her hafta, her ay. Yazar isteyince değil, kitap isteyince ara verilir yazmaya ancak.</p>

  <p><br class="chapter" /></p>

  <p class="normal1"><span class="ideitalik">"Nasıl bağdaştırırsın annelik ile yazarlık arasındaki zıtlıkları bir bünyede-bir bedende-bir zihinde?"</span></p>

  <p class="normal1">Cevap vermek yerine, gözlerimi kaçırıyorum çarnaçar. Dışarıya bakıyorum. Perdelerin tüllerin ardındaki dünyaya. Yağmur çiseliyor camlara.</p>

  <p class="normal1">Birden hızlanıyor zaman.</p>

  <p class="normal1">O kadar hızlanıyor ki geç kalmışım hissine kapılıyorum. Bir yerlere ya da bir şeylere. Yetişmeliyim, ama nereye? Kaç yaşındayım? Otuz üç. Gözlerimi kapıyorum telaşla. Kapamamla sayının oynaması bir oluyor. Benzin pompasında dönen rakamlar gibi hızla atıveriyor, artıveriyor yaşım. Otuz dört, otuz beş, otuz altı, otuz yedi... Daha ne kadar erteleyebilirim düşünmeyi. Duvardaki saat, sokaktaki saat, beynimdeki saat, bedenimdeki saat hepsi birden deli gibi akmaya başlıyor. Ama hepsi de farklı yönde...</p>

  <p class="normal1">İşte o zaman midemin duvarlarını yumruklamaya başlıyor parmak kadınlar. Kaynıyor "İçimden Sesler Korosu".</p>

  <p class="normal1">"Yeter artık, ne zaman çıkaracaksın bizi burdan? Sıkıldık. Sen çıkarmazsan biz çıkarız ha, geliriz oraya" diyor bir tanesi. Acaba hangisi?</p>

  <p class="normal1">"Şışşşt" diyorum iki büklüm mideme eğilerek. "Yavaş olun biraz. Misafirlikteyim."</p>

  <p><br class="chapter" /></p>

  <p class="normal1">Ama susmuyor "İç Sesler". Tam tersine daha da yükseliyor patırtıları. Midemde bir gurultu. İçimde bir gürültü. Çarnaçar ayağa fırlıyorum.</p>

  <p class="normal1">"Tuvalet ne taraftaydı acaba?"</p>

  <p class="normal1">"İleride solda" diyor Adalet Hanım.</p>

  <p><br class="chapter" /></p>

  <p class="normal1">Bir koşu varıyorum banyoya. Kapıyorum kapıyı ardımdan. Bulabildiğim en acemi gerekçeye saklanarak, tuvaleti kendime sığınak yaparak, birkaç dakika düşünme payı kazanıyorum. Adalet Hanım kendi kendime konuştuğumu sanmasın, beni duymasın diye, suyu da açıyorum sonuna kadar.</p>

  <p class="normal1">"Tamam artık çıkabilirsiniz" diyorum fısıldayarak.</p>

  <p class="normal1">Çıt çıkmıyor.</p>

  <p class="normal1">"Hu hu, kime diyorum? Çıkın artık!" diye bağırıyorum bu sefer.</p>

  <p class="normal1">İşte o zaman isteksiz, enerjisiz bir ses yükseliyor içimden.</p>

  <p class="normal1">"Tam çıkıyorduk dışarı, bi de baktık yemek vakti gelmiş. Herkes yemeğini yiyor burda. Çıkamayız şimdi bir yere. İyisi mi sen buraya gel" diyor 'İç Sesler'den biri. Acaba hangisi?</p>

  <p><br class="chapter" /></p>

  <p class="normal1">Ve böylece...</p>

  <p class="normal1">İş başa düştü madem. Gidip bizzat şu parmak kadınlarla konuşmaya karar veriyorum.</p>

  <div class="calibre1" id="calibre_pb_14"></div>
</body>
</html>
