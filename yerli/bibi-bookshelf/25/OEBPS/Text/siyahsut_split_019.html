<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siyahsut</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:66c91660-3ebe-4908-a18d-30c59f220cb1" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal1">İtiraz etmek gelmiyor içimden. Belli ki hayatın pek de öyle <span class="ideitalik">tıkır tıkır</span> giden bir şey olmadığını anlayamıyor Pratik Akıl Hanım. Elinde cetveli, cebinde hesap makinesi, kafasında planlar, programlarla alışmış her şeyi ölçüp biçmeye. Benim için hazırladığı "Annelik de yaparım, yazarlık da!" listesi o kadar uzun ki, rulo yapmam gerekiyor. Ben de ruloyu kolumun altına alıp hoşnutsuz, huzursuz uzaklaşıyorum oradan.</p><br class="chapter" />

    <p class="normal1">Bir koşu varıyorum Doğu Kapısı'na. Beni bekliyor Bab-ı Şark.</p>

    <p class="normal1">Doğu Kapısı'nın ardında bağdaş kurmuş, boyun kırmış, bir ceviz kabuğunun içinde oturuyor "Can Derviş Hanım". Sermiş postunu yüreğime. Dilinde kelam, elinde kehribar tesbihi, çekiyor tane tane. Önündeki tepside bir ufak kâse mercimek çorbası, bir yüksük dolusu su, yanında bir dilim beyaz ekmek. Azla yetinmeyi sever. Öyledir. Başında saçlarının bir tutamını gösteren taşlı bir türban, üzerinde yerlere kadar uzanan yeşilimsi bir elbise, koyu yeşil bir hırka, ayağında haki renkli mestler. Tüm bu yeşil tonları, Can Derviş Hanım'ın kızıla çalan saçları ve yanaklarındaki turuncu çillerle kontrast halinde. Uyumlu bir kontrast.</p>

    <p class="normal1">Yemeğe başlamadan önce şükür duası ediyor. Ben de dinliyorum.</p><br class="chapter" />

    <p class="normal1"><span class="ideitalik">"Ya Rabbim, verdiğin nimetlere, kelimelere, sağlık ve afiyete şükürler olsun. Sen bütün sinelerin ne gizlediğini bilirsin. İnşallah seni çok zikredip de felah bulanlardan oluruz. Gözleri perdelilerden, yüreği mühürlülerden, geniş dünya dar gelenlerden kılma bizi. Doğru yoldan, hayırlı kullarından, ilahi aşkından ayırma yolumuzu ne olur. Elif'in yüreğini genişlet, idrakını artır. Muhabbet ki özüdür kainatın, yaradılışın, ne olur muhabbetinden mahrum bırakma."</span></p><br class="chapter" />

    <p class="normal1">"Amin Dervişçim, ağzına sağlık" diyorum.</p>

    <p class="normal1">O kadar dalmış ki sıçrıyor aniden. Sonra gayet mütebessim, elini sol göğsüne götürüp selam veriyor.</p>

    <p class="normal1">"Sevgili Can Derviş Hanım, canım Batıni yanım" diyorum. "Ne olur söyle bana. Adalet Hanım'ın sorduğu soruyu nasıl cevaplamalıyım?"</p>

    <p class="normal1">"Evvela sükûnet" diyor Can Derviş Hanım. "Ardından metanet... Bir dirhem de dirayet salık veririm. Enfal Suresi'nde Allah müminleri güzel bir imtihana tabi tutmak için yaptı der. Hiç düşündün mü ne demek 'güzel imtihan?'. Telaşa mahal yok. Unutma ki şu âlemde tüm cevaplar görece. Mutlak olan tek varlık âlemlerin Rabbi. Demek ki bir kul için doğru olan bir çözüm bir başkası için pekâlâ noksan, hatta büsbütün yanlış olabilir. Her şeyin hayırlısını dilemeli Allah'tan."</p>

    <p class="normal1">Yutkunuyorum. Benim için neyin hayırlı olacağını nereden anlayacağım peki? Daha ben ne dileyeceğimi dahi bilmiyorum ki, dileğimin hayırlı olup olmadığını sorgulama aşamasına varalım. Tereddütlerimi fark etmemiş gibi devam ediyor Can Derviş Hanım.</p>

    <p class="normal1">"Bir düşün istersen. Bizler miyiz acaba ömrü hayatımızın mimarları yoksa öyle olduğumuzu mu sanıyoruz boş yere? Sen ne karar verirsen ver, her şey olacağına varır son tahlilde. Önemli olan sual şu: Çocuk da doğursan kitap da yazsan, gidip simit de satsan milyon dolarlık ihalelere de girsen, sen ey Âdemoğlu Havvakızı, sen misin hakikaten yaptıklarının sahibi? Sana mı ait bu ten, bu mal mülk? Senin mi bu vücudun şehri?"</p>

    <p class="normal1">Ne diyeceğimi bilemeden dikiliyorum.</p>

    <p class="normal1">Sessizliğimi tasdik sanmış olmalı ki aynen devam ediyor Can Derviş Hanım:</p>

    <p class="normal1">"Senin mi şimdi bu yazdığın romanlar? Sen misin onları kaleme alan?"</p>

    <p class="normal1">Bu mevzu benim bamtelim. Dayanamıyor, atılıyorum: "Aman Derviş, ne yaptın? Tabii ki benim romanlarımın öznesi de nesnesi de. Değil mi ki kalemi tutan el bana ait? Demek ki özne benim. Birinci tekil şahıs" diyorum gururla. Sesim kulağımı tırmalıyor.</p>

    <p class="normal1">"Enam Suresi'ni hatırlar mısın?" diyor o zaman. <span class="ideitalik">"Gaybın anahtarları O'nun katındadır, onları O'ndan başkası bilmez, karada ve denizde olanları O bilir ve bir yaprak düşmez ki, onu O bilmesin; ne toprağın karanlıklarında bir tane, ne de kuru ve yaş hiçbir şey yoktur ki, o her şeyi açıklayan Kitap'ta bulunmasın."</span></p>

    <p class="normal1">Dudağımı kemirmeye başlıyorum.</p>

    <p class="normal1">"Demem o ki, Allah istemezse yaprak bile kıpırdamaz bu âlemde. Hal böyleyken nasıl hâlâ 'özne benim' diye iddia edebiliyorsun? O istemeseydi yazma kabiliyetin olabilir miydi hiç? O istemese nasıl vücuda gelir o romanlar, hikâyeler, yazılar?"</p>

    <p class="normal1">Sıkıntılı bir sessizlik çöküyor.</p>

    <p class="normal1">"İsterse yazdırır, isterse durdurur yazını."</p>

    <p class="normal1">Söyleyecek laf bulamıyorum. İkna olmadım ama edecek itiraz da bulamıyorum.</p>

    <p class="normal1">"Duha Suresini oku" diyor Can Derviş Hanım. "Peygamber Efendimize bir müddet hiç vahiy gelmez. Korkar, sararır, sıkışır yüreği. Sanır ki Allah onu unuttu. Sonra Duha suresi iner. Rabbin seni unutmadı, der. Sana darılmadı. Yazdıran da O, durduran da O."</p>

    <p class="normal1">"İyi ama takdir edersin ki roman yazmak ile vahiy inmesi arasında epeyce fark var" diye atılıyorum nihayet söyleyecek bir söz bulmanın heyecanıyla. "Vahiy gökten gelir. Oysa roman..."</p>

    <p class="normal1">Birden duraklıyorum. Sahi roman nerden gelir? Yerden mi biter romanlar? Ağaçtan mı toplanırlar?</p>

    <p class="normal1">Bozuntuya vermeden devam ediyorum: "Roman başka yerden gelir insana... Romanlardaki hikâyeler hayali. Onları yaratan benim. Benim hayal gücüm."</p>

    <p class="normal1">"Ah nefsimiz" diyor Can Derviş Hanım. "Hep BEN BEN BEN der durur."</p>

    <p class="normal1">"Ama Dervişçim hakkımı yiyorsun. O yazıları ben yazıyorum" diyorum inatla.</p>

    <p class="normal1">"Hı hı" diyor Can Derviş ve başlıyor mercimek çorbasını kaşıklamaya.</p>

    <p class="normal1">Öyle bir "hı hı" ki bu, meali olsa olsa şöyle olabilir:</p>

    <p class="normal1">"Peki canım. Duydum dediklerini. Sen daha olmamışsın, pişmemişsin, ham bir meyva gibi takur tukursun. Sen şimdi en iyisi git biraz dünyayı gez, kitaplar oku, insanlarla tanış, tefekkür ve tevekkül derle, deste deste alametler topla, mânâ denizinde yüz, üstüne bir de kırk fırın ekmek ye. Hamsın daha. Git piş biraz, ondan sonra gel tekrar konuşalım..."</p>

    <p class="normal1">Omuzlarım çökmüş, süngüm düşmüş vaziyette ayrılıyorum Can Derviş Hanımın yanından.</p><br class="chapter" />

    <p class="normal1">Merak bu ya, bir de Güney Kapısı'nı denemek istiyorum. Bab-ı Cenup.</p>

    <p class="normal1">Güney Kapısı'nın ardında iflah olmaz işkolik "Hırs Nefs Hanım" var. 11 cm boyunda, 300 g ağırlığında. En zayıfıdır parmak kadınların. Daima içi içini yer zaten, kilo almaması belki de bu sebepten.</p>

    <p class="normal1">"Vakit nakittir" der hep. Sofra kurmak, yemek yapmakla vakit kaybetmemek için vitamin hapları, atıştırmalık krakerler, cipsler ve bir içimlik meyve sularıyla beslenir. Şu anda da keza önünde bir paket tuzlu grissini, küp küp kesilmiş peynir ile bir kutu portakal-havuç suyu duruyor. Yanında bir adet C vitamini, bir adet çinko hapı, bir adet gingko biloba. Bunlardan ibaret akşam yemeği.</p>

    <p class="normal1">Hırs Nefs Hanım'ın üzerinde dizlerine kadar dümdüz inen vişneçürüğü bir etek, aynı tonda ceket var. İçinde kemik rengi ipek bir gömlek. Kar beyaz tenine hafif bir fondöten, dudaklarına kırmızı bir ruj sürmüş. Koyu kestane saçları ise sımsıkı topuz. Öyle ki tek bir tel bile topuzdan dışarı çıkmamış. Boynunda iki sıra inci kolye, parmaklarında taşlı yüzükler. Her zamanki gibi kusursuz, her daim bakımlı. Porselen dişleri inci gibi muntazam, yapılı. Azimli, kararlı, çalışkandır kendisi. Fazlasıyla. Aynı soruyu ona yöneltiyorum.</p>
  </div>

  <div class="calibre1" id="calibre_pb_20"></div>
</body>
</html>
