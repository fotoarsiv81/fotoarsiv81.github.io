<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siyahsut</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:66c91660-3ebe-4908-a18d-30c59f220cb1" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_21"><br class="calibre2" />
  Haydarpaşa Garı<br class="calibre2" />
  <br class="calibre2" />
  <br class="calibre2" />
  <br class="calibre2" /></h2>

  <p class="normal1">Nihayet diğerlerinin iyice uykuya daldığından emin olduktan sonra Can Derviş Hanım'ın yanına gidiyorum. Bir cımbızın yardımıyla kelepçesini açıyorum. Kırmızımsı halkalarla çevrelenmiş, yorgun bileklerini ovuşturuyor usulca. Sıra minik prangaya gelince, mürdümeriğini kopardığım gibi ağzıma atıyor, zinciri de söküyorum. Takdirle seyrediyor Can Derviş Hanım. Ben de kendimi masallarda esir gemicileri kurtarmaya gelen iyi kalpli dev gibi hissediyorum.</p>

  <p><br class="chapter" /></p>

  <p class="normal1">O vaziyette ikimiz gizlice süzülüyoruz dışarı. Ben yürüyorum, o da çantamın önündeki bozuk para cebine girmiş, ara sıra kafasını çıkararak etrafa bakıyor. Sokağa çıkar çıkmaz başlıyorum söylenmeye.</p>

  <p class="normal1">"Nedir bunlardan çektiğim? Kafayı mı yemişler ne? Birbirlerini gaza getirmişler. İyi valla. Hoşlarına gitmeyen bir şey oldu mu meseleleri açıkça konuşmak yerine geceyarısı darbesi yapmak nerden çıktı?"</p>

  <p class="normal1">Susuyor Can Derviş Hanım.</p>

  <p class="normal1">"Bir de Amerika çıkardılar başıma. Durup dururken. Ne dersin? Şunlara uyup buralardan gitmeli miyim? Yoksa direnmeli miyim bu plana sonuna kadar?"</p>

  <p><br class="chapter" /></p>

  <p class="normal1">"Etrafına bir bak, ne görüyorsun?" diyor Can Derviş Hanım.</p>

  <p class="normal1">Koşuşturan insanlar, tıklım tıklım dolu otobüsler, kasvetengiz binalar, daracık sokaklar, taklit mallarla dolu seyyar satıcı tezgâhları, ucuz Gucciler, Versaceler, ellerinde kirli bezlerle arabaların camını silip üç beş kuruş koparmaya çalışan sokak çocukları, seyyar satıcı avına çıkmış bıkkın zabıta memurları, ışıltılı hayatların ışıltılı ürünlerini tanıtan reklam panoları, ne modern ne geleneksel, çelişkilerinden sentezler çıkaran bir şehir, kilitlenen trafik, patlayan borular... Kendini hırpalayan İstanbullular ve onlara rağmen ayakta kalan İstanbul ve bunca kaos, kaos, kaos... Bunları görüyorum etrafıma bakınca. Ne dememi bekliyor ki?</p>

  <p><br class="chapter" /></p>

  <p class="normal1">"Peki kendine bir bak. Kendinde ne görüyorsun?"</p>

  <p class="normal1">Senebesene yanlış hayaller, yanlış erkekler, yanlış ilişkilerle yıpranmış; babasız büyümesinin kırgınlığını hâlâ atlatamamış; sevgilileriyle kanlı bıçaklı olmuş, kalp kırmış ve kalbi kırılmış; el âlemin ne dediğini gereğinden fazla ciddiye alan, hâlâ tam olarak kendini tanımayan; Allah ya kendisini sevmezse, görmezse, esirgemezse diye endişe eden, gene de O'na sitem etmekten geri duramayan; sadece roman yazdığı zaman mutlu ya da tam olabilen; edebiyat dışında geçen her anı soru işaretleri, çelişkiler ve yalpalamalarla örülü; tam olarak neden yazı yazdığını bilmeyen ama yazı yazmazsa yaşayamayacağına inanan; henüz yeterince olmamış-pişmemiş-büyümemiş, layıkıyla "elhamdülillah" dememiş; ha bire düşüp dizlerini kanatan yarı kız çocuğu yarı kadın bir mahluk görüyorum kendime bakınca. Ama bunu itiraf etmeye dilim varmıyor.</p>

  <p><br class="chapter" /></p>

  <p class="normal1">Baktı ki benden ses seda yok, usul usul konuşmaya başlıyor Can Derviş Hanım.</p>

  <p class="normal1">"Görmüyor musun alametlerle dolu etrafımız" diyor. "Alametler ve tesadüfi olmayan tesadüfler. Tevafuk kelimesi başka tesadüf başka. Mühim bir fark var arada. Tevafukta gelişigüzel gibi duran parçalar aslında bir bütünün tamamlayıcısıdır. Açık bir kitap kabul edeceksin şu koskoca kâinatı. Okurunu bekleyen bir kitap gibi. Her gününü ayrı ayrı okumak lazım. Ne geçmişe ne geleceğe odaklanacaksın. Aslolan şu andır. Sayfa sayfa gideceksin."</p>

  <p class="normal1">Hoşuma gidiyor bu sözler. Yatışıyorum.</p>

  <p class="normal1">"Bakara Suresi'ni hatırla" diye devam ediyor Can Derviş Hanım.</p>

  <p><br class="chapter" /></p>

  <p class="normal1"><span class="ideitalik">"Göklerin ve yerin yaratılışında, gece ile gündüzün sürelerinin değişmesinde,</span></p>

  <p class="normal1"><span class="ideitalik">İnsanlara fayda sağlamak üzere denizlerde gemilerin süzülüşünde,</span></p>

  <p class="normal1"><span class="ideitalik">Allah'ın gökten indirip kendisiyle ölmüş yeri canlandırdığı yağmurda ve yeryüzünde hayat verip yaydığı canlılarda,</span></p>

  <p class="normal1"><span class="ideitalik">Rüzgarların yönlerini değiştirip durmasında,</span></p>

  <p class="normal1"><span class="ideitalik">Gök ile yer arasında emre hazır bulutların duruşunda elbette aklını çalıştıran kimseler için Allah'ın varlığına ve birliğine nice deliller vardır."</span></p>

  <p><br class="chapter" /></p>

  <p class="normal1">"Deliller..." diye mırıldanıyorum.</p>

  <p class="normal1">"Öyle ya. Alametleri okuman lazım."</p>

  <p class="normal1">"Peki bugünü nasıl okumalıyım?" diye soruyorum.</p>

  <p class="normal1">"Ayağına kadar gelen bir seyahat planı var. Ömrü hayatının şu aşamasında yaşaman gereken bir gurbet mevcut demek ki"diyor Can Derviş Hanım uzun uzun düşündükten sonra. "Sen şimdi İstanbul'dan uzaklaşmazsan bu üç parmak kadın seni rahat bırakmazlar. Sabahtan akşama kadar didiklerler bundan böyle."</p>

  <p class="normal1">"Peki ne yapmalıyım?"</p>

  <p class="normal1">"Bence bir gün bu 'ne yapmalıyım' sorusunu sormayı hepten bırakmalısın ya, neyse" diyor içini çekerek. "Son tahlilde kendi içinde hepimizle tek tek barış imzalaman lazım. İçimden Sesler Korosu'nun her bir ferdini kucaklayıp sevebilsen keşke. Ne yazık ki sen henüz bunu yapacak konumda değilsin. Şimdilik sadece ayıklıyorsun kendi içindeki sesleri. Bunlardan bir kısmına 'İyi Ben', bir kısmına 'Kötü Ben' diyorsun. Bazılarımızı bazılarımıza üstün tutuyorsun. Halbuki 'İyi' de 'Kötü' de sana ait, senden bir parça. Biz hepimiz senden yansımalarız. Yani bir bütünüz aslında."</p>

  <p class="normal1">"Yani şimdi senle Hırs Nefs Hanım'ı aynı kefeye mi koymalıyım?" diyorum.</p>

  <p class="normal1">"O da ben de aynı bütüne aitiz unutma. Ah bunu bir anlayabilsen. 'İyi'nin de 'Kötü'nün de aynı çemberin parçası olduğuna kanaat getirinceye kadar bu bölünmeyi yaşamaya devam edeceksin. Sonra inşallah bir gün birleyeceksin hepimizi."</p>

  <p class="normal1">Ne diyeceğimi bilmeden dinliyorum. "İyi ama darbe yaptılar, baksana."</p>

  <p class="normal1">Gülümsüyor Can Derviş Hanım. "O da geçer merak etme. Neyi ötelersen, görmezden gelip bastırırsan, daha da palazlanmasını sağlarsın" diyor. "Bu kuralı bilmiyor musun?"</p>

  <p class="normal1">Bilmiyordum valla.</p>

  <p class="normal1">"Demem o ki en nihayetinde kendi içinle ve dışınla helalleşmen, kâinattaki her bir katreyle vuslata ermen, Hak ile ve gene Hak yolunda bütünleşmen gerek. Bunun için de birtakım aşamalardan geçmelisin. Bu aşamaları uzun bir yolculuğun durakları gibi düşün. Bence sen ayağına kadar gelen bu burs işine biraz da bu gözle bak. Bırak parmak kadınlar Amerika'ya gittiklerini sansınlar. Bırak onlar seni İstanbul'dan kaçırdıklarını sansınlar. İstanbul ya da Boston önemli değil. Önemli olan içsel yolculuk. Amerika'ya filan değil, kendi içine seyahat edeceksin. Öyle düşün."</p>

  <p><br class="chapter" /></p>

  <p class="normal1">Aklıma yatıyor söyledikleri. Belki de haklı. Geçmem gereken bir safha bu. Kendi içimde didişen seslerle barış imzalamayı öğrenmeliyim. Sürekli seferberlik halinde olmaktan bıktım usandım. Daha huzurlu bir insan olmanın yolunu bulmalıyım.</p>

  <p class="normal1">Amerika'ya değil, kendi içime seyahat edeceğim. Bu öyle bir yolculuk.</p>

  <p><br class="chapter" /></p>

  <p class="normal1">Yoldan geçen bir taksiye el ediyorum. "Gel o zaman Dervişçim" diyorum taksinin kapısını açarken.</p>

  <p class="normal1">"Nereye?"</p>

  <p class="normal1">"Haydarpaşa Garı'na"</p>

  <p class="normal1">"Nerden icap etti? Yoksa trenle mi gitmeye karar verdin Boston'a?" diyor gülerek.</p>

  <p class="normal1">"Yok yok! Sadece tren garına gidip bakmak istedim..."</p>

  <p class="ortayazi">*&nbsp;&nbsp;&nbsp;*&nbsp;&nbsp;&nbsp;*</p>

  <p class="normal1">Tren garını görmek istedim sadece. Çünkü ne vakit yüreğine düşse buralardan çekip gitme arzusu, ne vakit kararsız kalsan "gitmek" ile "kalmak" arasında, tren garında en az bir saat geçirmelisin kendinle baş başa. Ancak orada varabilirsin doğru bir karara.</p>

  <p class="normal1">Cinler gözetler geleni gideni Haydarpaşa Garı'nda. Merakla seyrederler kavga eden çiftleri, kavuşan sevgilileri, tayini çıkan öğretmenleri, parçalanan aileleri, büyük idealler, kısıtlı imkânlarla Anadolu'dan gelen gençleri, kaderine meydan okuyanları ve kaderine boyun eğen nicelerini... Dinmeyen bir merakla seyrederler Âdemoğullarının, Havvakızlarının bin bir türlü hallerini.</p>

  <p><br class="chapter" /></p>

  <p class="normal1">Olur da bir sabah erkenden tepen atar, gözün kararır, gidesin tutar, yüreğin sıkışıverirse; hani olur da uykusuz bir gecenin şafağında "gideyim ben artık buralardan" diyerek atarsan kendini sokaklara plansız, hesapsız ve akılsızca; yani olur da bir sabah yolun düşerse güvercinlerin gölgelerinin vurduğu, sayısız yolcunun aşındırdığı peronlara, bir an için dur öylece. Nefes dahi almadan bekle ve sadece dinle.</p>

  <p class="normal1">Fısıltılarını duyabilirsin. Yaprak hışırdaması gibidir sesleri, öylesine belli belirsiz. Zaman zaman yükselir nağmeleri, iner çıkar. Başka şeyler de çalınır kulağına, yeterince oyalanırsan oralarda. Kim bilir belki de kıkır kıkır güldüklerini ya da ince ince ağladıklarını da duyarsın gardaki cinlerin, perilerin...</p>

  <p class="normal1">İnsan denilen eşref-i mahlukatı tanımak için yolculuklardan, yollardan öte fırsat mı olur? İstanbul'dan gidenlerin de, şehr-i şehire daha yeni gelenlerin de huyunu suyunu keşfetmek için Haydarpaşa Garı'ndan öte mekân mı var?</p>

  <p class="normal1">Pür dikkat dinler cinler perilerin bu çatının altında konuşulanları. Kaydederler gözlemledikleri ayrıntıları. Peronlardan, vagonlardan cüzdan ve bavul kaçırırlar. Onların içinde biriktirirler tüm bu yolculardan geriye kalan heves ve hüsran dolu hikâyeleri...</p>

  <p class="normal1">Biz on milyon İstanbullu bunun farkında olmasak da pek, hayatımızın hudut boylarını tutar Haydarpaşa Garı'nın silueti. Görev başında unutulmuş ama kendisi görevini hiç unutmamış bir sınır muhafızı gibi bekler sakin ve sessiz ama hep tetikte. Gölgesinin düştüğü yer bir uç boyu, keskin bir kenardır aslında.</p>

  <p class="normal1">İstanbul'a sonradan gelenler daima iliklerinde hissederler o sınırı. Anlatamazlar kimseye.</p>

  <p class="normal1">Bu şehrin küstürdüklerinin sırdaşıdır Haydarpaşa Garı. Ve en iyi o bilir şu hakikati:</p>

  <p><br class="chapter" /></p>

  <p class="normal1">İstanbul'da bir sevdiğin varsa, üstüne üstlük bir de İstanbul'u seviyorsan eğer, ne kadar uzağa gidersen git ve nasıl bir hızla, gene de kurtulamazsın bu şehirle cebelleşmekten rüyalarında.</p>
</body>
</html>
