<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siyahsut</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:66c91660-3ebe-4908-a18d-30c59f220cb1" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_24"><br class="calibre2" />
  Bir ziyafet sofrası<br class="calibre2" />
  <br class="calibre2" />
  <br class="calibre2" />
  <br class="calibre2" /></h2>

  <p class="normal1">Simone de Beauvoir doğumundan yüz sene sonra bugün bile dünya kadın hareketinin tarihinde en derin ve en uzun soluklu iz bırakan isimlerin başında geliyor. Yazar, akademisyen, düşünür. Aktivist, filozof, kadın.</p>

  <p class="normal1">"Kadın doğulmaz, olunur" diye yazmıştı bir zamanlar. Basit ama bir o kadar katmanlı bir iddiayı tartışmaya açarak. Ona göre kadınlar, daha çocukluklarından itibaren bebek doğurmak üzere yetiştiriliyorlardı. Bir anlamda kız çocuklarına bu dünyaya gelme sebeplerinin "anne olmak" olduğu öğretiliyordu. Soyun yeniden üretimi için yaratılmıştı kadınlar. Anne olmaktı her kız çocuğunun yazgısı. Peki yürümesi gereken yolun bu olduğunu öğrenen bir kız çocuğu bu çizginin dışına çıkabilir miydi kolay kolay?</p>

  <p class="normal1">Kendisi baskıcı, koyu Katolik bir anne tarafından yetiştirilen Simone de Beauvoir herkesin bir "muhteşem annelik" söylemidir tutturmasını eleştiren yazılarıyla dikkatleri üzerine çekti. Hem de 1940'larda, yani henüz kimsenin bunları kolay kolay sorgulayamadığı bir dönemde. Yüzyıl ortasında Fransa'da entelektüel çevreler de popüler kültür de annelik ve/veya kadınlığın "tatsız" dönemlerinden bahsetmeye yanaşmıyordu. Menopoz üzerine yazılamıyordu mesela. Ya da "munis eş-titiz ev hanımı-fedakâr anne" olmanın zamanla getirdiği sıkıntı, yılgınlık ve bunalımlardan bahsedilmiyordu. Simone de Beauvoir alışıldık önkabulleri bir kenara itti. Kadınların "çocuk doğurmayı tercih etmek zorunda bırakıldıklarını" işledi konuşmalarında ve yazılarında. "Tercihe zorlanıyordu kadınlar..." Cinsiyet eşitsizliğini içselleştirenleri, hele hele maçoluğu meziyet zannedenleri kıyasıya eleştirmekten geri durmadı. "Ne hikmetse, erkeklerin en vasatı, en sıradanı bile kendini bir kadın karşısında yarı-Tanrı zannediyor" derdi.</p>

  <p><br class="chapter" /></p>

  <p class="normal1">Dili sivri, kalemi sivri ve yüreği de sivriydi. "Orta sınıfın büyük çoğunluğunun benden nefret ediyor olmasını son derece normal karşılıyorum. Başka türlü olsaydı zaten, kendimden şüphe ederdim" diyecek kadar.</p>

  <p class="normal1">Hayat arkadaşı, ruh ikizi Jean Paul Sartre'ın etkisi büyüktü üzerinde. Ama kadın ve cinsellikle ilgili konulara gelince kendi bağımsız, "karşıt" sesini hep korudu. Gene de aynı Simone de Beauvoir, Jean Paul Sartre ile Raymond Aron'un entelektüel sohbetlerinden dışlanacaktı günlerden bir gün. Onlara göre "beyni daha yavaş çalıştığı için..."</p>

  <p class="ortayazi">*&nbsp;&nbsp;&nbsp;*&nbsp;&nbsp;&nbsp;*</p>

  <p class="normal1">Anneliğin mutlak ve kutsal algılanmasını sorgulayanlar sadece Simone de Beauvoir'ın izinden giden Batılı feministler değil. Doğu'da da benzer sorgulamalar ve arayışlar eksik olmadı. Örneğin Japonya'daki kadın hareketi, şimdiye değin yapılmayan bir şey yaparak, <span class="ideitalik">"bosei"</span> denilen "doğal annelik içgüdüsü" kavramını tartışmaya açtı. Bunun biyolojik değil toplumsal bir "kurgu" olduğunu iddia ederek.</p>

  <p class="normal1">Japon feministler, Japonya gibi geleneksel bir toplumda geçerli olan annelik ve kadınlık anlayışlarının içinde yaşanılan toplumun ürünleri olduğunu gösterdiler. Bu tartışmalara zamanla kadın edebiyatçılar da katıldı. 1983'de Yuko Tsuşima'nın <span class="ideitalik">Kaderin Çocuğu</span> (Child of Fortune) adlı eseri, anneliğin hakikatleriyle toplumun dayattığı "ideal" annelik anlayışı arasındaki çelişkileri yaşayan ve bunlar arasında sıkışıp kalan bir kadını anlatır. Japon kadın edebiyatçılar, Japonya'da kadınlara öğretilen geleneksel cinsiyet rollerini sorgulayan önemli sesler oldular.</p>

  <p><br class="chapter" /></p>

  <p class="normal1">Türk edebiyatında benzer bir sorgulamayı nadir bir üslup ve dil hâkimiyetiyle yapan kıymetli bir kadın yazar var: Sevgi Soysal.</p>

  <p class="normal1">Kadınlara dayatılan düşünce kalıplarını kitaplarında zeki, akıcı ve yer yer alaycı bir üslupla sorguladı Sevgi Soysal. "Fedakâr ev kadını" kimliğini derinlemesine kurcaladığı gibi, bu kalıbı gönüllü olarak benimseyen kadınları eleştirmekten de kaçınmadı. Eserlerindeki kadın karakterler toplumun kendilerine verdiği roller ile kişiliklerindeki dinamikleri dengeleme mücadelesi içindeydiler ekseriya. Eşikte duran kadınları anlattı Sevgi Soysal. Ve bir de çekip gidebilenleri. Hem anne hem birey, hem verici hem bağımsız olmaya çalışan, bir noktada kırılan, sevdiklerini kıran, sonra da parçalarını toplayıp uzaklara kaçan, kaçabileceğine inanan kadın karakterler yarattı.</p>

  <p class="normal1"><span class="ideitalik">Tante Rosa</span>'da olduğu gibi:</p>

  <p class="indentmetin">Bir mektup bıraktı Tante Rosa arkada, üç çocuk bıraktı, biri emzikte, kaz kızartması ve elma pastası yapmasını, yemek masası örtülerini kolalamasını, dolapları yerleştirmesini öğrettiği hizmetçi kızı bıraktı. Margarita ekili bir küçük bahçe, tahta merdivenli, yüksek tavanlı, çalar saatli bir ev bıraktı, her pazar sabahı kiliseye giden, her pazar öğleden sonra koynuna giren kocayı bıraktı, şapka giyen komşu kadınları, sümüklü çocuklarını bıraktı, onların kocalarını, onların da kaz kızartmalı hayatlarını bıraktı, kiliseyi bıraktı, çan seslerini, org seslerini, Noel şarkılarını bıraktı, kiliseden dönen çocukların attığı kar topuyla delinen camı tıkadığı sol memesini, yüreğini yağ tabakasıyla örten sol memesini bıraktı. Gitti.</p>

  <p class="normal1"><span class="ideitalik">Şafak</span> adlı eserinde ise Oya karakteri aracılığıyla bir kadının sıkışmışlığını kurcaladı belki de yer yer otobiyografik saptamalarla. Bir tarafa özgürlüğünü koyar Oya, bir tarafa sorumluluklarını. Genişlik, hareketlilik, bağımsızlık ve kafasına estiği gibi gidebilme olasılığını bir yana koyar, anne olmanın gerekliliklerini beri yana.</p>

  <p class="indentmetin">Sürgünüm haftaya bitiyor. Sonra? Denize giderim. Herhangi bir deniz kıyısına. Alanya'dan Ege'nin en güzel kıvrımlarına kadar nice manzara bir film şeridi gibi gözleri önünden akıyor. Mavi. Genişlik. Deniz. Kayalar. Orman. Peki kocası? Peki ev? Peki çocuğu? Peki daha bir yığın sorumluluk? Aslında şimdi ne mavi, ne özgürlük, ne orman var. Yaklaşan sorumluluklar var.</p>

  <p class="normal1">Simone de Beauvoir'ın sözünü ettiği "ev hanımlarının can sıkıntısı"nı en iyi anlayan ve anlatan yazarlardan biriydi Sevgi Soysal. Olağanüstü kadın karakterler aracılığıyla hayatın sıradanlıklarını yakaladı ve deşti, ta ki irinlerini akıtıncaya dek...</p>

  <p class="ortayazi">*&nbsp;&nbsp;&nbsp;*&nbsp;&nbsp;&nbsp;*</p>

  <p class="normal1">Zihnimde bir sofra kuruyorum. Zengin bir ziyafet sofrası. Uzunca bir masa. Kar beyaz bir örtü örtülmüş üstüne, gümüş şamdanlarla bezenmiş. Tam orta yerinden ışıltılı bir avize sallanıyor, nasıl görkemli. Kocaman tabaklarda kızarmış tavuklar, safranlı pilavlar, egzotik tatlılar var. Masanın başına Simone de Beauvoir geçiyor. Somurtuyor gibi görünse de halinden memnun. Sağ yanında Yuko Tsuşima oturuyor, elinde çubuklar, tane tane pilav yiyor Japon usulü. Sol yanında Sevgi Soysal oturuyor. Pek iştahlı sayılmaz ama keyfi yerinde. İçkisinden bir yudum alıyor.</p>

  <p class="normal1">Birbirlerini şahsen tanıma imkânı bulamayan ama aynı dili konuşan bir Fransız, bir Japon, bir Türk kadın yazar ortak ve evrensel problemlere verdikleri ortak ve evrensel cevapların şerefine kadeh kaldırıyorlar.</p>
</body>
</html>
