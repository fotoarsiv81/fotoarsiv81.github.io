<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siyahsut</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:66c91660-3ebe-4908-a18d-30c59f220cb1" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_25"><br class="calibre2" />
  En feminist kampüs<br class="calibre2" />
  <br class="calibre2" />
  <br class="calibre2" />
  <br class="calibre2" /></h2>

  <p class="sagitalik">Şehirlerden Boston, aylardan sonbahar.</p>

  <p class="normal1">Bir eylül sabahı üzerinde kocaman harflerle PETER PAN yazılı bir otobüsten iniyorum haşat olmuş vaziyette. Istanbul ne kadar kalabalık, kaotik ve dinamik ise, Amerika'daki ilk durağım olan Mount Holyoke kampüsü da o kadar sakin, sessiz ve sütliman.</p>

  <p><br class="chapter" /></p>

  <p class="normal1">Boston'a bir saat uzaklıkta gözalabildiğine yeşil, görkemli ağaçlardan ve sincaplardan geçilmeyen bir kampüs Mount Holyoke. 70'e yakın ülkeden 2000'in üzerinde kız öğrencinin okuduğu, her üç öğrenciden birinin "yabancı" olduğu bu kozmopolit üniversite aslında tek bir kadının hayalinden yola çıkarak kurulmuş.</p>

  <p class="normal1">1837 senesinde Mary Lyon adında idealist bir kadın eğitmen, kız öğrencilerin erkeklerle eşit seviyede öğrenim görebilmesi hayaliyle yola çıkmış. Kadınların henüz oy kullanamadığı bir dönemde böyle bir vizyon hayli radikal sayılmış ve pek çok engele takılmış. Ama Mary Lyon inatla ve zaman zaman tek başına kalmak pahasına okul için gerekli parayı ve manevi desteği toplamayı başarmış. Kız öğrencilere en iyi hocalar ve en iyi imkânları sunmak için eğitime başlamış Mount Holyoke. O tarihten bu yana binlerce öğrenci mezun etmiş. Bugün bunların çoğu Amerika'nın üst düzey kurumlarında çalışmakta.</p>

  <p><br class="chapter" /></p>

  <p class="normal1">Burası ve komşu kampüs Smith College, Amerika'daki kadın hareketinin önemli merkezlerinden sayılıyor. Sağım solum önüm arkam feminist kaynıyor. Bir kısmı hayli radikal. Aynı zamanda lezbiyenler de son derece etkin burada. Etkin ve "görünür". Sık sık el ele gezen lezbiyen çiftlere rastlıyorum yollarda.</p>

  <p class="normal1">Mavi işçi tulumu giymiş, saçlarını kırmızı puanlı bir eşarpla bağlamış, tek kolunu açmış Temel Reis gibi kaslarını gösteren güleç ve güçlü bir kadın posteri her yeri süslüyor. Kız öğrencilere ilham versin diye. <span class="ideitalik">"Başarabilirsiniz bu erkek egemen sistemde ayakta durmayı, güçlü olmayı..."</span> sloganı her yerde.</p>

  <p><br class="chapter" /></p>

  <p class="normal1">Mount Holyoke'un devasa, görkemli ve gotik bir kütüphanesi var. Elyazması kitaplardan edebiyata, siyaset felsefesinden botaniğe kadar her konuda kitaba ulaşmak, ezkaza burada olmayan bir kitap varsa onu da başka üniversitelerin kütüphanelerinden bir günde getirtmek mümkün. İçindekiler kadar dışı da etkileyici kütüphanenin. Uzaktan bakınca gizemli bir şatoyu andırıyor. Öğrencilerin sınav döneminde gece gündüz açık tutuluyor bina. İsteyen günde yirmi dört saat buraya kapanıp çalışabiliyor.</p>

  <p class="normal1">Sinik Entel Hanım kütüphaneyi gördüğünde sevincinden havalara zıpladı. Sonra da yanına bir torba mentollü sakız ve peynirli-baharatlı cips alarak kapandı kütüphaneye. Akşamdan akşama yemek yemek için çıkıyor sadece, bir de sigara molası verdiğinde.</p>

  <p><br class="chapter" /></p>

  <p class="normal1">Eylül, ekim, kasım, aralık böyle geçiyor.</p>

  <p class="normal1">Ömrümde gördüğüm en güzel sonbahar tonları boyuyor Boston'u. Sarı, turuncu, kızıl, kahve yapraklarla kaplanıyor dört bir yan.</p>

  <p><br class="chapter" /></p>

  <p class="normal1">Aralık ayında bir sabah Pratik Akıl Hanım'la beraber erkenden ziyaret ediyoruz kütüphaneyi. Orada uzunca bir masanın üzerinde kule kule dizilmiş kitap yığınları arasında kaybolmuş vaziyette buluyoruz Sinik Entel Hanım'ı. Bir kurşunkalemi sırık yapmış kendine. Onun yardımıyla bir kitaptan diğerine zıplayarak geçiyor. Bir de ip merdiven bulmuş nereden bulduysa. Kitaplık raflarına böyle tırmanıyor.</p>

  <p class="normal1">Kulaklarında evrensel barış işareti gümüş küpeler, bileklerinde Kızılderili kavimlerinin sembollerini taşıyan bileklikler şıngırdıyor. Bir de siyah tişört giymiş kotun üstüne. Arkasında ve önünde "I AM ANTI-BUSH/ANTI-WAR/ANTI-RACISM/ANTI-CORPORATE-GLOBALIZATION"<sup class="calibre12"><a class="footnote-link" href="../Text/siyahsut_split_083.html#footnote-100-1" id="footnote-100-1-backlink">[1]</a></sup> yazıyor.</p>

  <p><br class="chapter" /></p>

  <p class="normal1">"Ne okuyorsun gene?" diyorum.</p>

  <p class="normal1">"Şışt" diye parmağını dudaklarına götürüyor. Sonra da devlet sırrı verir gibi fısıldıyor: "Julia Kristeva okuyorum."</p>

  <p class="normal1">"Anlaşılır bir şey mi bari?" diyor Pratik Akıl Hanım.</p>

  <p class="normal1">Cevap vermek yerine ona ters ters bakmakla yetiniyor Sinik Entel Hanım. Sonra bana dönüp açıklıyor:</p>

  <p class="normal1">"Julia Kristeva yüzyılımızın en önemli kadın teorisyenlerinden. Oidipus Kompleksi'ni inceliyor burada. Oidipus Kompleksi, kadınları ve kadınlığı anlamak için son derece mühim bir mevzu. Kız çocuğun geçirdiği evreleri yakından incelemek lazım. Küçükken kendisini anneye bağlı hisseder. Yaklaşık beş yaşına kadar devam eder bu bağlılık. Ama sonra penisi olmadığını fark eder. Büyük bir şok yaşar. Şok ve eksiklik duygusu! Kendini hadım hisseder. Bu eksikliği telafi etmek için babasıyla özdeşleşir, ona bağlanır. O ana kadar sevilen anne bir kenara itilir, hatta rakip olarak algılanır. Buradan hareketle anneye karşı düşmanlık hisleri geliştiren kız çocuklar bile var."</p>

  <p class="normal1">"Bana uymaz" diyorum. "Ben babamı görmeden büyüdüğüme göre böyle bir özdeşleşme yapmam imkânsız."</p>

  <p class="normal1">"Senin şahsi durumunu sonra ele alalım. Şimdi genel bir teori geliştiriyoruz, örneklerle sınamayı sonraya bırak" diyor Sinik Entel Hanım. "Hem biliyor musun senin o çok sevdiğin Sevgi Soysal yazmaya nasıl başladı? Sekiz yaşında babasını annesinden kıskandığı için. Annesini rakip olarak algılayıp, babasının sevgisini kazanmak için başladı yazmaya."</p>

  <p class="normal1">"Ya?" diyorum.</p>

  <p class="normal1">"Ya!" diyor bilmiş bilmiş. "Mesele şu: Her çocuk, annesinin bedeniyle tekrar bütünleşmek ister. İmkânsız bir hayal tabii. Artık çoktan kaybolmuş, sona ermiştir o bütünlük ama gene de hayal etmekten kendini alamaz çocuk. Annenin bedenine geri dönemeyen bireyi babanın 'sembolik düzen'i bekler. Sosyalleşme, kurallar, öğretiler, ataerkil bir toplum içinde var olmanın şartları ve işte tüm bunlar... Bu sembolik düzende tutunabilmek için hayal gücümüzü bastırmak, arzularımızı törpülemek, sosyalleşmek ve 'normalleşmek' zorundayız. Ama ne kadar uğraşırsak uğraşalım, hayal gücü hiçbir zaman yüzde yüz bastırılamaz. Hop diye kendini belli eder en olmadık yerlerde ve anlarda. 'Semiyotik dil'in içine sızar. Babanın 'sembolik düzeni'ne karşı annenin 'semiyotik dil'i işler!"</p>

  <p class="normal1">"Yahu amma karışık işler bunlar. Halbuki ne gerek var hayatı bu kadar karmaşıklaştırmaya. Hiç pratik değilmiş senin bu Fransız feministler" diye söyleniyor Pratik Akıl Hanım kenardan. "Tevekkeli Fransız filmleri de hep böyle sıkıcı bunalım olur."</p>

  <p class="normal1">Kös kös bakıyor Sinik Entel Hanım öteki parmak kadına. Ama onunla dalaşmak yerine devam ediyor kendi havasında:</p>

  <p class="normal1">"Bu noktada Julia Kristeva üç ayrı özdeşleşme biçiminden söz ediyor. Bir, baba ile özdeşleşme. Baba ve sembolik. İkincisi anne ile özdeşleşme. Anne ve semiyotik. Üçüncüsü her iki özdeşleşme biçimini de reddederek ikisi arasında sallantılı bir denge yakalamak..."</p>

  <p class="normal1">Anlamış gibi yapmaya çalışıyorum. Ama yutmuyor Sinik Entel Hanım:</p>

  <p class="normal1">"Niçin anlamıyorsun?" diye üsteliyor. "Eğer üçüncü özdeşleşme türünü yakalayabilirsen işte o zaman bir kadın yazar olarak hem babanın sembolik düzenine erişir hem de bu düzen içine annenin semiyotiğini sızdırmayı başarırsın."</p>

  <p class="normal1">"Peki yeryüzünde bunu başaran kadın yazar var mıymış?" diye oyalama sorusu soruyorum neden bahsettiğimizi anlamadığım açığa çıkmasın diye.</p>

  <p class="normal1">"Var elbette" oluyor cevap.</p>

  <p class="normal1">Sırığına abandığı gibi masanın üzerindeki yığından uçuşa geçip, hooop bir derginin üzerine atlıyor Sinik Entel Hanım.</p>

  <p class="normal1">"Bak mesela, bu makale sana anlattığım teoriyi Virginia Woolf'un eserlerine uyarlıyor. Bilhassa Woolf'un <span class="ideitalik">Dalgalar</span> adlı eserinin tam da böyle sallantılı bir dengede yazıldığını gösteriyor."</p>

  <p><br class="chapter" /></p>

  <p class="normal1">İtiraz etmiyorum. Olabilir. Olmayabilir.</p>

  <p class="normal1">Bana öyle geliyor ki tüm bu teoriler ancak yazı yazıldıktan kitap basıldıktan sonra, "retrospektif" olarak geliştirilebilir. Bir roman yazarken insan, "ben şimdi öyle bir hikâye yazayım ki içinde bir tatlı kaşığı 'babanın sembolik düzeni', bir ölçü 'annenin semiyotik dili' olsun. Bunları da öyle bir karıştırıp metne yedireyim ki üçüncü özdeşleşme türünü yakalayayım" diye düşünemez. Böyle hesaplara girişirsen, yazı tıkanır, iki cümle bile kuramazsın.</p>

  <p class="normal1">Sinik Entel Hanım'ın anlayamadığı nokta bu. Romancılar düşünmeden yazar. Kuramcılar da onların yazdığı her şey üzerine ince ince düşünür, teori geliştirir. Sonra da zannederler ki romancılar da bu kadar ince düşünmüşler kitaplarını yazarken.</p>

  <p><br class="chapter" /></p>

  <p class="normal1">Ben bunlara kafa yorarken, hiç beklemediğim bir soru soruyor Pratik Akıl Hanım dönüp Sinik Entel Hanım'a.</p>

  <p class="normal1">"Entel Hanımcım, pek anlayamadığım bir şey var" diyor. "Anneliğin teorisiyle bu kadar ilgilisin. Yok sembolikti, yok semiyotikti, yok Lacan'dı yok psikanalizdi... Seni dinliyoruz deminden beri. Bir sürü laf ebeliği. Kavram salatası. Ama anneliğin pratiğine gelince, konuyla zerre kadar ilgin yok. Bu nasıl oluyor şekerim?"</p>

  <p class="normal1">Takdirle bakıyorum Pratik Akıl Hanım'a. Haklı valla.</p>

  <p class="normal1">Ama hoşlanmıyor bu sorudan Sinik Entel Hanım:</p>

  <p class="normal1">"Anneliğin teorisiyle pratiği arasında bağlantı kurmak şart mı?" diyor omuzlarını silkerek. Hippi bileziklerini, Hopi bilekliklerini şıngırdatıyor asabi asabi. "Mesela Nazizm üzerine yazıp çizenler Nazi miydi sanki? Hannah Arendt'i ele alalım. O kadar yazdı çizdi totaliter yapıların iç dinamikleri üzerine, kendi totaliter miydi yani? Ya da efendi-köle diyalektiğini anlatan Hegel'i düşünelim bir an için, Hegel köleci miydi? Birebir bağlantı yoktur pratik ile teori arasında. Praxis ise..."</p>

  <p><br class="chapter" /></p>

  <p class="normal1">O kadar uzatıyor ki cevabı, ne ben dinliyorum ne Pratik Akıl Hanım tamamını.</p>

  <p class="ortayazi">*&nbsp;&nbsp;&nbsp;*&nbsp;&nbsp;&nbsp;*</p>

  <p class="normal1">Yarım saat sonra Sinik Entel Hanım'ı her biri tuğla kalınlığında üç ciltlik <span class="ideitalik">Batı Felsefesi Tarihi</span>'yle baş başa, Pratik Akıl Hanım'ı da alt kattaki bilgisayar kursunda bırakıp dışarı çıkıyorum.</p>

  <p class="normal1">Kampüste dolaşmaya başlıyorum. Özlemişim yalnız kalmayı. Parmak kadınlardan birkaç saatliğine de olsa kurtulmanın ferahlığı var yüreğimde. Kuru bir sünger gibi etrafta gördüğüm her ayrıntıyı, işittiğim her sesi alıyorum içime. Her ırktan, her dinden ve milletten kız öğrenci var burada. Farklılıklarını yaka rozeti gibi gururla taşıyorlar.</p>

  <p class="normal1">Kafeteryada yemek alma kuyruğunda tesadüfen lezbiyen bir çiftin önüne düşüyorum. Kadınlardan biri diken diken turuncu saçlı, kısa boylu. Öteki ise hayli uzun boylu ve karnı burnunda hamile. Tepsilerimizi ite ite tren halinde ilerliyoruz. Tam sıra tatlı reyonuna gelince, kısa boylu kadın atılıyor.</p>

  <p class="normal1">"Ah, çok rica etsem, o böğürtlenli keki biz alabilir miyiz? Tek kalmış da..."</p>

  <p class="normal1">Kadının işaret ettiği yerde, cam bir raf üzerinde tek başına duran yuvarlak bir tatlı var. Geri çekiliyorum.</p>

  <p class="normal1">"Elbette, buyrun."</p>

  <p class="normal1">"Ay çok sağ olun. Shirley'nin canı böğürtlen çekti de bu sabah, malum aşeriyor..." diyor kadın bana göz kırparak.</p>

  <p class="normal1">"Ya" diyorum. "Bebek bekliyorsunuz, ne güzel."</p>

  <p class="normal1">"Evet" diyor Shirley karnına pat pat vurarak. "Boy 1,87, satranç şampiyonu, amatör tenis şampiyonu, IQ 160'ın üzerinde, profesyonel ressam, Budizm'e ilgisi var, Uzak Asya felsefelerini incelemiş..."</p>

  <p class="normal1">Anlayamadığımı görünce öteki kadın açıklama yapma gereği duyuyor.</p>

  <p class="normal1">"Bebeğin babasının özelliklerini sayıyor" diyor gururla. "Sperm bankasında binlerce rakip arasından seçtik de babasını... Çok özel bir çocuk olacak."</p>

  <p class="ortayazi">*&nbsp;&nbsp;&nbsp;*&nbsp;&nbsp;&nbsp;*</p>

  <p class="normal1">Akşama doğru yorgun, yalnız ve tatsız dönüyorum kovuğuma. Kaldığım yer on iki metrekarelik bir odadan ibaret. Kenarda akla hayale sığabilecek en ufak, en pratik mutfak tezgâhı, hemen arkada da ufacık bir duş ve tuvaletten oluşan.</p>

  <p class="normal1">Benden önce Hintli bir kadın ressam ikamet etmiş burada. Kullandığı resim malzemelerinin kokusu sinmiş duvarlara. Ondan önce de Zimbabveli bir kadın sosyoloğa verilmiş bu burs. Ve muhtemelen daha onlarca kadına ev olmuştur evvelinde, dünyanın başka başka yerlerinden gelen. Hintli kadından geriye safran ve yağlıboya lekeleri, bir de işlemeli bir oklava kalmış. Zimbabveli kadından geriye de abanozdan, ince, uzun bir Afrika maskesi kalmış duvarda, bir de gene abanozdan, ince, uzun gölgesini bırakmış bu çatının altında.</p>

  <p class="normal1">Ben ne bırakacağım peki bu odada?</p>

  <p class="normal1">"Benden önce bir Türk yazar kalıyormuş burada" diyecek seneye bu bursu kazanan kadın. Harflerden başka bir şey bulamıyorum giderken ona bırakacak.</p>

  <p><br class="chapter" /></p>

  <p class="normal1">Yatağıma uzanıyorum. Aniden kendimi yapayalnız hissediyorum. Daha bu öğlen hoşuma giden, yüreğimi ferahlatan ıssızlık şimdi içimi karartıyor. Ne işim var benim burada? İstanbul'dan, sevdiklerimden, romanlarımın geçtiği yerlerden, annemden, ana dilimden bu kadar uzakta ne arıyorum? Ne demeye varlığımın sınırlarını test ediyorum devamlı? Pat diye atıyorum kendimi bilmediğim sulara, bakalım yüzebiliyor muyum diye?</p>

  <p class="normal1">Yaşıtım kadınların eşleri, çocukları, yuvaları ve çoktan oturmuş bir düzenleri var. Sabahları ailecek kahvaltı yapıyor, gün boyu sosyal bir hayat sürüyorlar. Sık sık takıldıkları mekânlar, tekrarladıkları sosyal ritüeller var. Bense gelmişim otuzlarımın ortasına. Hâlâ sırt çantalarıyla dolaşa dolaşa yaşıyorum. Hâlâ ipi kopmuş bir uçurtma gibi sürükleniyorum rüzgârla.</p>

  <p><br class="chapter" /></p>

  <p class="normal1">Virginia Woolf "kendine ait bir odanız olmalı" demişti kadın yazarlara. Ama tutup da "eviniz olmasın, ömür boyu odalarda kalın" dememişti.</p>

  <p><br class="chapter" /></p>

  <p class="normal1">İçimdeki Sesler Korosu'nun her bir ferdi bir yana dağılmış durumda. Sinik Entel Hanım kütüphaneden çıkacağa benzemiyor. Gece gündüz orada. Boş bulduğu anlarda da ya bir konferansa gidiyor ya workshop'a katılıyor. Pratik Akıl Hanım bilgisayar dersi alıyor harıl harıl. Power Point, Excel, Linux. Yetmezmiş gibi bir sürü sosyal kulübe üye oldu, sabahtan akşama kadar onlarla takılıyor. Can Derviş Hanım en son gördüğümde meditasyon yapıyordu doğanın bu kadar güzel ve dingin olduğu bu yerde. Hırs Nefs Hanım ise internetin başında yazışıyor, oraya buraya başvuruyor, yapacak işler çıkarıyor kendine.</p>

  <p class="normal1">Herkes bir tarafta. Herkes kendi havasında.</p>

  <p class="normal1">Peki ama Anaç Sütlaç Hanım nerede? Uçaktan bu yana görmedim onu.</p>

  <p class="normal1">Belki de gelemedi. Geçemedi sınır kapısından, pasaport kontrolünden. Belki de kaldı bir yerlerde, geride...</p>

  <p><br class="chapter" /></p>

  <p class="normal1">Birden burkuluyor içim. İnsan hiç tanımadığı birini özler mi? Ben Anaç Sütlaç Hanım'ı özlüyorum ama. En azından tanıyabilmek isterdim onu, anaç yanımı...</p>

  <p class="normal1">Uykuya dalarken hâlâ o var aklımda...</p>
</body>
</html>
