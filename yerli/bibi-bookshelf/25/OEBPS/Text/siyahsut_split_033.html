<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siyahsut</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:66c91660-3ebe-4908-a18d-30c59f220cb1" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_23"><br class="calibre2" />
  Kaçak yolcu<br class="calibre2" />
  <br class="calibre2" />
  <br class="calibre2" />
  <br class="calibre2" /></h2>

  <p class="normal1">İstanbul-New York seferini yapan THY uçağı, bir eylül sabahı beni de alarak kalkıyor Atatürk Havaalanı'ndan. Uçak tam kapasite dolu. Öğrenciler, işadamları, akademisyenler, çifte vatandaşlığı olanlar, göçmenlik başvurusunda bulunacaklar, balayına çıkanlar ve sırf New York'u görebilmek için yollara koyulanlar hep bir arada. Türklerin ve Amerikalıların yanı sıra İstanbul üzerinden aktarma yapan Pakistanlılar, Hintliler, Kırgızlar, Ruslar, Araplar da var uçakta.</p>

  <p><br class="chapter" /></p>

  <p class="normal1">Yemek servisinden sonra bir ara kalkıp tuvalete gitmek için arkalara yürüyorum daracık koridor boyunca. Tuvaletlerden biri dolu, biri boş görünüyor. Boş olanın kapısını itip içeri girmemle irkilmem bir oluyor. İçeride, lavabonun üzerinde sıvı sabun şişesinin kenarında bir parmak kadın var. Tam "pardon" deyip çıkacakken, atılıyor.</p>

  <p class="normal1">"Yok yok, lütfen kal... Tanımadın mı?"</p>

  <p><br class="chapter" /></p>

  <p class="normal1">Dikkatlice bakıyorum karşımdaki yabancıya. İçimden Sesler Korosu'nun diğer fertlerine benziyor. O da diğer parmak kadınlar gibi 10-12 cm boyunda olmalı ama kilosu diğerlerinden fazla. En az 500 g vardır herhalde. Saçları da daha koyu. Bu ışıkta kızıl-kestaneye çalıyor. Yüzü neredeyse makyajsız, sadece gözlerine belli belirsiz bir kalem çekilmiş. Belki de biraz rimel var uzun kirpiklerinde. O kadar. Otuzlarında gösteriyor.</p>

  <p class="normal1">"Sen de kimsin?"</p>

  <p class="normal1">"Tanımadın mı?" diyor gene. "Yabancı değilim."</p>

  <p><br class="chapter" /></p>

  <p class="normal1">Tepeden tırnağa süzüyorum parmak kadını. Koyu mavi bir elbise var üzerinde, diz altına uzanan. Ayaklarında düz siyah ayakkabılar. Dalgalı saçlarını mütevazı bir saç bandıyla geriye toplamış. Yanaklarının dolgunluğu fazla kilolarını ele veriyor. Ama tombulluğuyla barışık sanki. Sürekli kalori hesabı yapan Pratik Akıl Hanım'a benzemiyor.</p>

  <p class="normal1">Sakin, utangaç gülümsüyor. Hiç böyle gülümserken kulaklarına kadar kızaran birini görmemiştim. Mutlu olmaktan utanıyor sanki. Sevecen bir yüzü var. İyi birine benziyor.</p>

  <p class="normal1">"Ben senim. İç Sesler'den biriyim" diyor uzun bir duraksamanın ardından.</p>

  <p class="normal1">"Seni daha evvel hiç görmedim. Yeni mi geldin?" diyorum merakla.</p>

  <p class="normal1">Acı acı gülüyor.</p>

  <p class="normal1">"Çok eskiden beri senin içindeyim. Ama sen beni hiç görmek istemedin" diyor sitemle. "Bunca zaman benim bulunduğum tarafa bakmadın bile."</p>

  <p><br class="chapter" /></p>

  <p class="normal1">Haklı olabilir mi? Kafam karışıyor. Nihayet adını sormayı akıl ediyorum.</p>

  <p class="normal1">"Adım Anaç Sütlaç Hanım " diyor gene kızararak.</p>

  <p class="normal1">Bir kahkaha atıyorum. Duyduğum en komik isim bu. Yüzü asılıyor hemen. Bozuluyor.</p>

  <p class="normal1">"Kusura bakma" diyorum. "Bir an boş bulundum. Ama tuhaf bir ismin varmış".</p>

  <p class="normal1">"Niye? Hırs Nefs Hanım'ın ya da Sinik Entel Hanım'ın isimleri daha mı az tuhaf sanki?" diyor. "Onların isimlerine gülmüyorsun ama, haksız mıyım?"</p>

  <p><br class="chapter" /></p>

  <p class="normal1">Haklı. Bir şey diyemiyorum.</p>

  <p class="normal1">"İsmim böyle çünkü ben son derece anaç bir insanım. Evcimen biriyim, evine yuvasına bağlı. Etrafı temizleyip süslemeyi, balkona bambu rüzgâr çanları asmayı, mutfağa fırfırlı perdeler seçmeyi, saksıda renk renk begonya yetiştirmeyi, yazdan kışa turşu dizmeyi, pasta börek pişirmeyi, evime çekidüzen vermeyi seviyorum. Hoşuma gidiyor tüm bunlar. Halıdan mürekkep lekesi nasıl çıkarılır, eteğine zeytinyağı damlarsa ne yapmalı, kireç tutmuş demlik nasıl temizlenir, tüm bu püf noktaları bilirim. Tatlılar pişirim sık sık, bilhassa fırında sütlaç. Tarçın, nar, gülsuyu karışımı serperim üstüne. Parmaklarını yersin, o kadar leziz olur... İşte buralardan geliyor ismim."</p>

  <p><br class="chapter" /></p>

  <p class="normal1">Şaşkın kalakalıyorum. Kim bu kadın? Bir yanlışlık olmalı. Böyle birinin benimle uzaktan yakından ilgisi olamaz. Yumurta kırmak bile gelmez benim elimden, ne ki börek yapmak ya da çiçek yetiştirmek. Sıkılırım mutfakta, bunalırım ev işlerinden, kaçarım. Acaba bu kadıncağız beni başkasıyla mı karıştırıyor? Böyle bir İç Sesim yok benim... Olamaz da...</p>

  <p class="normal1">Ne düşündüğümü anlamış gibi atılıyor Anaç Sütlaç Hanım:</p>

  <p class="normal1">"Beni tanımıyorsun çünkü bunca zaman ağzımı açıp da bir çift laf etmeme dahi izin vermedin. Ta seneler evvel kişiliğinin deposuna kaldırdın beni. Sonra da unuttun gitti orada. Tozlandım. Yaşlandım. Sen beni unuttun ama diğer İç Sesler pekâlâ biliyorlar varlığımı. Onlar da ağız birliği edip sana benim hakkımda bir şey söylemediler. Atıldığım yerde senelerdir beni hatırlamanı bekledim boş yere."</p>

  <p><br class="chapter" /></p>

  <p class="normal1">Suçluluk hissediyorum birden. Peki ama İçimden Sesler Korosu'nun üyeleri bana niye haber vermediler? Hadi malum cadalozlar bir şey demedi, peki Can Derviş Hanım niye bana hiç bahsetmedi acaba anaç yanımdan?</p>

  <p class="normal1">"Ben de her genç kadın gibi evlenmek, kat kat gelinlik giymek, tek taşlı alyans takmak, evlatlarımı büyütmek, süpermarketlerin indirim reyonlarında dolaşmak istiyorum. Ama sen bu tür arzuları o kadar aşağılayıp öteledin ki, bir kez olsun dile getiremedim. Sır gibi sakladım içimde. Utandım. Hep utandım. Çünkü sen benden utanıyordun."</p>

  <p class="normal1">Söyleyecek bir söz bulamıyorum.</p>

  <p class="normal1">Aynı anda uçak hafifçe sallanıyor. Dışarıda servise çıkmaya hazırlanan hosteslerin sesleri duyuluyor.</p>

  <p><br class="chapter" /></p>

  <p class="normal1"><span class="ideitalik">"Sıradan bir hayat beni cezbetmez"</span> diyen Anais Nin geliyor nedense aklıma. Erotik yazılarını yayınlayacak yayıncı bulamayınca bir matbaa makinesi alarak kendi hikâyelerini basan, sırf bu yüzden yazı stilini değiştiren ve cümlelerini kısaltan; ele avuca sığmayan, kendisi gibi eleştirel bir kadın yazarın "ev hanımlığı" filan yapamayacağına sonuna kadar inanan Anais Nin. Düzensiz bir hayatı ve aynı anda birden fazla erkekle ilişkisi oldu hep. Eşi bütün ilişkilerini bildi ve bu duruma göz yumdu. "Yaşadığımız hayatın ne denli geniş ya da dar olduğu bizim taşıdığımız cesarete bağlı" derdi.</p>

  <p class="normal1">Peki ama "hayatın genişliğini" neden hep evin dışında arıyoruz? <span class="ideitalik">Arıyorum?</span> Neden munis ve evcimen olunca hayatın dar; dışa dönük ve kaotik olunca da hayatın geniş olduğunu sanıyorum hep? Gerçekten öyle mi?</p>

  <p><br class="chapter" /></p>

  <p class="normal1">"Anais Nin geldi birden aklıma" diye mırıldanıyorum.</p>

  <p class="normal1">Haliyle Anais Nin'i tanımıyor Anaç Sütlaç Hanım. Hiç duymamış bile ismini. Anlatıyorum biraz.</p>

  <p class="normal1">"Ah" diyor ellerini açarak. "Böyle uçuk kaçık kadın yazarların hayatları hakkında kafa yordukça, hem kadın hem yazar hem de normal olunamayacağına dair bir kanı geliştirdin. Ama bu doğru değil. Normal, hatta gayet sıradan bir insan olabilirsin. O da bir erdemdir. Normal olmaktan korkmamalısın."</p>

  <p class="normal1">"Ama Sinik Entel Hanım der ki 'ne çekiyorsak normallerden çekiyoruz'. Der ki 'faşizm kötülerin değil, normallerin eseridir'. Sürüye ayak uyduran, verilen her emri sorgusuz sualsiz yerine getiren sıradan insanların her türlü totaliterliğe açık olduklarını söyler."</p>

  <p class="normal1">"Boş ver sen Sinik Entel Hanım'ı. Dinleme artık o vıdı vıdıcıları. Senelerdir kafanın etini yediler. Normal bir kadın olmanın, herkese benzemenin, sıradan basit şeyler yapmanın hazzını küçümseme. Ben sana bunları vaat ediyorum. Seninle her hafta semt pazarına gideriz, satıcılarla çatır çatır pazarlık eder, domates biber seçeriz. İndirimdeki mağazaları dolaşır, kokulu mumlar alırız. Öyle güzelleri var ki valla, vanilya-tarçın-bergamot esanslı mumlar... Aynı renkten çiçeklerle süsleriz mumlukların etrafını. Pek şık olur. Böyle sofralar donatırız. Sonra çocuk doğururuz beraber. Alışveriş yaparız bebek mağazalarında. Seversin. İnan bana. O kadar çok seversin ki bir daha o hoyrat entelektüel dünyaya dönmek bile istemezsin."</p>

  <p><br class="chapter" /></p>

  <p class="normal1">Ne diyeceğimi bilemiyorum.</p>

  <p class="normal1">Kapıda bir tıkırtı duyuyoruz aynı anda. Usulca aralayıp bakıyorum.</p>

  <p class="normal1">Tuvaletin önünde bir kuyruk oluşmuş meğer. Kuyruğun hemen başında da Hırs Nefs Hanım duruyor. İçeridekinin ben olduğumu bilmeden bekliyor sırasını. Bir ayağını rap rap yere vurduğuna bakılırsa, sıkışmış olmalı.</p>

  <p class="normal1">Anında gölgeleniyor Anaç Sütlaç Hanım'ın yüzü. Paniğe kapılıyor.</p>

  <p class="normal1">"Aman sakın beni verme onlara. Parçalarlar valla. Bu uçakta olduğumu bilmiyorlar."</p>

  <p><br class="chapter" /></p>

  <p class="normal1">Parçalarlar, haklı. Hırs Nefs Hanım hırslarıyla, Sinik Entel Hanım karamsarlığıyla, Pratik Akıl Hanım kuralcılığıyla, hep beraber parçalarlar Anaç Sütlaç Hanım'ı. Baş edemez onlarla. Korumalıyım onu.</p>

  <p class="normal1">"Merak etme, seni onlara vermem" diyorum elini tutarak.</p>

  <p class="normal1">Parmakları ne Pratik Akıl Hanımınkiler gibi manikürlü, bakımlı; ne Hırs Nefs Hanımınkiler gibi bol yüzüklü; ne de Sinik Entel Hanımınkiler gibi tırnakları yenmiş, etleri koparılmış vaziyette. Yumuşacık, pembe-beyaz, tombul elleri. Bilmediğim türden bir şefkat hissediyorum ona karşı.</p>

  <p class="normal1">İnsanın anaç yanına annelik etme ihtiyacı hissetmesi ne tuhaf!</p>

  <p><br class="chapter" /></p>

  <p class="normal1">"Peki ama Amerika'ya nasıl gireceksin? 11 Eylül'den sonra çok sıkılaştı kontroller, biliyorsun. Vizen filan var mı?"</p>

  <p class="normal1">"Vizem de var, pasaportum da" diyor. "Bunlar dert değil. Amerikalılar benim gibi anaç kadınlara karşı önyargılı değiller ki. Terörist tanımları içine benim gibiler girmiyor."</p>

  <p class="normal1">Gülümsüyorum. Doğrusu, ben de pek El Kaide mensubuna benzetemiyorum bu elma yanaklı kadını.</p>

  <p class="normal1">"Beni kaygılandıran dış dünya değil. Esas mesele bizzat senin içindeki diğer tipler. Sen beni onlardan sakın yeter" diyor gözlerini gözlerime dikerek. "Söz ver bana. İçindeki diğer seslerin beni ezmesine izin vermeyeceğine dair söz bekliyorum senden. "</p>

  <p class="normal1">Yutkunuyorum. Öyle kalakalıyorum.</p>

  <p><br class="chapter" /></p>

  <p class="normal1">Ben hâlâ ne diyeceğimi düşünürken uçak türbülansa giriyor. Üst üste beş-altı kez şiddetli bir bir biçimde sallanıyoruz. Pilotun anonsu geliyor hemen ardından. Yerlerimize dönmemizi, kemerlerimizi bağlamamızı söylüyor tok sesiyle.</p>

  <p><br class="chapter" /></p>

  <p class="normal1">On saniye sonra kapıyı azıcık aralayıp bakıyorum dışarı. Kuyruk dağılmış. Hırs Nefs Hanım da koltuğuna dönmüş.</p>

  <p class="normal1">"Tamam" diyorum Anaç Sütlaç Hanım'a. "Çıkabilirsin."</p>

  <p class="normal1">"Teşekkür ederim beni kolladığın için" diyor yarı sevecen, yarı tedirgin. "Ama henüz söz vermedin bana."</p>

  <p class="normal1">O an öyle güçlü bir istek duyuyorum ki Anaç Sütlaç Hanım'ın yüzünü güldürmek, yüreğini rahatlatmak için. Bile bile bu sözü veremeyeceğimi, versem de tutamayacağımı, dayanamıyorum.</p>

  <p class="normal1">"Söz veriyorum" diyorum. "İçimdeki diğer seslerin seni ezmesine ya da susturmasına izin vermeyeceğim."</p>

  <p class="normal1">Kocaman bir tebessüm yayılıyor yüzüne.</p>

  <p><br class="chapter" /></p>

  <p class="normal1">Tam kapıdan çıkacakken, yeniden tutuyorum elini. Aklıma bir şey takılıyor.</p>

  <p class="normal1">"Söylesene, senin gibi başka İç Sesler var mı henüz tanışmadığım?"</p>

  <p class="normal1">Gözleri ışıldıyor.</p>

  <p class="normal1">"Var ya. Olmaz mı? Benim gibi henüz ortaya çıkma fırsatı bulmamış başkaları da mevcut sende. Bir tek ben miyim sanıyorsun?"</p>

  <p class="normal1">"İyi de niye saklanıyorlar?"</p>

  <p class="normal1">"Saklanmıyorlar. Ortalıktalar aslında. Ama sen bir türlü görmüyorsun onları. Görmüyorsun çünkü bakmıyorsun onlardan yana. Senelerdir Pratik Akıl Hanım, Sinik Entel Hanım, Hırs Nefs Hanım ve Can Derviş Hanım'a verdin tüm dikkatini. Bu malum dörtlüden başkasını görmüyor gözün."</p>

  <p class="normal1">Böyle dedikten sonra süzülüyor dışarı. Tek başıma kalıyorum o daracık tuvalette.</p>

  <p><br class="chapter" /></p>

  <p class="normal1">Merak ediyorum. Kimler bu henüz tanışmadığım İç Sesler? Nasıl tipler acaba.</p>

  <p class="normal1">Buruk bir kabulleniş geliyor ardından. Anlıyorum ki kendimi pek az tanıyorum aslında. Senelerdir hep aynı yöne aynı biçimde baka baka görmeyi ertelediğim, ötelediğim kendim... İçimde henüz tanımadığım, varlıklarını dahi bilmediğim daha kaç kişi, kaç İç Ses var acaba?</p>

  <p><br class="chapter" /></p>

  <p class="normal1">Yerime dönüyorum.</p>

  <p class="normal1">Ve uçak New York Havaalanı'na ininceye kadar hep bunları düşünüyorum.</p>
</body>
</html>
