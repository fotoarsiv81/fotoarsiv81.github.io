<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siyahsut</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:66c91660-3ebe-4908-a18d-30c59f220cb1" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_32"><br class="calibre2" />
  Bir mavi, bir pembe<br class="calibre2" />
  <br class="calibre2" />
  <br class="calibre2" />
  <br class="calibre2" /></h2>

  <p class="sagitalik">Bir buçuk sene sonra,<br class="chapter" />
  yılbaşı sabahında...</p>

  <p class="normal1">Evlendikten bir buçuk sene sonra. Elimde minik, plastik bir nesne, zangır zangır titriyorum banyoda.</p>

  <p class="normal1"><span class="ideitalik">"Prediktörün üzerinde iki çizgi belirirse hamilesiniz demektir"</span> yazıyor kutunun üzerinde. <span class="ideitalik">"Tek mavi çizgi hamile değilsiniz demektir."</span></p>

  <p><br class="chapter" /></p>

  <p class="normal1">Ama ben çizgilere değil, kutunun üstündeki bilgilere bakıyorum büyülenmiş gibi. Çin'de imal edilmiş bu prediktör. Bu yüzden üçte bir daha ucuz eczanede satılan diğer prediktörlerden. Gazeteler yazmıyor mu çarşaf çarşaf? Çin malı oyuncaklar zehirli, Çin malı kıyafetler alerjik çıkıyor bu aralar. Yanlış kimyasallar, ucuz malzeme kullandıkları için pek çok Batı ülkesi Çin mallarının ithalini durduruyor.</p>

  <p class="normal1"><span class="ideitalik">"Merak etme, muhtemelen bu prediktör de arızalıdır"</span> diyorum kendi kendime. Zaman kazanmak için...</p>

  <p class="normal1">Çünkü...</p>

  <p class="normal1">Bir mavi bir pembe çizgi var prediktörün üstünde. Öyle bir ayarlamışlar ki (ah bu Çinliler) önce mavi çizgi çıkıyor. <span class="ideitalik">"Ha demek ki bir şey yokmuş"</span> deyip tam banyodan çıkacağın sırada, nazlı bir edayla endamını gösteriyor pembe çizgi. Kalakalıyorsun.</p>

  <p><br class="chapter" /></p>

  <p class="normal1">Niye önce pembe sonra mavi çizgi çıkmıyor? Ya da niye ikisi aynı anda belirmiyor? Sırf heyecanı artırmak için. Televizyonlardaki yarışma programları gibi. Sunucu 1 milyon dolarlık bir soru ortaya atıyor. Zavallı yarışmacı kendince bir cevap veriyor. Ve tam sunucunun verilen cevabın doğru mu yanlış mı olduğunu açıklayacağı esnada, çat diye araya reklam giriyorlar ki, heyecan olsun.</p>

  <p class="normal1">Reklam molasından sonra beliriyor ikinci çizgi. Hiç bu kadar tırstığım olmamıştı pembe renkten.</p>

  <p class="ortayazi">*&nbsp;&nbsp;&nbsp;*&nbsp;&nbsp;&nbsp;*</p>

  <p class="normal1">Çin malı prediktörün arızalı olmadığını kabul etmem zaman alıyor. Nihayet hakikati idrak edince, yere çöküp oturuyorum. Ne yapacağım şimdi? Hem mutluyum. Hem korkuyorum. Hem hiçbir şey hissetmiyorum. Hem her şeyi aynı anda hissediyorum.</p>

  <p><br class="chapter" /></p>

  <p class="normal1">İlk aklıma gelen İçimden Sesler Korosu'na danışmak oluyor. Ama derhal vazgeçiyorum bu fikirden. Parmak kadınlara bir şey söyleyemem. Bilhassa Hırs Nefs Hanım duyarsa kıyameti koparır. Sinik Entel Hanım'a da keza anlatamam bu durumu. Ne de olsa beraber darbe yaptıkları geceden itibaren Hırs Nefs Hanım'la kanka oldular. Pratik Akıl Hanım'a gelince onun mekanik, ruhsuz ve pratik önerilerini hiç çekemem şimdi. Geriye kalıyor Can Derviş Hanım. Onunla konuşabilirim. Ama o da bana kısa yoldan çözüm önermek yerine, benim kendi kendime çözüme ulaşmamı isteyecek. Oysa şu anda böyle bir erdemden yoksunum. Ben daha çok paniklemiş vaziyetteyim.</p>

  <p><br class="chapter" /></p>

  <p class="normal1">Yardıma ihtiyacım var.</p>

  <p class="normal1">İyi ama onlarla konuşamazsam, ya kiminle konuşurum?</p>

  <p class="normal1">İşte o an Anaç Sütlaç Hanım düşüyor aklıma. Bunca zaman sonra ilk defa.</p>

  <p class="normal1">Acaba nerededir şimdi? Nasıldır keyfi? Boston'da Beyin Ağacı'nın altında yemin ettiğim geceden bu yana doğru dürüst konuşmadım onunla. Neredeyse iki senedir. Saklandığı kovuktan çıksın istiyorum şimdi. Af dilemek istiyorum ondan.</p>

  <p class="normal1">Çağırsam gelmez. Eminim hâlâ küs bana. En iyisi ben gideyim ayağına.</p>

  <p class="ortayazi">*&nbsp;&nbsp;&nbsp;*&nbsp;&nbsp;&nbsp;*</p>

  <p class="normal1">İçimin dehlizlerine iniyorum bir kez daha. Buralar ne kadar karışık, ne tabela var ne trafik lambası. Elimde fener, adres soruyorum her önüme çıkana.</p>

  <p class="normal1">"Anaç Sütlaç Hanım'ın evi ne tarafta acaba?"</p>

  <p><br class="chapter" /></p>

  <p class="normal1">Sora sora nihayet buluyorum kaldığı yeri. Perdelerinde uçuşan kelebek desenleri, pencerelerinde saksıda laleler-karanfiller-sümbüller olan litrelik süt kutusundan bozma şirin bir evde ikamet ediyormuş meğer, içimde bir yerlerde. Kapıyı çalıyorum. Zili kuş sesi. Şakıyor uzun uzun.</p>

  <p class="normal1">"Ne istiyorsun?" diyor kapıyı açıp da beni görünce.</p>

  <p class="normal1">Güllü dallı bir elbise giymiş, saçlarını gelişigüzel tokalarla tutturmuş. Görmeyeli biraz daha kilo almış sanki. Ayaklarında şıpıdık ponponlu ev terlikleri. Kırmızı-beyaz pötikareli bir mutfak önlüğü takmış. Üstünde SÜPER AŞÇI yazıyor lacivert harflerle.</p>

  <p class="normal1">Mis gibi bir koku geliyor içeriden. Şekerli, meyveli bir esans.</p>

  <p class="normal1">"Şey... Anaç Sütlaç Hanım, seni çok üzdüm. Kalbini kırdım. Telafisi var mı yaptıklarımın bilmiyorum ama özür dilemeye geldim. İçeri girebilir miyim?"</p>

  <p class="normal1">"Müsait değilim, kusura bakma. Ocakta yemeğim var, oyalanamam" diyor ters ters. Kapıyı ha çarptı ha çarpacak suratıma. "Enginarlı yuva kebabı pişiriyorum. Özel bir tarif. Başında dikkatle beklemem lazım. Bir de çilek reçeli kaynatıyorum. Tam mevsimi. Fazla kaynarsa şekerlenir, gitmeliyim."</p>

  <p class="normal1">"Bekle ne olur" diyorum.</p>

  <p class="normal1">Zor geliyor kelimeler ama nihayet bir cümle kurmayı becerebiliyorum:</p>

  <p class="normal1">"Hamileyim. Hiç bilmediğim bir süreç bu. Korkuyorum. Biriyle konuşmaya ihtiyacım var. Ama öteki parmak kadınlar halden anlamaz. Ancak sen yardım edebilirsin bana" diyorum ezik bir sesle.</p>

  <p><br class="chapter" /></p>

  <p class="normal1">Az evvel suratıma kapanan kapı aniden açılıyor. Hem de ardına kadar. Anaç Sütlaç Hanım ağzı kulaklarında gülücükler saçarak fırlıyor dışarı. Bir kahkaha atıyor, bir kahkaha daha. Sonra da başlıyor sevincinden zıp zıp zıplamaya. Onu böyle neşeli görünce ben de keyifleniyorum bir an. Dilim çözülüveriyor:</p>

  <p class="normal1">"Anaç Sütlaç Hanımcım, hani hep derdim: Benden anne manne olmaz. Üvey anne olur ama. Bak onu yapabilirim. Böyle zannederdim. Tükürdüğümü yalıyorum şimdi. Büyük lokma ye, büyük laf etme, diye boşuna dememiş atalarımız. Bilmeden istiyormuşum meğer. Tüm bunları anlayabilmek için hamile kalmam gerekiyormuş meğer."</p>

  <p class="normal1">"Harika! Ay sen çok yaşa! Bunları duymak ne güzel. Gel gel. Sana biraz çilek reçeli vereyim" diyor Anaç Sütlaç Hanım.</p>

  <p><br class="chapter" /></p>

  <p class="normal1">Şefkatle sarılıyor serçeparmağıma. Israr kıyamet zorla üç dilim reçelli ekmek tıkıyor ağzıma. Ha bire önüme yiyecek içecek yığıyor. Ben yedikçe keyifleniyor, keyiflendikçe yeni yemekler çıkarıyor. Ama uzun sürmüyor kutlamamız. Az sonra aniden ciddileşiveriyor.</p>

  <p class="normal1">"Vay vay. Demek böyle. Şu dünyanın işine bak" diyor Anaç Sütlaç Hanım ellerini beline koyarak. "Demek yardım istiyorsun benden."</p>

  <p class="normal1">Hoşuma gitmiyor ses tonundaki değişim. Başımı sallıyorum ağır ağır.</p>

  <p class="normal1">"Pekâlâ, gelirim yardımına, hay hay. Ama bir şartla!"</p>

  <p class="normal1">"Neymiş?"</p>

  <p class="normal1">"Bundan böyle tam ve keskin bir rejim değişikliği yaşanacak. Darbe rejiminden çıktık, anlıyor musun? Darbe de yok artık, muhtıra da."</p>

  <p class="normal1">"Tamam, elbette" diyorum kuzu kuzu. "Ben de zaten İçimden Sesler Korosu tam anlamıyla demokrasiye geçsin istiyordum. Derhal seçim yaparız, çok sesli bir meclisimiz olur. Sen de temsil edilme imkânı bulursun."</p>

  <p class="normal1">"Öhö, öhö..."</p>

  <p class="normal1">"Ne o öksürük mü tuttu?"</p>

  <p class="normal1">Toparlıyor kendini Anaç Sütlaç Hanım. "Gıcık geldi de. Öhö. Bir şeyi düzeltmem lazım. Tam olarak demokrasi sayılmaz geçeceğimiz rejim."</p>

  <p class="normal1">"Nasıl yani?"</p>

  <p class="normal1">"Demokrasi filan istemem. Ben azınlıkken demokrasi mi vardı ki ben iktidara gelince demokrasi getireyim? Kusura bakma o kadar naif değilim. Dişe diş. Göze göz. Şimdi intikam vakti. Gün benim günüm!"</p>

  <p class="normal1">"E peki ne olacak?"</p>

  <p class="normal1">"Monarşi olsun. Kendi monarşimi kurmaya karar verdim. Git bana bir taç yaptır, kafama takacağım. Şöyle fiyakalı bir şey olsun. Ha, unutmadan, o senin malum iki cadaloz var ya, onlar tepetaklak iktidardan düşecek. En tepeden en dibe inecekler. Hapse atacağım onları. Hapis bile fazla onlara. Zindana atacağım zindana!"</p>

  <p class="normal1">"Sinik Entel Hanım ile Hırs Nefs Hanım'dan mı söz ediyorsun?" diyorum endişeyle. "Ama nasıl olur? Hem sen değil miydin darbeden değil çoğulculuktan yana olalım diyen."</p>

  <p class="normal1">"O laf o günün şartları altında edilmişti. Üzerinden çok sular aktı. Mademki hamilesin, mademki bu bebeği dünyaya getirmeye karar verdin, mademki bana muhtaçsın, bundan böyle" diyor yumruğunu masaya vurarak. Ve gürlüyor:</p>

  <p class="normal1">"Benim borum ötecek. Devran döndü! Haberiniz ola!"</p>

  <p class="normal1"><span class="ideitalik">"Je suis l'Etat...!"</span><sup class="calibre12"><a class="footnote-link" href="../Text/siyahsut_split_084.html#footnote-100-2" id="footnote-100-2-backlink">[2]</a></sup></p>

  <p class="ortayazi">*&nbsp;&nbsp;&nbsp;*&nbsp;&nbsp;&nbsp;*</p>

  <p class="normal1">Dönüşte Sinik Entel Hanım ile Hırs Nefs Hanım'a aktarıyorum gelişmeleri. Kaygı dolu gözlerle dinliyorlar beni. Ikisinin de beti benzi atmış.</p>

  <p class="normal1">"Ama nasıl olur? Bizi böyle bir kalemde harcayamazsın, bunca yıllık hukukumuz var" diyor Sinik Entel Hanım, süngüsü düşmüş vaziyette.</p>

  <p class="normal1">"Harcayamazsın ya" diye tekrarlıyor Hırs Nefs Hanım telaşlı bir papağan gibi.</p>

  <p class="normal1">"Yapacak bir şey yok" diyorum. "Hamilelik her şeyi değiştirdi. Anlaşılan darbe dönemi bitti. Monarşi geldi 'Benistan'a. Bu yeni duruma alışsanız iyi olur. Anaç Sütlaç Hanım'ın borusu ötecek bundan sonra!"</p>
</body>
</html>
