<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siyahsut</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:66c91660-3ebe-4908-a18d-30c59f220cb1" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_28"><br class="calibre2" />
  Beyin Ağacı<br class="calibre2" />
  <br class="calibre2" />
  <br class="calibre2" />
  <br class="calibre2" /></h2>

  <p class="sagnormal"><span class="ideitalik">Sabaha karşı bir çığlık...</span></p>

  <p class="normal1">Gece. Lapa lapa kar yağıyor Mount Holyoke Kampüsü'ne. Böyle karlı gecelerde sincapların saklandıkları ağaç kovuklarından dışarıyı seyrettiklerini hayal ediyorum. Bu hayale baka baka uykuya dalıyorum.</p>

  <p class="normal1">Sabaha karşı bir çığlıkla uyanıyorum tatlı uykudan.</p>

  <p class="normal1">"İmdat! Hırsız vaaaar! Yetişiiiiin!"</p>

  <p class="normal1">Yatağın kenarındaki saat 03:08 gösteriyor. Duvara dayalı Afrika maskesini kaptığım gibi fırlıyorum yatağımdan. Durup bir an için ne yaptığımı sorgulasam, eminim korkudan dizlerimin bağı çözülür, kalırım olduğum yerde. Düşünmediğim için cesaretleniyor, hızla sesin geldiği yere doğru koşuyorum.</p>

  <p><br class="chapter" /></p>

  <p class="normal1">Sinik Entel Hanım'mış meğer bağıran. İçimdeki Sesler Korosu'nun tüm üyeleri içinde şüphesiz en korkak, en vesveseli olan. Çıkmış bir taburenin üstüne. Hayalet görmüş gibi sapsarı yüzü. Ciyak ciyak bağırıyor oradan.</p>

  <p class="normal1">"Ne oldu? Ne bağırıyorsun?"</p>

  <p class="normal1">Nefes nefese cevap veriyor bana:</p>

  <p class="normal1">"Kütüphaneden az evvel döndüm. Arka yoldan geleyim dedim. Bir de ne göreyim, yukarıda çatıda biri dolaşıyor patır patır. Gölgesi kocaman."</p>

  <p class="normal1">"Belki sizinkilerden biridir."</p>

  <p class="normal1">"Hayır olamaz. Tamamı burada İç Sesler Korosu'nun, uyuyorlar."</p>

  <p class="normal1">Dönüp bakıyorum. Hepsi de benim gibi gürültüye fırlamış. Uyku sersemi dizilmişler arkama. Geceliğiyle Can Derviş Hanım, pijamasıyla Hırs Nefs Hanım, eşofmanıyla Pratik Akıl Hanım... Evet, üçü de uyuyormuş demek ki yataklarında.</p>

  <p class="normal1">Susup kulak veriyorum geceye. Hakikaten bir tıkırtı var yukarda.</p>

  <p class="normal1">"Derhal polisi arayalım" diyor Pratik Akıl Hanım. "Ben her türlü karakol, itfaiye, ambulans numarasını yazıp yapıştırmıştım buzdolabının üzerine. İyi ki yapmışım. Ne pratik kadınım. Hadi arayalım. 9-1-1 Polis İmdat numarası."</p>

  <p class="normal1">"Durun hele telaş etmeyin. Ben bir gidip bakayım önce" diyor Can Derviş Hanım.</p>

  <p class="normal1">Ama Hırs Nefs Hanım hoşlanmıyor bu öneriden.</p>

  <p class="normal1">"Olmaz, Can Derviş Hanım gitmesin bakmaya. O giderse, <span class="ideitalik">'Allah bize bu hırsızı sebepsiz göndermemiştir, vardır bunda da bir hayır'</span> diyerek tutar adamı yemeğe davet eder. Sonra da hemen özgür bırakır. En iyisi ben gideyim."</p>

  <p><br class="chapter" /></p>

  <p class="normal1">Haklı. Kabul ediyorum. Zaten İçimden Sesler Korosu'nun en cesurudur Hırs Nefs Hanım. Gözü karadır.</p>

  <p class="normal1">Gidiyor. Eline silah niyetine bir çatal alıp, çatıya çıkıyor.</p>

  <p class="normal1">Üç dakika geçmeden bir hayret nidası duyuyoruz yukarıdan:</p>

  <p class="normal1">"Aa! Sen miydin? Ne işin var senin burda?"</p>

  <p class="normal1">Çok geçmeden Hırs Nefs Hanım burnundan soluyarak iniyor çatıdan. Çatalı hırsla yatağa saplıyor.</p>

  <p><br class="chapter" /></p>

  <p class="normal1">Arkasından biri geliyor. Utançtan, korkudan, heyecandan kıpkırmızı kesilmiş bir Anaç Sütlaç Hanım.</p>

  <p class="normal1">"Heyyy, hoş geldin" diyorum, Anaç Sütlaç Hanım'ı kaptığım gibi avucumun üstüne oturtarak.</p>

  <p class="normal1">"Siz tanışıyor musunuz?" diye hayretle soruyor Hırs Nefs Hanım.</p>

  <div class="calibre1" id="calibre_pb_41"></div>
</body>
</html>
