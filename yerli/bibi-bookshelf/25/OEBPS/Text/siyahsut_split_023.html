<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siyahsut</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:66c91660-3ebe-4908-a18d-30c59f220cb1" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal1">"Keyfin bilir" diyor Hırs Nefs Hanım. Omuzlarını silkiyor umarsızca.</p>

    <p class="normal1">Söylene söylene uzaklaşıyorum. Bir de Kuzey Kapısı var denemediğim. Bab-ı Şimal. Oldum olası tırsarım o kapıdan. Ama onsuz da yapamam. Hem madem ilk üç kapıyı ziyaret ettim bir de ona uğramamak olmaz.</p><br class="chapter" />

    <p class="normal1">Kuzey Kapısı'nın ardında "Sinik Entel Hanım" yaşar. Pencereleri örümcek ağlarıyla, duvarları Che Guevara ve Marlon Brando posterleriyle kaplı, perdeleri kızıl kadifeden, kasvetengiz bir şatonun karanlık kütüphanesinde barınır ekseriya. Yerlere kadar inen uzun hippi elbiseleri, saçaklı aynalı Hint etekleri giyer. Boynuna rengârenk fularlar dolar. Kollarına Doğu motifli bilezikler takar. Aklına esti mi gider dövme yaptırır ya da hızma taktırır. Saçlarını gününe göre ya omuzlarına salar, ya gelişigüzel toplar. Raja yoga, reiki ve meditasyon yapar. Ne yazık ki bunca meditasyona rağmen sigarayı bırakamamıştır halen. Ağzında ya bir sigara ya ince puro, içmese bile tütününü çiğnemeyi sever. İçine kitap-defter-fotokopi koyabilmek için en büyük boy alır el çantalarını. Bir yere gideceği zaman bavul gibi yanında taşır bu heyulaları.</p>

    <p class="normal1">Sinik Entel Hanım bu aralar alternatif beslenme yöntemlerine taktı kafayı. Şimdi de önünde bir tabak organik ıspanak, organik kabak, hintsafranı ve soyadan yapılmış bulanık renkli türlü duruyor. Vejetaryendir. Seneler var ki et yemez. Tavuk yemez. Balık yemez. Hayvanları yemekle onların içlerindeki ölüm korkusunu da mideye indirdiğimizi iddia eder. Bu yüzden hastalanıyormuşuz. Onun yerine barışçıl, sakin ve yeşil otlar yemeliymişiz. Madımak, maydanoz, nane ya da fesleğen...</p>

    <p class="normal1">"Sinik Entel Hanım, Sinik Entel Hanım" diyorum. "Bir de sana danışsam şu annelik meselesini, ne dersin?"</p>

    <p class="normal1">"Danışmak neye yarar ki?" diyor olanca kuşkuculuğu ve karamsarlığıyla. "İnsan duymak istediğini duyar. Öyle bir nokta var ki söze dökülemez artık hiçbir şey. Wittengstein boşuna dilin bittiği yerden bahsetmemişti. Tractatus'u okumanı salık veririm."</p>

    <p class="normal1">"Boş ver şimdi Tractatus'u. Dil bitse de sen söyle. Ta buraya senin cevabını dinlemeye geldim" diye üsteliyorum.</p>

    <p class="normal1">"Öyleyse, <span class="ideitalik">gıpta</span> kavramı üzerine düşünmeye davet ediyorum seni. Günlük hayatta zannediliyor ki gıpta basit bir duygu. Oysa son derece felsefi bir problematiktir gıpta denilen mefhum. O kadar önemlidir ki insanlara ve olaylara yön verir. Hatta Jean Paul Sartre ırkçılık ya da yabancı düşmanlığı gibi aşırı siyasi uçların temelinde gıpta olduğunu söylerdi. Kişinin kendinde olmayıp da başkalarında olduğunu zannettiği ayrıcalıklı unsurlara duyduğu çekim..."</p>

    <p class="normal1">"Sinik Entel Hanımcım, rica etsem biraz daha anlaşılır bir dille anlatamaz mısın?"</p>

    <p class="normal1">"O zaman şöyle söyleyeyim. Eski bir atasözümüz vardır, bilirsin herhalde. Komşunun tavuğu komşuya kaz görünür!"</p>

    <p class="normal1">"Yani?"</p>

    <p class="normal1">"Yani, şayet çocuk doğurursan, doğurmayıp da kariyerinde ilerleyen hemcinslerini kıskanacaksın. Kariyerinde ilerlediğin takdirde de çocuk doğuran kadınları kıskanacaksın. Hangi yolu seçersen seç, seçmediğin yolda kalacaktır aklın."</p>

    <p class="normal1">"Emin misin?" diyorum cılız bir sesle.</p>

    <p class="normal1">Başını sallıyor. "İnsanlık tarihine bir bak. Bunca savaş, yıkım, çatışma, enkaz... Birinci Dünya Savaşı çıktığında ne diyorlardı biliyor musun? Bütün Savaşları Sona Erdirecek Savaş! Huh! Öyle olmadı tabii. Bitmedi savaşlar. Bitmez de! Zira ne eşitlik var yeryüzünde ne adalet. Güçler dengesizliği, gelir adaletsizliği, sınıflararası uçurum... Körükler de körükler çelişkileri. Hayatın diyalektiği bu. Tez olacak ki antitez olsun, ikisi çatışıp harmanlacak ki sentez doğsun..."</p>

    <p class="normal1">Bir of çekiyorum usulca.</p>

    <p class="normal1">"Boş yere o kadar çaresiz ve kimsesiz resmetmedi Paul Klee tarih meleğini. Şaşkın bakışlı Angelus Novus. Sahi okumuş muydun Walter Benjamin'in tarih meleği üzerine yazdıklarını? Okumadıysan..."</p>

    <p class="normal1">"Sinik Entel Hanım yavaşla, konuyu dağıtıyorsun" diyorum sabırsızlıkla.</p>

    <p class="normal1">"Affedersin. Konumuza dönelim. Dediğim gibi hangi yolu seçersen seç 'öteki'nde kalacaktır aklın. Bak bu <span class="ideitalik">öteki</span> önemli mesele. Senin durumunda buna 'öteki kadın sendromu' da diyebiliriz. Levinas, etiğin temelini 'öteki'yle girilen yüz yüze ilişkide bulur. Ben yerine 'öteki'yi koymalısın. Aynılık yerine 'başkalık'ı. Tabii görüngübilimsel bir bakış açısıyla 'Ben'in içindeki 'öteki'nden söz etmek de mümkün..."</p>

    <p class="normal1">"Off, uzattın gene. Basit bir cevap veremez misin sen hiç?"</p>

    <p class="normal1">"Peki şöyle toparlayayım. Cevabım şu: Fark etmez."</p>

    <p class="normal1">"Nasıl yani?"</p>

    <p class="normal1">"Cevabımın ne olduğunun önemi yok. Senin vereceğin kararın da önemi yok aslına bakarsan. İstersen hiç çocuk yapma. İstersen sekiz tane doğur. Fark etmez. Eninde sonunda varoluş demek tatminsiz ve tamahkâr olmak demektir. İnsan yetinmeyi bilmez. Cioran'ın dediği gibi hepimiz kendi içimize düşüp bedbaht olmaya mahkûmuz."</p>

    <p class="normal1">Buz gibi bir hava esiyor. Titriyorum.</p>

    <p class="normal1">Entel Sinik Hanım devam ediyor konuşmaya. Bir yandan da suratından düşen bin parça. Konuştukça içi kararıyor. Hep böyle bu kadın. Bilgi birikiminin altında ezilir. Kendi kendinin moralini bozmakta mahir. Yetinmeyip etrafındakilerin de tadını kaçırır. Pişman oluyorum bu şatoya geldiğime.</p>

    <p class="normal1">"Öyle de fark etmez böyle de fark etmez. Yazarlığı da seçsen, anneliği de seçsen, her ikisini de seçsen, hatta hiçbirini dahi seçmesen, hayat daima noksan kalacaktır bir yanıyla, bir biçimde. <span class="ideitalik">Existential angst.</span> İnsanoğlunun varoluşsal çelişkisi bu... Hey nereye gidiyorsun? Gel daha bitirmedim."</p>

    <p class="normal1">"Senin lafın bitmez. Sonra gene uğrarım. Adalet Hanım'ı salonda tek başına bıraktım, ayıp olur" diyorum.</p>

    <p class="normal1">"Heidegger'in Dasein –Dünyada-olmak- kavramını incele. İnsanın varoluşunun –ya da bir türlü varolamayışının– temelidir anksiyete. Yapımızın çimentosu. Senin bu endişelerin ve evhamların son derece felsefi aslında..."</p>

    <p class="normal1">Teşekkür edip, <span class="ideitalik">"Kabahat sende değil, senin fikrini alanda zaten"</span> diye söylene söylene ayrılıyorum Kuzey Kapısı'ndan.</p><br class="chapter" />

    <p class="normal1">Bu vaziyette "Benistan" memleketini terk ediyor, çıkıyorum vücudumun dışına. Tuvaletin aynasında kendime bakıyorum. Soğuk su çarpıyorum yüzüme. Kafam daha da karışmış bir halde dönüyorum Adalet Ağaoğlu'nun yanına.</p>

    <p class="normal1">Bıraktığım gibi buluyorum her şeyi. Duvarlardaki tablolar, etraftaki kitaplar, sehpada çay bardakları, tabaklarda kurabiyeler, saatin tik-takları... Adalet Hanım gene öyle dingin, beklemede koltukta. Yarım kalan sorusu asılı duruyor havada, ortamızda. Ama benim verecek cevabım yok.</p>

    <p class="normal1">"Şey... İzninizle gideyim artık ben" diyorum. "Geç oldu..."</p>

    <p class="ortayazi">*&nbsp;&nbsp;&nbsp;*&nbsp;&nbsp;&nbsp;*</p>

    <p class="normal1">Sokağa çıktığımda genç Çingene kadınlarla burun buruna geliyorum. Yaklaştığımı görünce konuşmayı kesip, tepeden tırnağa süzüyorlar beni. Sonra da varlığım büyük bir şakaymış gibi gülüşüyorlar aralarında.</p>

    <p class="normal1">"Ne o güzelim, canın sıkılmış senin. Uzat elceğizini de okuyayım, anlatayım derdini" diyor biri kulaklarındaki sarı sarı küpeleri oynatarak.</p>

    <p class="normal1">Bir yanım basıp gitmek istiyor, bir yanım teklifi kabul etmek.</p>

    <p class="normal1">"Boş ver falı" diyorum. "Onun yerine beraber bir sigara içelim şurda."</p>

    <p class="normal1">Sanki beraber banka soymayı teklif etmişim. O kadar ciddileşiyorlar birdenbire. Şüpheyle bakıyorlar yüzüme. Aldırış etmeden yanlarına gidiyor ve kaldırıma oturuyorum. Çantamdan sigara paketini çıkarıyorum.</p>

    <p class="normal1">İşte o zaman belli belirsiz bir tebessüm yayılıyor az evvel falıma bakmak isteyen kadının dudaklarına. Gelip sağ tarafıma oturuyor usulca. Birkaç saniye sonra diğeri de gelip katılıyor aramıza.</p><br class="chapter" />

    <p class="normal1">Akşam çökerken, Adalet Ağaoğlu'nun evinden beş-on adım uzakta, iki Çingene kadınla ben oturuyoruz bir kaldırım kenarında. Tepemizde sigara dumanından minnacık bir bulut nazlı nazlı süzülüyor. Ve bir an için de olsa yanıtını bilmediğim tüm soruları uzağa üfürebileceğim hissine kapılıyorum.</p>

    <p class="normal1">Dumanı üfler gibi.</p>
  </div>
</body>
</html>
