<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siyahsut</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:66c91660-3ebe-4908-a18d-30c59f220cb1" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal1">Oysa hakikat bambaşka:</p>

    <p class="normal1">Hakikatte beynimin içinde yanıp sönüyor devasa bir elektrikli pano. Yaptığım tüm hatalar, bıraktığım tüm noksanlar tek tek yazılıyor oraya.</p>

    <table class="generictable">
      <tr class="calibre5">
        <td class="calibre6">Bebeği beşiğinden aniden kaldırıp kusmasına sebep olmak</td>

        <td class="calibre6">-15 puan</td>
      </tr>

      <tr class="calibre5">
        <td class="calibre6">Etrafındakilere bağırıp çağırmak, kendi hatalarının acısını başkalarından çıkarmaya çalışmak</td>

        <td class="calibre6">-25 puan</td>
      </tr>

      <tr class="calibre5">
        <td class="calibre6">Kendini yetersiz hissetmek</td>

        <td class="calibre6">-30 puan</td>
      </tr>

      <tr class="calibre5">
        <td class="calibre6">Bebek ağlamaya başlayınca panikleyip daha beter ağlamasına sebep olmak</td>

        <td class="calibre6">-50 puan</td>
      </tr>

      <tr class="calibre5">
        <td class="calibre6">Bebek daha beter ağlıyor diye onunla beraber ağlamak, o sustuktan sonra bile susmamak</td>

        <td class="calibre6">-70 puan</td>
      </tr>
    </table>

    <p class="normal1">Günün sonunda elimde kalem kâğıt, topluyorum eksi puanlarımı. Sürekli iniş halinde olan borsa endeksi gibiyim. Eksilerde tamamlıyorum günlerimi. Ha bire tekrarlıyorum içimden: "Ya yeterince iyi bir anne olamazsam?" "Yeterince iyi" ne demek, nasıl bir şey, bilmiyorum. Ama yetersizliğimden endişe ediyorum.</p><br class="chapter" />

    <p class="normal1">Hani zorla yemek yediren, çocuklarına soluk aldırmayan, her şeye karışan kuşatıcı annelere benzemeyecektim? Söz vermiştim Sinik Entel Hanım'a. Oysa durmadan bebeği doyurma ve denetleme ihtiyacı duyuyorum. Daha şimdiden tahakküme kayıyor sevgimin ibresi. En çok eleştirdiğim şeyleri yapıyorum.</p><br class="chapter" />

    <p class="normal1">Baskıcı, katı bir anne tarafından yetiştirilen, hep hanım hanımcık ve dini bütün olması öğütlenen, bu amaçla Katolik okuluna gönderilen, çocukluğunu "biraz sevinç çokça hüzün"le yâd eden, 13 yaşında okulu bırakan, 15 yaşında evden ve annesinden kaçan, o tarihten bu yana adım adım kendini yetiştiren, kendi kendisine annelik etmek durumunda kalan Doris Lessing geliyor hep aklıma. Kadınların çocuk sahibi olduktan sonra geçirdikleri derin değişime hep eleştirel baktı Lessing. Pek çok kadının anne olana kadar azimli, hırslı, istekli, tuttuğunu koparan kişiliklere sahip olduklarını ancak annelikle beraber alabildiğine evcimen bir hayata kendilerini adadıklarını söyledi. Belki uzun bir süre bundan hoşlanıyorlar, keyif alıyorlardı ancak zamanla mutsuz, talepkâr, sitemkâr, hatta nörotik olmaya başlıyorlardı. Gözünün önündeki en büyük örnek bizzat kendi annesiydi. Ona benzememek için yazarlığı seçti belki de. Edebiyat, geleneksek annelik ve kadınlık rollerinin dışında bir âlemin kapısını açtı ona.</p>

    <p class="normal1">19 yaşında bir evlilik yaptı, iki çocuk dünyaya getirdi. Ancak çok geçmeden yeniden bir kaçma arzusu sardı benliğini. İçine sıkıştığı annelik ve eş rollerinde bunaldı. 1949'da eşinden boşandı ve küçük oğluyla beraber, cebinde çok az para, geçmişinde çok fazla hayaletle İngiltere'ye vardı. Kendini yazıya adadı.</p><br class="chapter" />

    <p class="normal1">Hep sevdim Doris Lessing'i. Hissederek, hak vererek okudum yazılarını. Ama şimdi anlıyorum ki ben bu yaşa kadar hep Doris Lessing açısından bakmışım bu hikâyeye. Şimdi ilk defa yazarın annesinin nasıl biri olduğunu, karşılaştığı sıkıntıları düşünmeye başlıyorum. Anne-kız ilişkisine perdenin öbür tarafından bakmak istiyorum.</p>

    <p class="normal1">Ve içimde bir soru yankılanıyor: Ya ben de o tahakkümperver annelerden biri olur çıkarsam... Bir yandan çocuğunu baskısız, özgür yetiştirmem gerektiğini söyleyen bilincim... Bir yandan ataerkil bir toplumda kız çocuğu büyütmenin kuralları, sınırları... Sen istediğin kadar özgürlükçü ol, toplum aynı fikirde değilse nasıl dengeleyeceksin ideallerinle hayatın hakikatlerini?</p>

    <p class="normal1">İnce bir ayar, zor bir denge. Nasıl ulaşacağım o senteze?</p><br class="chapter" />

    <p class="normal1">"Çok fazla düşünüyorsun" diyor Eyup. "Bu yüzden bu kadar sıkıntıya sokuyorsun kendini. Her şeyi ince ince düşünmek zorunda mısın? Önce yaşa, sonra düşün. Sen hep önce düşünüp sonra yaşıyorsun. Düşünmeden yapamaz mısın?"</p><br class="chapter" />

    <p class="normal1">"Bilmem" diyorum. İlginç geliyor bu saptama. "Düşünmem lazım."</p>

    <p class="ortayazi">*&nbsp;&nbsp;&nbsp;*&nbsp;&nbsp;&nbsp;*</p>

    <p class="normal1">Artık değil makyaj yapmak ya da giyinip kuşanmak, saçımı taramak dahi gelmiyor içimden. Ayaklı bir ucube halinde dolaşıyorum evde. Hep aynı şeyi giyiyorum, gece gündüz. Birisi geceliğime laf edecek olursa ağrıma gidiyor, ağlamaklı oluyorum. Bir seferinde ben sızıp kalınca kanepede, fırsattan istifade çamaşır makinesine atıyor annem geceliğimi. Son anda uyanıp, yıkanmaktan kurtarıyorum. "Ben onu böyle seviyorum, karışmayın" diyorum. İlişmiyorlar. Saçlarım taranmamaktan topak topak. İnsan saçı ne kadar dirençliymiş meğer. Yeterince uzun süre kirli kaldığı takdirde kendi kendini temizlemeye başlıyor.</p>

    <p class="normal1">Yakınımdaki insanlar olmuş birer balerin. Anneannem, annem, eşim, dostlarım, konu komşu... hepsi de beni ürkütmemek için parmak uçlarına basarak yürüyorlar etrafımdayken. Ara sıra anneannem okuyor üflüyor. Ateşte deniz tuzu çeviriyor.</p>

    <p class="normal1">"Loğusayı yalnız bırakmamak lazım" diye tembihliyor. "Yoksa cinler dadanır."</p>

    <p class="normal1">Bilhassa "Alkarısı" denilen bir dişi cinden bahsediyor. Anadolu'da kuşaklardır gayet iyi bilinen bu zorlu cin odama gelemesin diye yatağımın örtüsüne çengelli iğneler takıyor, kırmızı kuşaklar sarkıtıyor, çörekotları serpiyor.</p>

    <p class="normal1">"Neye benziyor peki bu Alkarısı?" diye soruyorum.</p>

    <p class="normal1">"Aman bilme daha iyi. Çirkin mi çirkin! Cadalozun teki!" diyor.</p>

    <p class="normal1">Bir şüphe düşüyor içime.</p>

    <p class="normal1">"Anneannecim sen nerden biliyorsun Alkarısı'nın neye benzediğini. Yoksa sen loğusayken gelmiş miydi odana?"</p>

    <p class="normal1">"Eskiler bilir..." diyor cevap niyetine.</p>

    <p class="normal1">Başka da bir şey demiyor.</p><br class="chapter" />

    <p class="normal1">Kısıtlı tarifle gözümün önünde canlandırmaya çalışıyorum Alkarısı'nı. Saçlar diken diken, kulaklar kepçe. Gözler yuvalarından fırlamış gibi, pörtlek. Dişler desen yarısı var yarısı yok mağara gibi oyuk ve karanlık ağzında. Sesi tiz, gülüşü çatal çatal. Rengi hastalıklı sarı. Parmakları incecik, upuzun ve kemikli. Tırnakları kıvrılmış içine. Ucube mi ucube.</p>

    <p class="normal1">Alkarısı'ndan koruyabilmek için bir an bile ayrılmıyorlar etrafımdan. Oysa benim içim gidiyor azıcık da olsa yalnız kalabilmek için. Özledim yalnızlığı. Başucumda okumaya niyetlendiğim ama kapaklarını bile açmadığım bir yığın kitap duruyor. Kulaklıklı CD çalarda takılı kalmış Jack Kerouac'ın "The Road" adlı eseri. Zaman zaman onu dinliyorum. Kendim bir odadan bir odaya gidemezken, Kerouac'ın Amerika'nın bir ucundan bir ucuna yollardaki maceralarını dinlemekteki ısrarım niye, çözemiyorum.</p>

    <p class="ortayazi">*&nbsp;&nbsp;&nbsp;*&nbsp;&nbsp;&nbsp;*</p>
  </div>

  <div class="calibre1" id="calibre_pb_65"></div>
</body>
</html>
