<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siyahsut</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:66c91660-3ebe-4908-a18d-30c59f220cb1" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_22"><br class="calibre2" />
  İsmini sevmeyen kadınlar<br class="calibre2" />
  <br class="calibre2" />
  <br class="calibre2" />
  <br class="calibre2" /></h2>

  <p class="normal1">İsimler büyücüdür. Hem de büyülü. İsim var, vezir eder. İsim var, kahreder.</p>

  <p class="normal1">Erkekler isimlerini değiştirme gereği duymadan yaşayıp giderler. Doğuştan verilmiş kimlik bilgileri, onlar da peşinen kabullenmişler. Yerleşik ve sabit. Karılarına, çocuklarına, hatta torunlarının torunlarına soyadlarını verirler. Erkekler isim değiştirmek ne menem bir şeydir kolay kolay hissedemezler.</p>

  <p class="normal1">Kadınlar ise, tam tersine, isim göçebesidir. Bugün burada, yarın başka bir ismin havzasında. Ömrü hayatlarının farklı aşamalarında farklı şekillerde form doldurmaya, hitap edilmeye, pasaport çıkarmaya, imza atmaya alışkın. Genç kızlıklarında başka türlüdür soyadları, evlendiklerinde başka. Boşanırlarsa başka, yeniden evlenirlerse gene başka...</p>

  <p class="normal1">Erkeklerin tek bir imzaları olur. Bir kez o imzayı tutturduktan sonra değiştirme gereği duymadan bir ömür boyu onunla idare edebilirler. Kadınlarınsa en az bir "eski imza"ları vardır, bir de sonradan edindikleri bir "yeni imza"... En az... Genç kızlık imzaları, evli kadın imzaları, dul kadın imzaları... Bir kategoriden bir kategoriye atlarken paldır küldür, durup da soramazlar kendilerine: İmza eskir mi hiç? "Bu imzayı atan insan eskidi!" demek kadar tuhaf bir şey bu da.</p>

  <p><br class="chapter" /></p>

  <p class="normal1">Kadın yazarlar ise hemen hemen bütün kadınların tecrübe ettiği bu tür soyadı değişimlerine ek olarak isim-estetiği-operasyonları geçirmek durumunda kalırlar nice zaman. Ancak kocasından gizli roman okuyabilen ve sürekli toplumsal önyargılarla boğuşmak zorunda kalan Fatma Aliye'nin çevirilerini kendi ismiyle değil, "Bir Kadın" imzasıyla yayımlatması tesadüf değildir.</p>

  <p class="normal1">Bundan elli-elli beş yıl kadar önce çok okunan bir roman çıktı Türkiye'de. Adı <span class="ideitalik">Genç Kızlar.</span> Roman Vincent Ewing adında bir yazarın ismini taşıyordu. Kimse bilmiyordu bu yazarı. Ne gören var ne tanıyan. Amerikalı ve erkek olduğu dışında bir bilgi yoktu. Seneler boyunca <span class="ideitalik">Genç Kızlar</span> bu şekilde satıldı, okundu, sevildi. Nice sonra ortaya çıktı ki bu romanın yazarı Amerikalı bir erkek değil, bir Türk kızıydı: Nihal Yeğinobalı.</p>

  <p class="normal1">Nihal Yeğinobalı bu ilginç isim değişikliğinin hikâyesini şöyle anlatır: "<span class="ideitalik">Genç Kızlar</span>'ı yazdığımda ben de bir genç kızdım. Romanın gerçekçi olabilmesi için katmam gereken erotizm dozunun, o günün ölçülerine göre fazla ağır kaçacağını bildiğimden, takma bir erkek adı kullandım: Vincent Ewing. O yıllarda çeviri romanlar telif romanlardan daha gözdeydi, bu erkeğin Amerikalı olmasına karar verdim ve romanı İngilizceden çeviriyormuş gibi kaleme aldım."</p>

  <p><br class="chapter" /></p>

  <p class="normal1">Genç bir kadın yazar için kitaplarında aşkı, hele hele erotizmi anlatmak kolay değildir. Bir erkek ismiyle yayımlamak her şeyi kolaylaştırır. Yazarı zırhlandırır.</p>

  <p class="ortayazi">*&nbsp;&nbsp;&nbsp;*&nbsp;&nbsp;&nbsp;*</p>

  <p class="normal1">Boş yere değil Mary Ann Evans'ın gerçek ismini saklayıp, erkek ismi kullanması. İnatçı, savaşçı Mary Ann Evans. Namı diğer George Eliot.</p>

  <p class="normal1">1800'lerin İngilteresi'nde kimliklerini saklamadan yazan, kitaplarını yayınlayan kadın yazarlar yok muydu peki? Vardı elbet. Az sayıda da olsa. Vardı ama bunların çoğu kadınlara yakıştırılan –ve George Eliot'un hiç mi hiç hoşlanmadığı- "romantik aşk kitapları" kaleme alıyordu. Buydu daha ziyade kadın yazarlara tanınan hareket alanı. George Eliot ise erkek yazarların dünyasında eşit şartlarda yazmak istiyordu. "Kadınca" değil, "erkek gibi" yazmak. Eliot'ın "kadın kitapları" türüne antipatisi o kadar büyüktü ki 1856'da "Bayan Yazarların Yazdığı Aptalca Romanlar" başlıklı sivri mi sivri bir makale kaleme aldı. Bu metin sadece bir yazarın edebi tercihlerini anlamak açısından değil, aynı zamanda bir kadının hemcinslerini nasıl acımasızca yerden yere vurabileceğini görmek için okunmalı.</p>

  <p><br class="chapter" /></p>

  <p class="normal1">İsmini değiştirerek erkek egemen edebiyat dünyasında var olan bir başka dişi kalem, George Sand. Gerçek ismi: Amantine-Aurore-Lucile Dupin, Barones Dudevant.</p>

  <p class="normal1">George Sand 1822 senesinde Baron M. Casimir Dudevant'la evlendi. Bu evlilikten iki çocuğu oldu. Ancak bir süre sonra kocasıyla yolları ayrıldı. Eşinden hukuken boşanmış olmasını, yalnızlığını hep "özgürlük" olarak algıladı ve öyle yaşadı. Başka kadınların kolay kolay atamayacakları adımlar atabilmiş olmasının altında, kısmen de olsa, "başının bağlı olmaması" yatıyordu.</p>

  <p class="normal1">Bir süre sonra erkek kıyafetleri giyerek dolaşmaya başladığı için dedikoduların hedefi haline geldi. Üst sınıftan gelen bir kadın olarak süslü püslü kıyafetler giymesi, giyimine kuşamına azami dikkat sarf etmesi gerekirken o tam tersine, rahat ve basit erkek giysileri içinde dolaşıyordu. Daha da beter bir suçu vardı kamuoyunun gözünde: George Sand pipo içerdi. Kadınların cici ev hanımları veya munis ev kızları olmaları gereken bir dönemde, erkek giysileri içinde ağzında pipo dolaşması hayli tepki çekti. Sonunda Barones unvanı yıprandı ve aristokratik ayrıcalıkları elinden alındı.</p>

  <p class="normal1">Aldırmadı. Erkek adıyla yaşamaya ve yazmaya devam etti. Son ana kadar.</p>

  <p class="normal1">Ivan Turgenyev, George Sand için söyle demişti bir zamanlar: "Ne kadar iyi kalpli bir kadın ve ne cesur bir erkek!"</p>

  <p class="ortayazi">*&nbsp;&nbsp;&nbsp;*&nbsp;&nbsp;&nbsp;*</p>

  <p class="normal1">Günümüzden bir örnek. <span class="ideitalik">Harry Potter</span> kitaplarının yazarı olan ve dünyanın en zengin yazarı sayılan J. K. Rowling'in esas ismi Joanne Jo Rowling. Bu fazlasıyla dişi ismi aldı, yoğurdu, kadınsılığından arındırdı, meşhur kitaplarını yayımlamadan evvel.</p>

  <p><br class="chapter" /></p>

  <p class="normal1">Kadın yazarların isimlerini ya erkek ismine çevirmek ya da "cinsiyetsiz" kılmak istemeleri tesadüf değil. Doğrusu kadın yazarların kalemleri hem erkek hem kadın kalmalı. İyi bir kadın yazarın yazısı ya tamamen aseksüel ya biseksüel olmalı...</p>

  <p><br class="chapter" /></p>

  <p class="normal1">Peki hani şu bizim Shakespeare'in kız kardeşi Judith'in ya da Fuzuli'nin bacısı Firuze'nin "kadınlık yükümlülükleri" olmasa, mesela bekâr olsalar, kapanmış olsalar evlerine, evlenmeyi de reddetseler, bütün taliplerini de geri çevirseler, acaba şair ya da yazar olarak yaşama şansları artar mıydı?</p>

  <p class="normal1">Muhtemelen evet.</p>

  <p><br class="chapter" /></p>

  <p class="normal1">Boş yere değil İngiliz edebiyatının tartışılmaz divası Jane Austen'in evlenmeyi reddetmiş olması, müzmin bekârlığı.</p>

  <p class="normal1">Bir kere âşık oldu Jane Austen. Sevdi ve sevildi. Ama sınıfsal ayırımların belirleyici olduğu bir dönemde ve kültürde, sevdiği erkekle evlenemedi. Köşesine ve yazısına çekildi. Nice sonra, hayli zengin ve muteber bir adamdan evlenme teklifi aldı. Kabul etti.</p>

  <p class="normal1">Evlenecek, yuva kuracak, peş peşe çocuklar doğuracak, evinin hanımı olacaktı. Bunları kafasında kurarak yattı o gece. Kendini evli bir kadın olarak düşledi. Sabah uyandığında ilk iş haber yolladı o zengin adama. Evlenmekten vazgeçmişti.</p>

  <p class="normal1">Ne gördü o gece rüyasında Jane Austen? Ne gördü de sabaha evlenmekten vazgeçmiş olarak kalktı? Annelik ile yazarlık arasında bir seçim yaptı.</p>

  <p><br class="chapter" /></p>

  <p class="normal1">Dünya edebiyat tarihi yazarlık yapabilmek için benzer seçimler yapıp evlenmeyi büsbütün reddeden ya da erkek kılığına giren veya erkek takma ismiyle yazan kadınlarla doludur. Tabii bir de yeteneği ve azmi olduğu halde, sırf kadın olarak dünyaya geldiği için mumu çabucak sönen ya da hiç alev alamayanlarla...</p>

  <p class="normal1">Sorulması gereken soru "Niçin çok sayıda kadın şair ya da yazar çıkmadı geçmişte?" sorusu değil. Esas soru, "Nasıl oldu da o bir avuç kadın şair ve kadın yazar bu şartlara rağmen gene de çıkabildi?" olmalı.</p>

  <div class="calibre1" id="calibre_pb_32"></div>
</body>
</html>
