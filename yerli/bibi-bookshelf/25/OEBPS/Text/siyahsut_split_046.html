<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siyahsut</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:66c91660-3ebe-4908-a18d-30c59f220cb1" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_30"><br class="calibre2" />
  Soğan Kadın<br class="calibre2" />
  <br class="calibre2" />
  <br class="calibre2" />
  <br class="calibre2" /></h2>

  <p class="normal1">Beyin Ağacı beni azat edince hızlı bir değişim başlıyor içimde. Bundan böyle bedenime iyi davranmaya karar veriyorum. Sırf bu niyetle Body Shop'lara dadanıyorum. Ha bire kremler, losyonlar satın alıyorum. Komodinin üstünde birikiyor şişeler.</p>

  <p><br class="chapter" /></p>

  <p class="normal1">Ve günlerden bir gün, tam ben son aldığım malzemeleri tanzim ederken aynanın önünde, papayalı el kremi kutusunun üzerinde kıpırdayan bir şey dikkatimi çekiyor. Yaklaşıp daha dikkatli bakıyorum. Öylesine tuhaf geliyor ki, önce biblo zannediyorum.</p>

  <p><br class="chapter" /></p>

  <p class="normal1">14-15 cm boyunda, 400-450 gram ağırlığında bir parmak kadın bu. Bir elini destek yapmış başının altına, harem tablolarındaki kar beyaz cariyeler gibi uzanmış boylu boyunca. Saçlarını salmış dalga dalga beline kadar. Kıpkırmızı bir rujla boyadığı dudaklarının üzerine bir ben kondurmuş kalemle. Dirseklerine kadar uzanan siyah eldivenler takmış. Eldivenli parmaklarının üzerinde iri iri tek taş yüzükler. Parlak, kaygan kumaştan kırmızı bir gece elbisesi giymiş. Göğüsleri meydanda. Yırtmacı da hayli derin elbisenin. Tek bacağını olduğu gibi gözler önüne seriyor. Ayaklarında sivri ve yüksek topuklu kırmızı ayakkabılar. Merak ediyorum nasıl o topukların üzerinde yürüyebiliyor.</p>

  <p class="normal1">Bir kez olsun benden yana bakmadan, uzun bir ağızlık alıyor eline. Usul, umarsız hareketlerle ağızlığına bir sigara takıyor. Abartılı bir edayla içini çekiyor.</p>

  <p class="normal1">Derken aşırı boyalı kirpiklerini kırpıştırarak bana dönüyor.</p>

  <p class="normal1">"Ateşin var mıydı canikom?" diyor şuh bir sesle.</p>

  <p><br class="chapter" /></p>

  <p class="normal1">Kanım donuyor. Kim bu kadın?</p>

  <p class="normal1">"Ateşim yok" diyorum.</p>

  <p class="normal1">"Ah, ne yazık" diye karşılık veriyor parmak kadın.</p>

  <p class="normal1">Minnacık, sedef bir kutuyu andıran el çantasını açıp bir çakmak çıkarıyor anında. Kendi sigarasını yakıp, dumanı suratıma üflüyor. Sonra dudaklarını büzüp, dumandan halkalar yapıyor peş peşe.</p>

  <p class="normal1">Ağzım açık izliyorum bu tuhaf mahluku.</p>

  <p class="normal1">"Tanımadın değil mi?" diyor alaylı bir sesle. "Tabii, çok normal. Ne zaman tanıdın ki beni?"</p>

  <p class="normal1">Öne doğru eğiliyor. Elbisesinin kıvrımlarından göğüsleri seçiliyor. Huzursuz oluyorum. Ama o gözlerini gözlerime dikip, tüylerimi diken diken edecek kadar soğuk ve sakin bir sesle şöyle diyor:</p>

  <p class="normal1">"Ama ben senden başkası değilim canikom. İçimden Sesler Korosu'nun nadide üyelerinden biriyim. Bugünlerde bedeninle barışmak istediğini beyan ettin ya. Ben de bunu bir çağrı kabul edip geldim. İşte buradayım."</p>

  <p class="normal1">"Kimsin?" diyebiliyorum sadece.</p>

  <p class="normal1">"İsmim Saten Şehvet Hanım" diyor muzipçe göz kırparak. "Baygın parfümler sürünmeyi, şıkıdım şıkıdım süslenmeyi, ipek kıyafetler, saten gecelikler giymeyi pek severim. Saten kısmı burdan gelir adımın. Şehvet kısmının nereden geldiğini tahmin etmişsindir herhalde, açıklamaya gerek var mı? <span class="ideitalik">Enchanté</span> canikom."</p>

  <p class="normal1">"Lütfen bana canikom demeyi keser misin?" diyorum sesim titreyerek. "Senin gibi bir iç sesim yok benim. Yanlışın olmalı."</p>

  <div class="calibre1" id="calibre_pb_47"></div>
</body>
</html>
