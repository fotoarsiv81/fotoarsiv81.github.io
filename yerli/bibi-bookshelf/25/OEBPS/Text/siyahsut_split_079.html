<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siyahsut</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:66c91660-3ebe-4908-a18d-30c59f220cb1" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_44"><br class="calibre2" />
  Hangi yol doğru?<br class="calibre2" />
  <br class="calibre2" />
  <br class="calibre2" />
  <br class="calibre2" /></h2>

  <p class="normal1">Aylar sonra ilk defa tanınmış bir kitap ekinin yıldönümü kokteyline katılmak için evden dışarı çıkıyorum. Gözümü kamaştırıyor hayatın ışığı. Ben aylarca evde, kendi küçük köşemde bunalım üstüne bunalım biriktirirken hayat doludizgin akmış gitmiş kendi ritmiyle. El ele tutuşan liseli aşıklar, İstanbul'u keşfetmeye gelen turist kafileleri, yerde oturmuş gitar çalan gençler, İstiklal Caddesi'nin dinmeyen kalp atışı, kalabalığı... Hoşuma gidiyor hayata karışmak yeniden. Geçmişi düşünmeden, geleceğe kafa yormadan şu anın içinde kalmayı başarıyor, tadına varıyorum.</p>

  <p><br class="chapter" /></p>

  <p class="normal1">Kokteylin verildiği yere vardığımda yazarlardan, şairlerden, eleştirmenlerden, yerli ve yabancı gazetecilerden, akademisyenlerden mürekkep bir kalabalık buluyorum karşımda. İşi gücü yazmak, okumak, düşünmek olan bir güruh. Ellerde kadehler, sigaralar, pipolar, purolar... Her zamanki gibi duman altı. "Sofistike" edebiyat sohbetleri, günlük hayatın "sıradan" dedikodularına karışıyor. Gene yazıdan çok yazarlar, kitaplardan çok kâtipleri konuşuluyor.</p>

  <p><br class="chapter" /></p>

  <p class="normal1">"Hoş geldiniz" diyor davetlileri kapıda karşılayan görevli kız. Gözleri sol omzuma takılıyor birden. "Şey pardon... omzunuzda..."</p>

  <p class="normal1">Sol omzumda bebek kusmuğu var, fark etmemişim. Uzatılan peçeteyi alıp siliyorum. Çıkmıyor. Önemli değil. O vaziyette kokteyl kalabalığına karışıyorum.</p>

  <p><br class="chapter" /></p>

  <p class="normal1">İçeride sevgili Adalet Ağaoğlu'yla burun buruna geliyoruz. Tebessüm ediyor ılık, yumuşak bir ifadeyle.</p>

  <p class="normal1">"Biliyor musunuz?" diyor elimi tutarak. "Hani vaktiyle sizinle konuştuğumuz bir soru vardı ya. Sonradan düşündüm, siz doğrusunu yaptınız çocuk doğurmakla. Saygı duyuyorum."</p>

  <p class="normal1">Gözlerim doluyor.</p>

  <p class="normal1">"Siz de doğrusunu yaptınız yazarlığı anneliğe tercih etmekle" diyorum. "Ve ben sizin yolunuza da çok saygı duyuyorum."</p>

  <p><br class="chapter" /></p>

  <p class="normal1">Bu işin doğrusu yanlışı yok. Herkese uyan bir reçete yok. Sırf anneliği seçen de, sırf yazarlığı seçen de, her ikisini el ele götürmeyi seçen de... hepsi doğru ve hak kendi yolunda, kendi hikâyesinin akışında... Tek bir formül yok tüm kadın yazarlara uyan. Farklı farklı yollar var. Tıpkı farklı farklı yazı stilleri gibi her biri özgün, her biri kendi sesiyle gürleyen...</p>
</body>
</html>
