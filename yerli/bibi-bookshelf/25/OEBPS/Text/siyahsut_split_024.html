<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siyahsut</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:66c91660-3ebe-4908-a18d-30c59f220cb1" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_17"><br class="calibre2" />
  Ay Kadın<br class="calibre2" />
  <br class="calibre2" />
  <br class="calibre2" />
  <br class="calibre2" /></h2>

  <p class="normal1">1862 senesinde Leo Tolstoy kendisinden yaşça hayli küçük Sofya Andreyevna Bers ile evlendi. Bu birleşmeden on üç çocukları oldu (bazı kaynaklara göre on dokuz). Bunlardan dördü yaşamadı. Geriye kalan dokuzunu (ya da on beşini) Sofya büyüttü. Bu hesaba gore Sofya evliliklerinin önemli bir kısmı boyunca ya hamileydi ya bebek emziriyordu. Tolstoy içeride odada, mum ışığında romanlarını yazarken, Sofya da ses çıkarmasınlar patırtı yapmasınlar diye çocukları oyalamakla meşguldü. Her akşam, her hafta, her sene...</p>

  <p class="normal1">Dolunay kadındı Sofya. Vücudu gökteki hilal gibi günden güne değişen, durmadan yuvarlaklaşıp şişen, sonra incelip ardından yine dolmaya başlayan bir Ay Kadın.</p>

  <p class="normal1">Çocuklardan ve ev işlerinden artakalan kısıtlı saatlerde Sofya kocasının gönüllü sekreterliğini ve asistanlığını da yaptı. <span class="ideitalik">Savaş ve Barış</span>'ın notlarını tutmakla kalmadı, bu yapıtı baştan sona tam yedi kez temize çekti. Her ne kadar evliliklerinin son demleri "edebiyat tarihindeki en bedbaht ilişki" olarak nitelendirilmiş olsa da, şurası gerçek ki, uzun seneler boyu Sofya kendini kocasına ve onun kariyerine adamıştı.</p>

  <p><br class="chapter" /></p>

  <p class="normal1">Bugün edebiyat tarihçilerinin merak ettikleri sorulardan biri Tolstoy'un <span class="ideitalik">Anna Karenina</span>'yı yazarken Sofya'dan ne kadar etkilendiği. Acaba bu büyük romancı kendi karısını –ve karısının kendisini aldatabileceğine dair korkularını- ne kadar yansıttı yapıtına? Ne de olsa, Tolstoy <span class="ideitalik">Anna Karenina</span>'yı yazmaya başladığında 44 yaşındaydı, karısı ise sadece 27. Tolstoy eserini karanlık sulara yönlendirirken belki de dolaylı yollardan karısını uyarmak istedi. Kocasını aldatan bir kadının başına gelecek felaketleri yazarak.</p>

  <p class="normal1"><span class="ideitalik">Anna Karenina</span>'da ima edilen bir ayırım, ince bir ayar var. Eğer evli kadın, aldatmayı flörtle sınırlı tutuyorsa, ilişkisini kaçamak ve saklı bırakıyorsa, bu durum "nahoş ama anlaşılabilir" bir vaka olarak kalır. Sadece kocasını ilgilendiren bir krizcik yaratabilir. O kadar. Esas mesele aldatmanın kamusal ve "aleni" hale gelmesiyle başlar, yani toplumsal rollerin ve dengelerin sarsıldığı noktadan itibaren. "Kol kırılır yen içinde. Kadın kocasını zihninde aldatır, rüyalarında geceden geceye" ilkesi.</p>

  <p class="normal1">İşte Anna bu anlamda "haddini" aşar, hududu çiğner. Sadece bir başka erkeğe, bir yasağa ilgi duymakla kalmaz, onu tutkuyla sevdiğini ve arzuladığını hemen herkes bilsin ister. Onun için yuvasını terk eder. Aldatma "kamusal" olunca, toplum da Anna'yı dışlamaya ve onu "düşmüş bir kadın" olarak görmeye başlar.</p>

  <p class="normal1">Anna Karenina aracılığıyla Tolstoy sadece karısına değil, çeşitli yaşlardaki kızlarına da bir ahlak mesajı vermek istedi muhtemelen. <span class="ideitalik">Siz siz olun, aynı hatayı yapmayın,</span> dercesine. Ama ne ilginçtir ki eseri ailesindeki kadınlardan çok son tahlilde kendisini etkiledi, kendine döndü. Kitabı tamamladıktan kısa bir zaman sonra Tolstoy ciddi ve ruhani bir bunalımın eşiğinde aldı soluğu. Aristokrat bir kökenden gelen ve tüm hayatı boyunca korunaklı yaşayan yazar artık mülklerinden, sınıfsal ayrıcalıklarından arınmak istiyordu. Sınıfsal konumundan dolayı huzursuzdu. Nihayetinde bütün mallarını yoksullara dağıtmaya karar verdi. İşte o noktada, "çocuklarının geleceğini düşünen anne" Sofya ile "nedamet getirme gayretinde" Tolstoy tamamen zıt düştüler birbirlerine. Sofya kocasının bu ani bonkörlüğüne sonuna kadar itiraz etti. Direndi.</p>

  <p><br class="chapter" /></p>

  <p class="normal1">1883 senesinde materyalist dünyadan elini eteğini çektiğini açıklayarak topraklarını, servetini ve kitaplarının haklarını elden çıkardı Tolstoy. Tek tek. Yoksul köylüler gibi yaşamaya başladı. Ayaklarında çamurlu çizmeler, üzerinde ucuz kıyafetlerle beyinsel faaliyetleri bir kenara itip el emeğine yöneldi. Köylü-zanaatkâr gibi çalışmaya koyuldu. Ziyafet sofralarını terk etti. Ete, içkiye ve avlanmaya tövbe dedi.</p>

  <p class="normal1">Bu değişimi dehşet içinde seyretti Sofya. Evlendiği ve sevdiği adam gitmiş, yerine üstü başı dökülen, bitli, paspal bir köylü gelmişti. Tolstoy'un yeni huylarına "Karanlık Şeyler" adını koydu Sofya. Tam olarak açıklayamadığı, tuhaflıklar, rahatsızlıklar ...</p>

  <p class="normal1">Takip eden aylar seneler içinde giderek palazlandı ve arttı bu karanlık şeyler. Tolstoy daha da sıkı sarıldı dindarlığına. Çekildi inzivaya. Sofya ise üstüste sinir buhranları geçirmeye başladı. 1910 yazında Tolstoy karısına çaktırmadan onu vasiyetinden çıkardı ve kitaplarının yayın haklarını gizlice editörüne devretti. Karıkoca onarılmaz bir hız ve az bulunur bir nefretle uzaklaştılar, ayrı düştüler birbirlerinden.</p>

  <p><br class="chapter" /></p>

  <p class="normal1">Şurası bir gerçek ki Sofya, kocasının yarattığı edebi kahraman Anna'yı hiçbir zaman örnek almadı kendine. Ne kocasını terk etti, ne başkasına kaptırdı gönlünü. Tam tersine, alabildiğine bağlıydı yuvasına. Bir anlamda <span class="ideitalik">Anna Karenina</span>'nın tezatı olarak kaldı. Ne var ki sürekli bebek doğuran, çocuk bakan, halinden şikâyet eden bir kadına dönüşmeye başladı zamanla. Gün geçmiyordu ki evde bir kavga patlak vermesin. Kıskançlıklar, saçma sapan atışmalar, sözlü ve muhtemelen fiziksel şiddet... Ağlayıp sızlayan bir anne, homurdanıp susan bir baba. Tüm bunlara tanıklık eden çocuklar. Tolstoy evlerinde cereyan eden bu trajediye tahammül edemiyordu. Ama gel gör ki ne doğum kontrol yöntemine inanıyor, ne seksten vazgeçebiliyordu.</p>

  <p class="normal1">Her sene yeni bir çocuk eklendi ailelerine. Her çocukla beraber biraz daha asabileşti Sofya, biraz daha tükendi evlilikleri.</p>

  <p><br class="chapter" /></p>

  <p class="normal1">Ruhaniyet önemli mefhumdu Tolstoy için. Öteden beri. Ama zaman içinde kıdemli romancının dindarlığı katı bir hal aldı. Kaskatı. Bir yandan kadınlara düşkün, bir yandan da seksi kirli addeden birinin taşıyabileceği tüm iç çelişkilere sahipti. Edebiyat tarihindeki gelmiş geçmiş en ünlü kadın kahramanı yaratan Tolstoy, içten içe cinsi latiften pek de hazzetmiyor ama gel gör ki onlarsız da yapamıyordu.</p>

  <p class="indentmetin">Seks eşittir kadın,</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Kadın eşittir baştan çıkarma.</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Baştan çıkarma eşittir günah,</p>

  <p class="indentmetin">&nbsp;</p>

  <p class="indentmetin">Günah eşittir Tanrı'ya isyan.</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tanrı'ya isyan eşittir babaya isyan,</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Babaya isyan eşittir kendini inkâr etmesi</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tolstoy'un,</p>

  <p class="indentmetin">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Hem bir mürit hem de baba olarak...</p>

  <p class="normal1">Peş peşe gelen annelik tecrübelerinin Ay Kadın Sofya üzerinde iki farklı, hatta zıt etkisi oldu. Annelik onu hem güzelleştirdi. Daha merhametli, daha sevecen ve anlayışlı kıldı.. Hem de onda değersiz bir insan olduğu, bir "hiç" olduğu zannını uyandırdı. Kocasının yanında böcek gibi hissetmeye başladı kendini. Özgüveni zedelendikçe, asabileşti. Asabileştikçe saldırganlaştı.</p>

  <p class="normal1">Kendi yarattığı yaratıktan yakasını kurtarayamayan Dr. Frankenstein gibi Tolstoy da mutsuz, parıltısız, dırdır ve vesvese küpü bir kadın yarattı bir zamanlar severek evlendiği, deli gibi kıskandığı genç kadından. Bir müddet ona tahammül etmeye çalıştı.</p>

  <p class="normal1">Sonra da pılısını pırtısını toplayıp kaçtı ondan ve<br class="chapter" />
  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;yuvasından, kaçabildiğince uzağa...</p>
</body>
</html>
