<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siyahsut</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:66c91660-3ebe-4908-a18d-30c59f220cb1" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_18"><br class="calibre2" />
  Balıkçıların bildiği<br class="calibre2" />
  <br class="calibre2" />
  <br class="calibre2" />
  <br class="calibre2" /></h2>

  <p class="sagitalik">Bundan bir ay sonra<br class="chapter" />
  bir pazar sabahıydı...</p>

  <p class="normal1">Bir pazar sabahıydı. Vakit oldukça erken. Boğaz kenarındaki bildik kahvaltı yerlerine henüz akın etmemiş civardakiler. Yürüyüşe çıkmışım sahil kenarında. Havada bir berraklık, bir canlılık. İstanbul'un güzelliği üzerinde. Tazelenmiş, yıkanmış, ballanmış. Tatlı tatlı gülümsüyor. Sanırsın ki insanın burnundan fitil fitil getiren şehir bu değil. Sanırsın ki şeker şerbetle yoğrulmuş. O kadar uysal ve sevimli bu sabah İstanbul. Bizler de ona gülümsüyoruz. Elde değil.</p>

  <p class="normal1">Daha şimdiden dizilmiş balıkçılar sıra sıra. Tespih taneleri gibi yan yana, sabır sabır. Bekliyorlar oltalarına takılacak irili ufaklı balıkları. Tuhaf şey; hem güneş var gökyüzünde hem de dolunaya öykünen bir ay.</p>

  <p class="normal1">Aya takılıyor gözüm. Yanlış zamanda yanlış yerde olan aya...</p>

  <p><br class="chapter" /></p>

  <p class="normal1">Kendi kendime düşünüyorum: <span class="ideitalik">"Eğer Sofya romancı olsaydı, Leo Tolstoy aynı şekilde kendini ona adar mıydı acaba? Karısının asistanlığını yapar mıydı mesela? Romanlarını temize çeker miydi inci gibi el yazısıyla? Ya da karısı içerde rahat rahat yazsın diye çocukları alıp parka götürür müydü aralarda?"</span></p>

  <p><br class="chapter" /></p>

  <p class="normal1">Ben bunları düşünerek yürüyedurayım Bebek Parkı'na doğru bir gürültüdür kopuyor. Sarhoşlar mı toplanmış parkta bu saatte? Tinerciler belki de. Yarı tedirgin yoluma devam ediyorum.</p>

  <p class="normal1">Yemek, temizlik, alışveriş, ütü, yok çocuklardan biri düştü ağladı, yok öteki bitlendi kaşındı kafasına ilaç sürmeli... koşturur muydu Leo Tolstoy oradan oraya? Sırf karısının omuzlarındaki yük hafiflesin de romanlarına daha iyi konsantre olabilsin diye iki kat fazla çalışır mıydı gece gündüz?</p>

  <p class="normal1">"İmdaaat!"</p>

  <p class="normal1">Bir çığlıkla silkiniyorum düşüncelerimden. Parkta birisi avazı çıktığı kadar bağırıyor.</p>

  <p class="normal1">"Yetişiiiiin! Kimse yok mu bu şirretten beni kurtaracak?"</p>

  <p class="normal1">Az ileride birileri kavgaya tutuşmuş. Seslerinden ikisinin de kadın olduğu anlaşılıyor. Saç saça girmişler. Temkinli adımlarla yaklaşıyorum.</p>

  <p class="normal1">"Bana bak bıktım ayağıma dolanmandan. Tatile filan çıksana sen, şöyle uzak bir adaya gitsen ne iyi olur" diye bas bas tepiniyor biri.</p>

  <p class="normal1">"Esas sen çekil ayak altından. Bıktım ikide bir bana engel olmandan. Ne demeye karıştırıyorsun ha bire Elif'in kafasını?"</p>

  <p class="normal1">Adımı işitince sıçrıyorum olduğum yerde. Aynı anda karaltılar da beni fark ediyor.</p>

  <p class="normal1">"Hay Allah affedersin, korkutmak istememiştik seni" diyor az evvelki sesin sahibi kendine çekidüzen vererek.</p>

  <p><br class="chapter" /></p>

  <p class="normal1">Pratik Akıl Hanım bu konuşan. Boğazına sarıldığı, saçlarını tutam tutam yolduğu kişi de Sinik Entel Hanım. Çıkmışlar parktaki bir kaydırağın üzerine. Orada tepiniyorlar. Uzaktan bakınca boyutlarını anlayamamam bu yüzden. İyi de ne işleri var sabahın bu saatinde burada?</p>

  <p class="normal1">Pratik Akıl Hanım ile Sinik Entel Hanım seneler var ki birbirine gıcıktır. İkisi de "akıl yoluyla" meselelere yaklaşmayı sever aslında. Ama ortak paydaları bundan ibarettir yalnızca. Zira Pratik Akıl Hanım her meseleyi en pratik yoldan hemencecik çözmek üzere atar adımını. Sinik Entel Hanım ise pek ilgilenmez bu tür kolay çözümlerle. Hatta çoğu zaman çözümsüzlüğü yeğler. Pratik Akıl Hanım en kısa yoldan halletmek ister her şeyi, Sinik Entel Hanım ise derinlemesine incelemek. Biri anlaşılmak ister öteki anlaşılmamak. Biri cevapları sever, diğeri sualleri.</p>

  <p class="normal1">Bu ikili kanlı bıçaklıdır oldum olası.</p>

  <p class="normal1">Birini bir omzuma çıkartıyorum, ötekini öbür omzuma. Yürümeye başlıyorum bu vaziyette Bebek güzergâhında. Çok geçmeden gene bir dizi balıkçı çıkıyor karşımıza.</p>

  <p class="normal1">"Şu balıkçılara bakıyorum da..." diyor Pratik Akıl Hanım hemen. "Yaptıkları ne kadar anlamsız değil mi? Yan yana kırk, bazen elli kişi diziliyorlar buralara. Sorsan zaten kaç adet balık yanaşır ki bu kıyıya? Ama onlar böyle saatlerce, belki bütün gün burada dikiliyorlar. Ne kadar boş!"</p>

  <p class="normal1">"Sen her şeye faydacılık açısından baktığın için sana boş geliyor olabilir. Ama insan hayatta bazı şeyleri de faydasız olduğunu bile bile yapmaktan keyif alır" diyorum.</p>

  <p class="normal1">Diyorum ama ben de bilmiyorum nasıl bir ruh halidir hayatta bir yerlere varmaya, illa da bir "şey" olmaya, hızlandıkça hızlanmaya tenezzül etmemek? Nasıl bir ruh halidir yetinmek eldekilerle, denizin ve talihin verdikleriyle, günün sonunda kazanacağın epi topu iki cılız balık ile bir avuç yosun olsa bile?</p>

  <p class="normal1">Ve nasıl bir şeydir dönmek akşamları eve, bir elinde senelerdir yenileyemediğin bir olta, diğer elinde ölü sıska balıklar ve yüreğinde yetinmenin huzuruyla? Bu sabrı, bu kıpırtısızlığı, bu sükûneti bilmiyorum. Kaosa ve harekete ve göçebeliğe ve değişime ne kadar şerbetliysem, o kadar uzağım yerleşikliğe, barışıklığa, balıkçıların yaşam felsefesine... Ben ki dinler tarihi silsilesinde en çok Eyub Peygamber'le kavgalı oldum, çocukluğumdan beri kızdım onun her türlü cefaya ve belaya öfkelenmeden şükretmesine; ben ki en az Eyub Peygamber'i anladım ve istedim ki o da ayaklansın, kızsın, isyan etsin başına gelen musibetlere, haksızlıklara; ben ki en nihayetinde sabrın ve tevekkülün ölçüsüz hallerinin sanata da yaratıcılığa da aykırı olduğuna kanaat getirdim, şimdi merakla ve hayretle izliyorum amatör balıkçıların bu doygun, sakin, telaşsız hallerini.</p>

  <p class="normal1">"İyi de bari randımanı artırsalar" diyor Pratik Akıl Hanım. "Bak mesela burada kırk-kırk beş balıkçı var bu sabah. Şu ileride de kiralanmayı bekleyen koca koca tekneler duruyor. Şimdi ben diyorum ki bu adamlar hep beraber bir tekne kiralasalar, kişi başı beş on lira anca düşer, fazla değil. Sonra açılsalar denizin ortasına. Yeterince açıldıklarında da salsalar ağlarını. Bak nasıl balık tutulurmuş o zaman. Verimliliği artırır."</p>

  <p class="normal1">"Ah gene konuşuyor seninki dangıl dungul" diye lafa dalıyor Sinik Entel Hanım öbür omzumdan sarkarak. "Belli ki hiç Hemingway okumamış ömrü hayatında. <span class="ideitalik">İhtiyar Balıkçı</span>'yı okumasını öneririm. Görsün bakalım nasıl bir tutkuymuş bir balığın peşine düşmek!"</p>

  <p class="normal1">Cevap niyetine tıslıyor Pratik Akıl Hanım. Boynumun etrafından eğilerek sağlı sollu, gözlerini kısarak bakışıyorlar karşılıklı.</p>

  <p class="normal1">"Balık tutmanın bir felsefesi vardır" diye laf atıyor ortaya gene Sinik Entel Hanım. "Godot'yu beklemek gibi bir şey. Gelmeyecek belki ama olsun, sen gene de bekliyorsun. Bu bir tutku. İlla da yararı ne, kârı ne, işlevi nasıl, sonucu bana ne getirir diye düşünürsen kavrayamazsın buradaki derinliği. "</p>

  <p class="normal1">"Aman senin bu derinlik merakından gına geldi" diye söyleniyor Pratik Akıl Hanım. "Derinleşe derinleşe bir hal oldun ayol, çık çık biraz yüzeye. Hayat akıyor burada. Dalgıç mısın be mübarek öyle durmadan derinlerde, elinde zıpkın!"</p>

  <p class="normal1">"Yapmayın hanımlar ne olur" diye araya giriyorum. Omuzlarımda oturdukları için zaten aralarında sayılırım. "Bu güzel İstanbul sabahında kavga etmeyin."</p>

  <p class="normal1">"Bırak, tartışalım. Tartışmakla gelişir kültür" diyor Sinik Entel Hanım. Suratını asarak süzüyor rakibini. "Sen sığ sularda yüzmeye devam et. Senin durduğun yerden ne felsefe çıkar ne sanat. Felsefe de sanat da soruları cevaplardan fazla önemser."</p>

  <p class="normal1">Aniden durup bana doğrultuyor delici bakışlarını Sinik Entel Hanım.</p>

  <p class="normal1">"Ah Almanca bilmemen ne fena. <span class="ideitalik">Noch nicht</span> diye bir kavram vardır Almancada. "Henüz olmamışlık" diye çevirebiliriz. "Daha değil" durumu. Ersnt Bloch okumuş muydunuz diye soracağım ama okumadığınızdan adım gibi eminim" diyor içini çekerek. "Basitleştirerek anlatmaya çalışayım ben de. Olmaya çalışmak yerine, oluşu ve varoluşu bitimsiz, sürekli yenilenen bir süreç gibi algılamalıyız. Bu yüzden senin annelik-yazarlık ikilemi üzerine geçenlerde sorduğun soru asla cevaplanmamalı. Bilakis, daima yeni sorularla derinleştirilmelidir."</p>

  <p class="normal1">Aniden tanıdık bir ses cırlıyor kulağımın dibinde:</p>

  <p class="normal1">"Hop dedik, hop! Katiyen olmaz! Müsaade etmem!"</p>

  <p class="normal1">Pratik Akıl Hanım, Sinik Entel Hanım ve ben, üçümüz de dönüp bakıyoruz sesin geldiği yöne. Karşımızda Hırs Nefs Hanım'ı buluyoruz. Parmak kadar boyuyla elinde kibrit kutusundan yapma bir olta, kafasında kasket, dikilmiş balıkçıların ayaklarının dibine. Birisi üzerine basacak da ezecek diye ödüm patlıyor. Ama o çen çen laf yetiştiriyor oradan:</p>

  <p class="normal1">"Yeni sorularla derinleştirilmeliymiş. Daha neler. Boşa vakit harcamaktan başka bir şey değil bu konuları sorgulamak. Sırf şu aptal pazar sabahı yürüyüşü bile bize ne kadar zaman kaybettirdi kariyerimizden. Şu anda yazıyor olmalıydın. Çalışıyor olmalıydın. Yürüyüşte işin ne?"</p>

  <p><br class="chapter" /></p>

  <p class="normal1">Usulca yanaşıyorum yanına. Etrafa bakıyorum göz ucuyla. Herkes kendi halinde. Balıkçılar suya bakıyorlar sabit gözlerle. Benden başka kimse var mı acaba Hırs Nefs Hanım'ı gören? Eğer yoksa kendi kendime konuştuğumu zannedecekler. Sağı solu kolaçan edip sesimi alçaltıyorum.</p>

  <p class="normal1">"Nerden çıktın sen?"</p>

  <p class="normal1">"Geçen hafta konuştuğumuz konuyu belki bir daha düşünme fırsatı bulmuşsundur diye ummuştum. Bir yoklayayım dedim..." diyor kasketini düzelterek. Sonra bir aynayla ruj çıkarıyor kumaş pantalonunun cebinden, rujunu tazeliyor çarçabuk. "Şu balıkçıları taklit edersem belki daha çok ilgi gösterirsin bana diye ben de elime olta aldım."</p>

  <p class="normal1">"Hangi konuyu?"</p>

  <p class="normal1">"Canım şu kısırlaştırma operasyonu."</p>

  <p class="normal1">"Fesuphanallah..."</p>

  <p class="normal1">"Ne demek şimdi <span class="ideitalik">fesuphanallah</span>?"</p>

  <p class="normal1">"Şu demek: Bir daha böyle bir laf duymak istemiyorum."</p>

  <p class="normal1">"Tamam tamam, sen bilirsin. Ay Kadın olmaya niyetin varsa, seni tutacak değilim, buyur yap. İnsin çıksın bedenin. Şişmanla, kilo al, sonra da dur bebeğimi emzireyim, çocuğumu büyüteyim, anaokuluna göndereyim, üniversiteye yazdırayım derken, edebiyat dünyasını unut git, silinsin adın..."</p>

  <p class="normal1">İtiraz edecek oluyorum ama ağzımı açmama fırsat vermiyor.</p>

  <p class="normal1">"Sakın bana edebiyat yarış değildir, silinirse silinsin adım, ben zaten kimseyle rekabet etmiyorum gibi romantik laflar etme. Bal gibi de yarıştır edebiyat. Kimseyle olmasa bile kendinle yarışmaktır. Hayatta kalma mücadelesidir sanat. Mücadele etmeden olmaz. Bu kadar. Nokta. Ve sakın aklından çıkarma yazar olan Leo Tolstoy'du, Ay Kadın Sofya değil."</p>

  <p class="normal1">Şimdi sorma sırası bende: "Ne demek şimdi bu?"</p>

  <p class="normal1">"Şu demek: Çoluk çocuk yuva muva derdine düşeceksen mesleğini değiştir. Git yaka kartına PASTACI-BÖREKÇİ filan yaz. Olsun bitsin. Yanlış anlaşılmasın. Pasta börek uzmanlarını aşağıladığım yok. Tabii eğer işlerini en iyi biçimde ve hırsla yapıyorlarsa. Aksi takdirde gayet sıradan bir iş."</p>

  <p class="normal1">"Hırs Nefs Hanım Allah aşkına ne demeye çalışıyorsun?" diye soruyorum sabrımın sonuna gelmiş halde.</p>

  <p class="normal1">Baktılar ki tansiyon artıyor, Pratik Akıl Hanım ile Sinik Entel Hanım usulca atlıyorlar omuzlarımdan aşağı. Sıvışıyorlar.</p>

  <p class="normal1">"Şunu söylüyorum: Vapurdaki kadını unutma. 25 yaşında olup da 40 yaşında gösteren kadın. Kilolarını ve mutsuzluklarını biriktiren kadın. Ona mı benzemek istiyorsun?"</p>

  <p class="normal1">"Ne biliyorsun o kadının mutsuz olduğunu?" diyorum. "Hem bunca kadın var anne olup da ev dışında çalışan ve gayet mutlu olan..."</p>

  <p class="normal1">Burun kıvırıyor Hırs Nefs Hanım.</p>

  <p class="normal1">"Yahu elbette böyle iki tarafı da idare eden kadınlar var. Trapezci kadınlar diyorum ben bunlara. Bin takla atıyorlar iki işi birden götürmek için. Canbaz bunlar, canbaz! Sabah çocuğu okula yolla, kocanın omletini pişir, iki yumurta bir kaşık margarin, telaşla giyin, işe yetiş, öğle arasında izin al öbür çocuğu doktora götür, akşam koştura koştura gel buzluktaki köfteleri kızart, sofrayı kur, çocukları doyur, yorgunluktan düş bayıl... Ben sana yok mu dedim böyle kadınlar? Var ama ucu ucuna yetişiyorlar her şeye. Sen bu şartlar altında mı roman yazacaksın?"</p>

  <p class="normal1">"Abartmakta üstüne yok" diyorum sadece.</p>

  <p class="normal1">"Mesele şu: Trapezci kadınlar hırs sahibi olamazlar. Sen bakma hırs kelimesinin bu toplumda negatif bir anlam taşımasına. Hırs olmadan varoluş olur mu? Nefs olmadan hayat yaşanır mı? Bu kadınlar hırslarından ve nefslerinden kaybediyorlar. Mesleklerini yapabilirler, o başka, ama kariyer yapamazlar. Anladın mı?"</p>

  <p class="normal1">"Edebiyatçılık kariyer yapmayı gerektirmiyor zaten" diyorum.</p>

  <p class="normal1">"Ah canım romantiğim, sen öyle san" diyor. "Bak şimdi, kılçığından arınan balık misali hırsından arınmış anaokul öğretmeni, banka memuresi, eczacı hanım, hemşire hanım olur. Hırsından arınmış kimya öğretmeni, hatta okul müdiresi bile olur. Olur hepsi, lafım yok. Ama hırsından arınmış sanatçı olmaz, yazar olmaz. Niye olmaz? Çünkü yazarlık Tanrılığa soyunmaktır. Hırsından kaybettiğin anda yazamazsın. Acı ama gerçek bu. "</p>

  <p class="normal1">Pratik Akıl Hanım ile Sinik Entel Hanımı arıyor gözlerim. Bir de bakıyorum ki gidip tırmanmışlar Arnavutköy İskelesi'nin önündeki tahta banka. Ben de gidiyorum yanlarına. Hırs Nefs Hanım da dayanamıyor. Oltasını kasketini bırakıp koştura koştura peşimden geliyor.</p>

  <p><br class="chapter" /></p>

  <p class="normal1">Az sonra dördümüz oturuyoruz oracıkta.</p>

  <p class="normal1">Ufka bakıyoruz bir müddet konuşmadan. Sessizlik hoşuma gidiyor.</p>

  <p class="normal1">Tam o anda gençten bir kadın geçiyor önümüzden, pembe bir bebek arabasını ite ite. Eğilip arabada yatan bebeğe bakıyorum. Beyaz, yumuş yumuş ellerini görünce gülümsemeden edemiyorum.</p>

  <p class="normal1">Ve içim cız ediyor.</p>

  <p class="ortayazi">*&nbsp;&nbsp;&nbsp;*&nbsp;&nbsp;&nbsp;*</p>

  <p class="normal1">Beş dakika geçiyor geçmiyor, kıpırdanmaya başlıyor İçimden Sesler Korosu.</p>

  <p class="normal1">"Hadi gidelim, ne bekliyoruz" diye çekiştiriyor Hırs Nefs Hanım. "Vakit nakittir."</p>

  <p class="normal1">"Gidelim de kitap okuyalım" diyor Sinik Entel Hanım.</p>

  <p class="normal1">"En pratik yoldan gidelim" diyor Pratik Akıl Hanım.</p>

  <p class="normal1">"Siz gidin" diyorum. "Ben kalıyorum..."</p>

  <p class="normal1">"Kalıp da ne yapacaksın?" diye itiraza yelteniyorlar hep bir ağızdan.</p>

  <p class="normal1">"Hadi, kış kış" diyorum elimin tersiyle. "Gidin. Biraz düşünmeye ihtiyacım var."</p>

  <p><br class="chapter" /></p>

  <p class="normal1">Neyse ki, bir iki mırın kırından sonra beni rahat bırakıyor parmak kadınlar. Birbirleriyle tartışmayı ihmal etmeden pıtır pıtır yürüyerek uzaklaşıyorlar yanımdan. Bu arada iskelenin kenarında miskin miskin yatan tombul, tekir kedi gözlerini açıp dikkatle süzüyor onları. Ne fareye benzetebiliyor ne serçeye. Yese midesine oturacaklarını anlamış olmalı ki yeniden yumuyor gözlerini.</p>

  <p class="normal1">Arkalarından bakıyorum dalgın dalgın. Ben bu parmak kadınlarla ne yapacağım. Atsam atamam, satsam satamam. Birini dinlesem ötekine yaranamam. İç çekiyorum. Bir an için balıkçılara özeniyorum.</p>

  <p class="normal1">"Şu balıkçıların sükûneti kıskanılacak şeymiş aslında" diye mırıldanıyorum.</p>

  <p class="normal1">"Bak işte bu çok doğru!" diyor birisi.</p>

  <p><br class="chapter" /></p>

  <p class="normal1">Dönüp bakıyorum sesin geldiği yöne. Can Derviş Hanım bu. Yere atılmış boş bir bisküvi kutusunun üzerinde bağdaş kurmuş, ufuk çizgisine bakıyor. Uzun elbisesinin etekleri rüzgârda hafif hafif uçuşuyor. Gene taşlı bir türban var kafasında, bu sefer hardal tonlarında. Osmanlıca harflerle "Hu" yazıyor gömleğinin kollarında. Boynunda altın bir kolye. Onda da "Allah" yazıyor.</p>

  <p class="normal1">Derken bana doğru çevirip çilli yüzünü, gülümsüyor candan.</p>

  <p class="normal1">"Hoş geldin Derviş" diyorum.</p>

  <p class="normal1">"Eyvallah" diyor. "Hoş geldim ama hoş da bulmak isterim seni. Huzursuz bir ruhsun. İlla bir yerlere yetişmeye, illa bir şeyler üretmeye çalışıyorsun. Bazen aynı anda beş iş birden yapmaya kalktığın için resmen yere düşüp kapaklanıyorsun. Tek bir iş yap tek bir zaman diliminde. Ne bu acelen? Ne geçmiş ne gelecek var. Sadece ve sadece şu ana ver kendini. Dem bu demdir, dem bu dem... Yedi Uyuyanlar o mağarada 300 sene uyudular da sandılar ki birkaç saat geçti sadece. Nedir ki zaman?"</p>

  <p class="normal1">Bir müddet öyle yan yana duruyoruz. Can Derviş Hanım ve ben. Kendimi an'a vermeye çalışıyorum. Söylemesi yapmasından kolay. Yapamıyorum.</p>

  <p class="normal1">"Can Derviş Hanım..."</p>

  <p class="normal1">"Hıııı?"</p>

  <p class="normal1">"Demin geçen bebeği gördün mü?"</p>

  <p class="normal1">"Görmedim" diyor.</p>

  <p class="normal1">Gene sessizlik.</p>

  <p class="normal1">"Can Derviş Hanım..."</p>

  <p class="normal1">"Hıııı?"</p>

  <p class="normal1">"Benden anne manne olmaz değil mi?" diyorum, sesim kısık çıkıyor.</p>

  <p class="normal1">Dikkatlice bakıyor yüzüme. "Üç şart yerine gelirse olur elbet" diyor.</p>

  <p class="normal1">"Neymiş o üç şart?"</p>

  <p class="normal1">"Evvela Allahüteâlâ isteyecek bunu, yani kitabında yazılı olacak, bu biiiir" diyor. "Sonra sen isteyeceksin tabii, bu da ikiii."</p>

  <p class="normal1">İleriden beyaz bir taka geçiyor patır patır sesler çıkararak. İncecik köpükler bırakıyor sularda, görünmesiyle kaybolması bir olan.</p>

  <p class="normal1">"Üçüncü şart ne peki?"</p>

  <p class="normal1">"Üçüncü şart balıkçılarla ilgili" diyor ve eliyle etraftaki adamları işaret ediyor. "Onların sırlarına vakıf olman lazım."</p>

  <p class="normal1">Hayretle çevreme bakınıyorum. İyi de ne biliyor ki şu balıkçılar? Benim bilmediğim ne biliyor olabilirler ki?</p>

  <p class="normal1">Gülüyor Can Derviş Hanım. "Sen hiç elinde oltayla denize koşan balıkçı gördün mü? Göremezsin. Çünkü balık kovalamaz balıkçı dediğin. Bekler ki balık kendine gelsin."</p>

  <p class="normal1">"Yani?.."</p>

  <p class="normal1">"Yani canım" diyor Can Derviş Hanım. "Bekle, deniz sana gelsin."</p>
</body>
</html>
