<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>siyahsut</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:66c91660-3ebe-4908-a18d-30c59f220cb1" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_29"><br class="calibre2" />
  Ah min-el aşk<br class="calibre2" />
  <br class="calibre2" />
  <br class="calibre2" />
  <br class="calibre2" /></h2>

  <p class="normal1">Bir sene geçti ben Boston'a geleli. Bu zaman zarfında yazdığım romanı herkesin ve her şeyin önüne koydum. Araf'taki hayali karakterlerle içiçe geçti günlerim. Roman kahramanlarıyla bol bol konuştuğum halde gerçek hayattaki insanlarla olabildiğince az iletişim kurdum. Alışveriş ya da yemek yapmakla zaman kaybetmek istemediğim için bazen günlerce kahvaltılık mısır gevreğiyle beslendim. Sabah, öğle, akşam hep aynı şey yiyerek.</p>

  <p class="normal1">Buralarda sigara içen insanlara barbar gözüyle bakılıyor. En ufak bir duman bile binadaki alarm sistemini devreye geçiriyor. Yazarken sigarasız yapamadığımdan, odamdaki ve kattaki alarmları devre dışı bırakmanın bir yolunu buldum. Tavandaki alarm makinelerinin etraflarını plastik torbalarla örtüp bantladım. İşe yaradı.</p>

  <p><br class="chapter" /></p>

  <p class="normal1">Bir sene boyunca farklı milletlerden sanatçı ve akademisyen kadınlarla tanıştım ve çalıştım. Kadınlarla ilgili akla gelebilecek her konuda paneller, konferanslar düzenlendi bu feminist kampüste: "Ana Tanrıça İnanışları ve Sembolleri", "Üçüncü Dünya'da Kadın İşgücü ve İstihdam Sorunu", "Feminizm ve Hip Hop Kültürü", "Çizgifilmlerde Kadın Kahramanlar: Miki Mouse sevgilisi Minie'yi Eziyor mu?" vb... Hepsine katıldım. Bir yerlere geç kalmaktan korkarcasına, adeta telaşla yazdım, yazdım. Ha bire okudum, okudum. Nice geceler kütüphanede sabahladım. Siyaset felsefesi koleksiyonu ile İngiliz ve Rus edebiyatı koleksiyonu en sık ziyaret ettiğim bölümler oldu. İkisinin arasında duran kahverengi deri koltukta yatıp kalktım.</p>

  <p class="normal1">Sabahları erkenden ortalığı süpürmeye gelen Meksika asıllı temizlikçi Rosario'yla ahbap oldum. O ve arkadaşları bana acıyarak baktıkça, benim gibi birinin kolay kolay "normal kadın" olamayacağına dair inancımı tazeledim.</p>

  <p><br class="chapter" /></p>

  <p class="normal1">Şehr-i şehire nice zaman uzaktan baktım. Elimde iki parça valizim, minnacık bir odada kalmanın, en sevdiğim kitapları bile yanıma alamamanın, ilişkilerime süreklilik katamamanın, dostlarımın bana ihtiyacı olduğu anlarda yanlarında olamamanın, benim dostlarıma ihtiyacım olduğunda onlardan mahrum kalmamın, bunca sevdiğim şehirde barınamamanın sancısını içimde taşıyarak geçirdim günlerimi, aylarımı. Zaman zaman dışarı çıksam da ekseriya asosyal, takıntılı, içine kapanıktım.</p>

  <p class="normal1">Anneliğe dair sorular sormaz oldum artık.</p>

  <p class="normal1">"Benim gibi birinden anne manne olmaz, ama ileride belki iyi bir üvey anne olur" diye kestirip attım.</p>

  <p class="normal1">Yüreğimin sarkacı annelik hevesinden de, İstanbul hasretinden de uzaklara savruldu.</p>

  <p class="normal1">Ya da ben öyle sandım.</p>

  <p class="ortayazi">*&nbsp;&nbsp;&nbsp;*&nbsp;&nbsp;&nbsp;*</p>

  <p class="normal1">Yaz ortasında bir hafta-on günlüğüne geliyorum İstanbul'a. Biraz soluklanıp, birkaç parça eşyamı alıp, birkaç kadim dostumu görüp, az biraz hasret giderip, yayıncımla <span class="ideitalik">Araf</span>'ın hazırlıklarını yaptıktan sonra yeniden ABD'ye dönmek üzere. Bu niyetle.</p>

  <p class="normal1">Planım böyle.</p>

  <p class="normal1">Ne var ki hayat, biz planlarımızı yaparken peşimiz sıra sessizce gelip, o pek süslü pek fiyakalı planlarımıza Miki kulakları, vampir dişleri, pos bıyıklar çizen yaramaz mı yaramaz bir çocuk. Sen istediğin kadar planladığını zannet geleceği, o gene bildiğini okur.</p>

  <p class="normal1">İstanbul'a geldiğim günün gecesinde Asmalımescit'te bir tesadüf, beklenmedik bir telefon, beni ileride eşim olacak adamla karşı karşıya getiriyor. "Eyup". Yukarıda cinler, periler, melekler dalga geçiyor olmalı: <span class="ideitalik">Sen misin bunca sene Eyub Peygamber'e laf eden? Sen misin sabrı, tevekkülü ve balıkçıların bildiğini öteleyen?</span></p>

  <p><br class="chapter" /></p>

  <p class="normal1">Seneler sonra biz yeniden. Ve ben, her şeyi unutup, tepetaklak oluyorum.</p>

  <p class="normal1"><span class="ideitalik">"Ah min-el aşk"</span> demişti Osmanlı. <span class="ideitalik">"Aşktan bu yana..."</span></p>

  <p><br class="chapter" /></p>

  <p class="normal1">Aşktan önce. Aşktan sonra. Çünkü aşk bir milat. Takvimlerin kendini sıfırladığı, saatlerin yeniden ayarlandığı an. Aşktan önce olan biten her şey –mişli geçmiş. Adeta yaşanmamış. Bir şekilde hafızaya sonradan alınmış. Aşktan sonra olan her şey şimdiki zaman. Öncesi ve sonrası olmayan.</p>

  <p class="normal1">Uzakları yakın, olmazları olur eden bir efsun aşk. İnsana tükürdüğünü afiyetle yalatan, ettiği tüm büyük lafları bir bir hatırlatan, bileğinden kavradı mı sarsan, sarstı mı bırakmayan bir yudumcuk efsun.</p>

  <p class="normal1">Aşk bir kimyasal bileşim. Formülünde esrar var.</p>

  <p><br class="chapter" /></p>

  <p class="normal1">Ne zaman ki körkütük âşık oluyorum, nasıl olduğunu dahi anlamadan, beynin beden üzerindeki hâkimiyetine bir isyan başlıyor içimde. Kazan kaldırıyor yüreğim. Yeniden kadınlığıma dönmek istiyorum şimdi. Sadece beyin olmak yetmiyor artık. Ne zaman ki âşık oluyorum, kıymete biniyor beden. Küçümsediğim, reddettiğim, ötelediğim kadınsılık, deli gibi arzuladığım bir özellik oluveriyor aniden.</p>

  <p class="normal1">Geride bir yerde dalgın dalgın el sallıyor Boston'daki Beyin Ağacı. Bir gece rüyama giriyor. Gövdesi billurdan, dallarında gümüşi saçaklar. Rengârenk sincaplar yuva yapmış içine. Oyuk ve karanlık bir ağzı, fal taşı gibi açılmış koca koca gözleri var ağacın. Başında bir leylek yuvası. Oturmuş tepesine şapka gibi.</p>

  <p class="normal1">"Çok şıksın" diyorum.</p>

  <p class="normal1">"Beğenmene sevindim çünkü senin için süslendim" diyor Beyin Ağacı. Şiddetli bir rüzgâr çıkıyor aniden, yaprakları dökülüyor. Asılıyor suratı. "Ama biliyorsun, yollarımız ayrılmalı. Sen artık bırak beni. Gitme vaktin geldi."</p>

  <p class="normal1">"İyi ama yemin ettim. Dedim ki: Beden kurusun, beyin kalsın. Çarpılırım sonra..."</p>

  <p class="normal1">"Çarpılmazsın merak etme. İnsanların, hayvanların, hatta şu fani dünyanın dahi miadı olur da, yeminlerin olmaz mı sanıyorsun?" diyor. Sonra da ekliyor:</p>

  <p class="normal1">"Ettiğin yeminin miadı doldu. Bu zaman zarfında sadık kaldın sözüne. Aferin. Ama artık azat ediyorum seni. <span class="ideitalik">Serbestsin</span>!"</p>

  <p><br class="chapter" /></p>

  <p class="normal1">Ve bu son kelimeyi telaffuz etmesiyle rüzgârın daha da hiddetlenmesi bir oluyor. Çıkan borada tüm dalları tek tek kırılıyor. O zaman anlıyorum ki, dalları camdanmış. Tuzla buz oluyorlar.</p>

  <p class="normal1">Panik içinde kopan her dalı yerine takmaya çalışıyorum. Ama mümkün değil.</p>

  <p class="normal1">"Acımıyor merak etme!" diye bağırıyor Beyin Ağacı.</p>

  <p class="normal1">Elimde kopmuş dallarla kalakalıyorum.</p>

  <p class="normal1">Yerdeki cam kırıklarına basmamaya çalışarak yürüyorum. Ama ağaçtan uzaklaşmaya mı çalışıyorum yoksa ona yakınlaşmaya mı, anlayamıyorum.</p>

  <p class="normal1">Boston dönüşü İstanbul'da gördüğüm rüya böyle.</p>
</body>
</html>
