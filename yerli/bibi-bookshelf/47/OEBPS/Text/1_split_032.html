<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />

    <p class="normal1">Leyla bebek, o sabah gamzelerini iyice belirgin hale getiren büyük bir gülümsemeyle uyandı. Rukiye bayılıyordu bu çocuğun her sabah gülerek uyanışına. Zaten iyi huylu, geceleri fazla ağlamayan, huzurlu bir bebekti. Rukiye, kendisi gibi bir isyancıdan nasıl olup da böyle dingin bir çocuğun doğduğunu anlayamıyordu. Babasına, o iyi huylu Yusuf’a çekmiş olmalıydı. Roxy, çocuğu doğduğu gün ona Leyla adını verirken kendi adını da tekrar Rukiye’ye çevirmişti. Bu ismin bir anneye daha çok yakıştığına inanıyordu. Roxy, onun isyan dönemlerinin ismiydi.</p>

    <p class="normal1">Leyla, Rukiye’ye dünyanın en güzel bebeği gibi geliyordu, gamzeli bir çocuktu, Rukiye onun gamzelerine dokunmaya bayılıyordu. Annesinin parmaklarını yüzünde hisseden çocuğun gülüşü ise dayanılmayacak kadar güzeldi. Bu gülümsemeyi her gördüğünde Rukiye’nin içi mutlulukla kabarıyor ve sebepsiz bir ağlama isteği duyuyordu.</p>

    <p class="normal1">Şansa, uğura inanmazdı ama bu çocuğun her şeyi değiştirmesine bakılırsa galiba böyle şeyler vardı bu hayatta. Daha bebeğe hamile kalır kalmaz her şey değişmiş, hayatlarındaki bütün olumsuzluklar teker teker ortadan kalkmaya başlamıştı.</p>

    <p class="normal1">Kangrene dönmüş çözümsüz yalı sorununun kimsenin beklemediği bir biçimde çözülmesi, ufak bir mucize değil de neydi? Hatta ilk zamanlar bu mucizeye pek şaşıran Leyla Hanım bile İstanbul tılsımlarına ve mabetlerine yaptığı adakların işe yaradığına inanır olmuştu. Ama bu çözüm için Ali Yekta Bey’in zarar görmesine de çok üzülmüştü. Adamcağızın gelinini öldürüp hapislere düşeceği, karısıyla birlikte aklını da yarı yarıya yitirip çılgınlaşan Ömer Bey’in “Yalıyı bir daha gözüm görmesin!” diyeceği ve bir mucize sonucu “O küçük evi de yaşlı kadına iade edin” talimatı vereceği kimin aklına gelirdi.</p>

    <p class="normal1">Yoksa o da herkes gibi yalının uğursuzluğuna mı inanmıştı? Yaşlı kadını evinden atmalarının bu felakete neden olduğunu düşünüyor da olabilirdi.</p>

    <p class="normal1">Çünkü o sıralarda herkesin dilindeki özdeyiş şuydu: “Alma mazlumun ahını, çıkar aheste aheste.”</p>

    <p class="normal1">Dağlılar bile böyle söylüyordu artık. Cinayetten sonra tamamen Ömer Beylerin aleyhine dönmüş, Leyla Hanım’ı destekler olmuşlardı.</p>

    <p class="normal1">“Canım” diyorlardı, “Leyla Hanım bir asilzade, soylu bir insan. Ömer Beyler gibi sonradan görme değil. Ne de olsa asil azmaz!”</p>

    <p class="normal1">Büyük Hanım’ın eve dönüşünü bir şölene çevirmişti mahalleli. Nereden haber aldılarsa kadın erkek, çoluk çocuk hepsi yalı kapısına birikmiş, orayı bir bayram yerine dönüştürmüşlerdi. Leyla Hanım’ı getiren taksi yanaşınca kapısını açmışlar ve hepsi teker teker elini öperek bahçe kapısından geçirmişlerdi. İçlerinde gözyaşı döken bile vardı.</p>

    <p class="normal1">Leyla onlara teşekkür ettikten sonra evinin kapısında bir iki dakika oyalandı. Neredeyse içeri girmeye korktuğu bile söylenebilirdi.</p>

    <p class="normal1">Yüzünün solduğunu, kapıyı açmaya çalışan ellerinin titrediğini, soluk soluğa kaldığını gördüler.</p>

    <p class="normal1">Daha sonra bu anı Rukiye’ye anlatırken “İnan bana, eve girmem, çıkmamdan daha zor oldu” diyecekti.</p>

    <p class="normal1">O evde göreceklerinden mi korkuyordu, yarım asrı aşkın bir süre koruduğu mahremiyetinin hoyratça hırpalandığına tanık olmaktan mı ürküyordu, eve yabancı gibi girdiğini mi düşünüyordu, bilinmez.</p>

    <p class="normal1">Evde ilk fark ettiği şey, kokunun değişmiş olmasıydı. Orası artık kendisine ait olan tanıdık kokuları taşımıyor, daha farklı, daha ekşimtırak bir koku yayıyordu. Bunun dışında bir değişiklik yapılmamıştı henüz. Belki de oraya sıra gelmemişti. Evinde inşaat boyunca bekçilerin kaldığını biliyordu. “Zavallı adamlar” diye düşündü, “onların da bir kabahati yok.”</p>

    <p class="normal1">Komodinin çekmecelerini açtığı zaman büyük bir hayal kırıklığına uğradı. Çünkü ne kadar hatırası varsa hepsi gitmişti. Ne Hicaz’dan gelen üzerine dualar işlenmiş ipekli örtü kalmıştı, ne annesinin şapkası, ne notaları ne işlemeli örtüleri, ne padişah fermanları, ne hatlar, ne de fotoğraflar. Leyla o anda kendisini bu evde son derece yabancı hissetti. Duvarlardaki yağlıboya tablolar bile götürülmüştü. Bu yüzden orası artık kendisine ait bir ev gibi durmuyordu. Daha doğrusu o öyle hissedemiyordu, büyük bir gönül yorgunluğuyla dışarı çıktı.</p>

    <p class="normal1">Girerken de çıkarken de kesilmiş manolya ağacına bakamamıştı. Yüreği götürmemişti bunu. Hele herkesin içinde böyle bir şeye cesaret edebileceğini hiç sanmıyordu.</p>

    <p class="normal1">Kalabalık sessizce bekliyordu. Yüzüne soru sorar gibi bakan Yusuf’a, “Hadi eve gidelim Yusuf” dediği anda buna kendisi de hayret etti. Çünkü ev olarak yalıyı değil artık Cihangir’i düşünüyordu.</p>

    <p class="normal1">Mahalleli sessizce, Yusuf ile Büyük Hanım’ın taksiye binip uzaklaşmasını seyretti. Sonra çekingen bir tavırla küçük evin kapısından içeri girdiler. Büyük Hanım’ın orada ne gördüğünü merak ediyorlardı. Yatakların üzerindeki kirli örtüleri, masaya bırakılmış kirli çay bardaklarını, üzerinde sigara söndürülmüş gümüş çay bardağı altlıklarını, tuvaletteki kahverengi kirli izleri görüp kapı ve pencere kulplarındaki yapış yapış kiri fark ettiler. Ve tabii bir de boşluğu, eksikliği. Büyük Hanım’ı Büyük Hanım yapan eşyanın hiçbiri yoktu. Bu haliyle ev geçmişine ihanet etmiş çıplak bir soytarıyı andırıyordu.</p>

    <p class="normal1">O akşam mahalleli büyük bir faaliyete girişti. Önce kadınlar girip evin her tarafını ova ova temizlediler. Yer tahtalarını arap sabunuyla siliyor, pencereleri parlatıyor, tuvaletlere kezzap döküyor ve bulaşıkları gıcır gıcır yıkıyorlardı. Gece yarısına gelmeden ev pırıl pırıl olmuştu ve sabun kokuyordu. Kadınlar vazoları bahçeden kopardıkları çiçeklerle doldurduktan sonra, evdeki ekşi koku yerini bayıltıcı leylak kokularına bıraktı. Sonra herkes evine çekildi.</p>

    <p class="normal1">Kimse böyle bir şeyi kararlaştırmamıştı. Her şey birdenbire, kendiliğinden oluyordu.</p>

    <p class="normal1">Sabaha karşı evin önünde bazı gölgeler görüldü. Birileri sessizce eve girip çıkıyordu ama hiç kimse birbirini görmüyordu, daha doğrusu görmemiş gibi davranıyor ve girmek için ötekinin evden çıkmasını bekliyordu. Daha çok kadınlardı bu işi yapanlar.</p>

    <p class="normal1">Büyük Hanım nasıl olsa gücünü kuvvetini toplayıp tekrar gelecekti.</p>

    <p class="normal1">Bu arada Cihangir’deki en büyük değişikliklerden biri de Yusuf’un gazetede kadroya geçmesi ve eskisine göre çok daha iyi bir maaş almasıydı. Bu iş Ali Yekta Bey’in gelinini vurmasından hemen sonra gerçekleşmiş, yazı işleri müdürü Yusuf’u çağırarak bu haberi kendisinin işlemesini istemişti. İstanbul bu cinayetle çalkalanıyordu. Cevheroğlu ailesinin başına gelen felaket basını onların aleyhine çevirmiş, manşetler günlerce cinayetin ayrıntılarına ayrılmıştı. Yazı işleri müdürü, diğer gazeteler uyanmadan önce Yusuf’un Leyla Hanım ile ailesinin hikâyesini yazı dizisi yapmasını da istiyordu. Ertesi günkü gazetede Leyla Hanım’ın resmi sürmanşet basılacak ve Cevheroğlu ailesinin nasıl büyük bir acımasızlıkla bu kadıncağızı aile evinden kovduğu, nasıl ah aldığı ballandıra ballandıra anlatılacaktı. Koskoca Osmanlı paşasının torununu sokağa atmışlardı ama kader de onları cezalandırmıştı. Halk bayıla bayıla okuyacaktı bu diziyi. Olayı en iyi bilen de Yusuf olduğuna göre gazete müthiş bir şans yakalamıştı. Yazı işleri müdürü, “Hadi gözünü seveyim Yusuf” diyordu, “müthiş bir iş çıkar. Kadının geçmişini, Paşa Dede’sini, evden kovuluşunu, perişan hale düşmesini güzelce anlat. Bulabildiğin eski fotoğrafları da getir. Şöyle üç beş gün sallayalım ortalığı.”</p>

    <p class="normal1">Bu olay Yusuf’a, gazeteciliğin duyguyla yaklaşılmayacak kadar sert bir meslek olduğunu öğretti. Aynen doktorlar gibi. Her gün ölümle uğraşan, ameliyat sırasında onların iç organlarını kesip biçen doktorlar duygusal olurlarsa yaşayamazlar. Profesyonel işleri ile duyguları arasına bir mesafe koymaları gerekir. Yoksa onca ölüme ve acıya hiçbir insan dayanamaz.</p>

    <p class="normal1">Doktorlar gibi gazetecilerin de sert ve son derece profesyonel bir ortamda yaşamaları gerektiğini anlayan Yusuf, bu olaydan sonra ilk defa gazetecilik mesleğinin kendisine uygun olup olmadığını sorgulamaya başladı. Muhabirler Cihangir’deki evin önünde yatıp kalkıyor, Leyla Hanım’ın bir fotoğrafını ve olayla ilgili yorumunu almak için uğraşıyorlardı ama o kimseyle görüşmüyordu.</p>

    <p class="normal1">Bütün gazetelerin birinci sayfasında resmini yayımladıkları Ali Yekta ise o sırada gözlerini üst ranzanın tahtasına dikmiş, gözünü kırpmadan saatlerce bakıyordu.</p>

    <p class="normal1">Kader mi demeli rastlantı mı bilinmez ama Ali Yekta Bey’i Toptaşı Cezaevi’ne koymuş olmaları ilginç bir durumdu.</p>

    <p class="normal1">Çünkü bu tarihi cezaevi, büyük dedesi Halepli Cevher Ağa’nın ömrü boyunca kilercibaşı olarak çalıştığı konağın yanındaydı. Hatta bugünkü adliye binası, konağın bir parçasına yapılmıştı.</p>

    <p class="normal1">Ali Yekta Bey, 16. yüzyılda Mimar Sinan’a yaptırılmış olan bu taş binada yatıyordu. Kendisinden önce oraya ünlü yazar ve şairlerin konulmuş olduğunu biliyor, hatta zaman zaman duvarlarda onlara ait bazı yazılara da rastlıyordu.</p>

    <p class="normal1">Cezaeviyle bütün ilişkisi de bu kadardı işte. Mahkûmlarla konuşmuyor, hiçbir soruya cevap vermiyor, sabahtan akşama kadar ranzasında gözleri kapalı yatıyordu.</p>

    <p class="normal1">Önceleri bu kerli ferli adamla ilgilenen ve gelinini öldürmesinin hikâyesini öğrenmek isteyen mahkûmlar, adamın bu inadı karşısında yılgınlığa düşmüş ve onu kendi haline bırakmışlardı. Gazeteler günlerce bu cinayetle çalkalanmış olduğu için ne olup bittiğini hepsi biliyordu. Ayrıca ünlü bir banka sahibinin babası olduğu bilgisi daha o gelmeden önce hapishaneye ulaşmıştı. Bu yüzden para koparmak isteyen birkaç mahkûm bıkıp usanmadan ona yaltaklanmaya ve bazı hizmetlerini görmeye çalışıyor, ona sık sık çay getiriyor ama bunların karşılığında hiç yüz bulamıyorlardı.</p>

    <p class="normal1">Adam oğlunun ziyaretlerini kabul etmiyordu.</p>

    <p class="normal1">Mahkûmlar görüş günlerinde kapıya dayanan siyah Mercedes’ten inen korumaların arasında Ömer Bey’in gelip boynunu bükerek beklediğini görüyorlardı ama yaşlı adam inatla içeriden çıkmıyor, koğuşunu terk etmiyor, ranzasında gözleri kapalı öylece yatıyordu.</p>

    <p class="normal1">Bu kadar inat karşısında herkes yavaş yavaş adamı terk etti, onun istediği yalnızlığa çekilmesini sağladı.</p>

    <p class="normal1">Artık onu kimse rahatsız etmiyordu.</p>

    <p class="normal1">Ali Yekta Bey zihnine de engeller koymuştu. Gün boyu kafasında uçuşan düşünceler arasında Ömer yoktu, giremiyordu. Anıları da silinmiş gibiydi. Dış dünyayla ilişkisini kesmiş ve kafasının içine çekilmiş olan yaşlı adam, Ömer’i bir kez bile düşünmedi. Onu hatırlamadı.</p>

    <p class="normal1">Bunun yerine Ece ile Melike geldi aklına sık sık. Acaba ne yapıyorlardı? Nasıl insanlar olmuşlardı? Yüreğinde iki kızına karşı daha önce hissetmediği bir sıcaklık oluşmuştu. Düşündükçe garip bir şekilde onları unutmuş olduğu sonucuna varıyordu. Hiç düşünmemişti yıllardır.</p>

    <p class="normal1">Sonra aklı karısına takıldı; evliliklerinin ilk yılları, çocuklarının doğumu gözünün önüne geldi. Ama Ömer’in doğumu yoktu bunların arasında, Ece ile Melike’nin doğumları vardı.</p>

    <p class="normal1">Bir gün hapishane müdürü Ali Yekta Bey’i odasına çağırttı. Gitmemesi mümkün değildi. İki gardiyan onu dar koridorlardan, kubbeli bölümlerden geçirdiler ve müdürün odasına götürdüler. Müdür Ali Yekta Bey’i karşısına oturttu, ona hiç sormadan kahve söyledi, metal tabakasını açarak sigara ikram etti. Hal hatır sordu.</p>

    <p class="normal1">Ali Yekta Bey bu soruları bazı seslerle ve jestlerle geçiştirdi. Ağzından kısaca bir “Teşekkür ederim, iyiyim müdür bey” sözleri duyuldu. Kahvesi geldi, içmeye başladı. Müdür ona birtakım sorular soruyor, bir sohbet açmak istiyordu ama Ali Yekta Bey hiç oralı olmuyor, pencereden bahçeyi ve çiçekleri seyrediyordu. Bir ara gözü camda oynayan bir sineğe takıldı. Adamın kendisini dinlemediğini fark eden müdür, “Ama ayıp oluyor Ali Yekta Bey!” dedi. “Yaşınıza başınıza hürmeten sizi buraya davet ettim ama bakıyorum cevap verme tenezzülünde bile bulunmuyorsunuz.”</p>

    <p class="normal1">Ali Yekta Bey, “Estağfurullah efendim” dedi.</p>

    <p class="normal1">Hapishane müdürü bu binadaki en yüksek otoriteydi ama karşısındaki zavallı mahkûma söz geçiremediğini hissediyor, buna müthiş sinirleniyordu. Adam ne de olsa bir uşaktı ama karşısında nasıl bir azametle duruyordu öyle. Sanki bir mahkûm değil de hapishaneyi teftişe gelmiş bir adalet bakanıydı.</p>

    <p class="normal1">Buna karşılık ömrü boyunca otorite önünde eğilmiş olan Ali Yekta Bey de ilk defa özgürleştiğini, artık başında bir efendi olmadan yaşadığını hissediyordu.</p>

    <p class="normal1">Hapishane koğuşu ona özgürlük getirmişti. Artık hayata dair hiçbir talebi kalmadığı için hiç kimseden bir şey istemek zorunda değildi. Bu yüzden de özgür ve dik başlıydı. Uşaklık kaderinden onu yalı değil hapishane kurtarmıştı.</p>

    <p class="normal1">İnsanoğlunun kendi ihtiraslarının bir hapishane hücresinden daha korkunç bir esaret olduğunu anlamıştı Ali Yekta Bey.</p>

    <p class="normal1">İyice sinirlenmiş olan müdür kendini tutmaya çalışarak “Şu kapının arkasında bir ziyaretçin var Yekta Bey” dedi. “Şimdi ben onu içeri alacağım, kendim de çıkıp gideceğim, siz baba oğul biraz konuşun, hasret giderin.”</p>

    <p class="normal1">Ali Yekta Bey irkildi, başını önüne eğdi, gözlerini sehpanın kenarına dikti.</p>

    <p class="normal1">Bir kapı gıcırtısı ve ayak sesleri duydu, daha sonra da Ömer’in sesi geldi kulağına.</p>

    <p class="normal1">“Baba!” diyordu ses, “Baba!”</p>

    <p class="normal1">Onun yüzüne hiç bakmadan kalktı, kapıya doğru yöneldi. Ömer gelip tuttu onu, boynuna sarılmak istedi.</p>

    <p class="normal1">Bir yandan da, “Baba niye yaptın bu akıl almaz işi? Benim, hayatımı nasıl mahvettiğini biliyor musun?” diyor ve ağlıyordu. “Yetiştirdiğin, emek verdiğin oğlun artık canlı bir cenaze baba. Her şeyini elinden aldın, yaşama sebebini yok ettin. Nasıl yapabildin bu canavarlığı?”</p>

    <p class="normal1">Sonra yine yüksek sesle ağlıyordu. “Her şeye rağmen babamsın ama beni öldürdün, bunu bil. Necla’yla birlikte öz oğlunu da öldürdün.”</p>

    <p class="normal1">Ali Yekta Bey, Ömer’in yüzüne hiç bakmadı, cevap da vermedi. Arkadan sarılmış olan oğlunun kolları gevşer gevşemez de kapıdan çıkıp gardiyanların yanına gitti. İçeriden Ömer’in hıçkırıkları geliyordu.</p>

    <p class="normal1">O gün tekrar koğuşuna gidip de yatağına uzanınca bu olayı aklından sildi. Ece ile Melike’yi gözünün önüne getirmeye çalıştı. Kim bilir nasıl büyümüşler, güzel kadınlar olmuşlardı.</p>

    <p class="normal1">O geceki sıkıntılı uykusu sırasında Ali Yekta Bey rüyasında kızlarını görmedi. Bunun yerine kendisini kan ter içinde soluksuz bırakacak başka bir rüya gördü ve korku içinde açtı gözlerini.</p>

    <p class="normal1">Yine eski konaktaydı. Büyük dedesi Halepli Cevher Ağa, babası ve kendisi el pençe divan durmuş, masada oturmakta olan beyefendiye hizmet ediyorlardı. Halepli Cevher Ağa elindeki billur sürahiden efendinin bardağına su dolduruyor, babası yemeğini koyuyor, kendisi de elindeki konyak kadehi ve puroyla sıranın ona gelmesini bekliyordu. Efendinin yüzü görünmüyordu. Ortalık sessizliğe gömülmüştü. Babasının yemek ikramından sonra masaya yaklaştı, elindeki konyak kadehiyle puroyu saygıyla sundu ve o anda efendinin yüzünü gördü. On yaşında bir çocuk oturuyordu orada. Kendisine hain gözlerle bakan takım elbiseli, kravatlı, saçları briyantinle sıkı sıkı yapıştırılmış bir oğlan çocuğu. Çocuk konyağı içmeye, puroyu da tüttürmeye başladı. Ali Yekta Bey çocuğa bir tokat attı. Çocuk, yüzünde hain bir sırıtışla kalktı ve ona doğru hamle etti. Ali Yekta geri çekilmek istedi ama çocuk birdenbire fırlayarak göğsüne çarptı ve onu yere devirdi. Sonra cebinden bir bıçak çıkararak Ali Yekta’ya saplamaya başladı. O bir yandan bıçak darbelerinden sakınmaya çalışıyor bir yandan da babasını ve dedesini kaçmaları için uyarmaya çalışıyor, âdeta onlara yalvarıyordu.</p>

    <p class="normal1">“Kaçın!” diyordu. “Bu, bildiğiniz kişi değil. Hepimizi öldürecek!”</p>

    <p class="normal1">Ama ne yazık ki arkası dönük olan babası ile dedesi onu duymuyordu. Avazı çıktığı kadar bağırmasına rağmen onları uyarmayı başaramıyordu. Bir hamleyle çocuğun elinden kurtuldu ve merdivenlere doğru kaçmaya başladı. Yaralarından kan akmasına rağmen hiçbir acı hissetmemesi tuhaftı. Bu arada Ali Yekta, çocuğun babasına ve dedesine yöneldiğini, elindeki bıçağı onlara da saplamaya başladığını gördü. Avazı çıktığı kadar haykırmaya başladı ve bu haykırışlarla da uyandı.</p>

    <p class="normal1">Mahkûmlar başına toplanmış, onu acıyan gözlerle süzüyordu. İçerinden biri su getirdi ve başını tutarak bir bebek gibi yudum yudum ona içirmeye başladı.</p>

    <p class="normal1">Bu geceden sonra Ali Yekta ile diğer mahkûmlar arasındaki ilişkiler yumuşadı. Onlara sevecen gözlerle bakıyor, getirdikleri çayı hafif bir baş selamıyla kabul ediyor ama yine de ağzını açıp tek bir kelime söylemiyordu. Mahkûmlar da onu kendi haline bırakmanın doğru olduğunu anlamıştı zaten.</p>

    <p class="normal1">Ali Yekta Bey duruşmalarda da aynı tavrı sürdürdü. Hiç kimseyle konuşmadı, hiçbir soruya cevap vermedi. Baronun kendisine tuttuğu avukat onu birçok kez ziyarete geldi. Alacağı cezayı hafifletmek için ağır tahrik unsuru olabilecek sebepleri öğrenmek istedi. Ama taşta ses vardı, Ali Yekta Bey’de yoktu.</p>

    <p class="normal1">Amfizemden ölene kadar hapishanede kalacak ve revirde nesi olduğunu soran doktorlara bile cevap vermeyecekti. Böyle geçip gitti bu dünyadan koskoca Ali Yekta Bey.</p><br class="chapter" />

    <p class="normal1">Leyla Hanım Cihangir’deki evde kalamazdı artık. Zorlansa ve biraz ürkse, yabancı bulsa bile yalıya geri dönmek zorundaydı. İki gün sonra eşyasını topladı, hamileliği belli olmaya başlayan Rukiye’yle vedalaştı, Yusuf’un taşıdığı ağır kahverengi valizi de alarak yalıya gitti.</p>

    <p class="normal1">Boğaziçi koruları, sonbaharın kızıl kahverengi renklerine bürünmeye başlamıştı. Leyla Hanım yol boyunca bu koruları ve Boğaz’ın tanıdık akıntılarını seyretti. Hiç konuşmadı.</p>

    <p class="normal1">Bu kez eve Yusuf’la birlikte girdiler. Büyük Hanım eve adımını attığı anda içinden bir sıcaklık başına doğru yükseldi, bayılacak gibi oldu, sendeleyerek kapı pervazına tutundu. Evi neredeyse eskisinden de daha güzel hale gelmişti, mis kokuyordu, pırıl pırıldı ama Leyla Hanım’ı heyecanlandıran bunlar değildi. Ailesi geri gelmişti. Paşa Dedesi duvardaki eski yerinden kendisini süzüyor, anneannesi, dayısı kendisine bakıyorlardı. Hatta eskiden yalıda duran “Bu da geçer ya hu!” levhası bile bu eve gelmiş ve duvara asılmıştı.</p>

    <p class="normal1">Komodin çekmecelerindeki eski örtüler bir bir yerine konulmuştu. Leyla Hanım bunun da ayrı bir mucize olduğunu düşündü. İstanbul’un tılsımları ve mabetleri çok kuvvetli olmalıydı.</p>

    <p class="normal1">Bu arada mahalleli, sessiz bir dikkatle ve fazla yaklaşmadan olayı izliyordu. Gece boyunca kadınlar, Büyük Hanım’ın evinden aldıkları her şeyi gizlice getirip yerine koymuşlardı. Cemile bile yapmıştı bunu, çünkü hem Büyük Hanım’ın gâvurluğundan kuşku duymaya başlamıştı hem de gâvur malı yemenin doğru olduğundan o kadar emin değildi. Ayrıca, ne de olsa yılların Büyük Hanımıydı o, koskoca paşanın torunuydu. Herhalde o İngiliz subay lafını, onu çekemeyenler kara çalmak için çıkarmışlardı. Hem adı Leyla değil miydi? Müslüman adı değil miydi Leyla! “Ah bizim milletimiz” diye düşündü, “ah bizim iki yüzlü milletimiz!” Birileri herhalde onları kandırmıştı. Belki de o züppe, sonradan görme Cevheroğlu ailesi yapmıştı bunu.</p>

    <p class="normal1">Büyük Hanım’ın bundan sonraki günleri görünüşte eskisi gibiydi; yine aynı şekilde bahçede oturuyor, nakış işlerini yapıyor, gazeteleri ve televizyonları izliyor, mahallenin çocuklarına yasemin, incir, nar veriyordu ama içten içe hiçbir şeyin artık eskisi gibi olmadığı duygusuna kapılıyordu. Ev aynı olsa bile kendisi değişmişti. Ağaçların yapraklarında biriken sabah çiyi, martı çığlıkları, geceleri duymaya alışık olduğu büyük gemilerin ağır çalışan uskurları, saka kuşu ve bülbül ötüşleri, geceleri çatıda yürüyen albatrosların iriyarı bir insanınkini andıran ayak sesleri, hem aynıydı hem değildi. Evde tek başına sıkıldığını fark etti ve bu çok garip bir keşif oldu onun için.</p>

    <p class="normal1">Çevresine ördüğü yalnızlık zırhı kırılmış, içeri bir şeyler sızmıştı. Bu “bir şeyler”in ne olduğunu tam olarak bilemiyordu ama artık kendi kendine yetemediğinin farkındaydı. Onun dışında bir dünya vardı ve Leyla artık o dünyayı tanımıştı. Hiç tanımadığı zamanlardaki gibi olamazdı.</p>

    <p class="normal1">Eve taşınmasının ikinci akşamı manolya ağacının kesik gövdesine bakmaya ilk kez cesaret edebilmiş, sonra gidip yanına oturmuştu. Sapasağlam kalın gövde dibinden kesilmişti, hatta kesik yeri yosun tutmaya başlamıştı bile. Bir insan ölüsü gibi yatıyordu orada. Toprağın altındaki kökleri kim bilir ne kadar derinlere gidiyordu ama yerin üstünde kısacık kesik gövde bir ağıt gibi yatıyordu işte. Kesik gövdenin üstünde elini gezdirdi. “Artık büyük kısmın toprağın altında olsa bile beni duyduğunu biliyorum” dedi. “Aynen ailem gibi. Senin ölümün, benim ölümümdür. Demek benim de bu dünyadan gitme vaktim geldi.”</p>

    <p class="normal1">O gün bebek ilk kez evine gelecekti. Bu yüzden sabah çok erken kalktı, evi çiçeklerle süsledi, divanın üstüne bebeği yatıracakları bir yer yaptı, sonra bebeğin belki de arabasında yatacağını düşündü. Hava sıcak olursa bahçedeki hamakta bile sallayabilirdi onu. Hayatta en sevdiği varlık olan bebeğin hastalanmasını istemezdi elbette. Arada bir onları ziyarete gittiğinde sanki kendi yaşayamadığı her şeyi Rukiye aracılığıyla yaşıyor, bir çocuk büyütmenin, ondan yayılan süt kokusunu içine çekmenin mutluluğunu tadıyordu. Saatlerce bebeğin yüzüne hayran hayran bakıyor ve onun kendi torunu olduğu sanısına kapılıyordu. Uzun yılların yalnızlığından sonra ilk kez akraba sıcaklığı hissediyordu. Yusuf ile Rukiye kendi çocukları gibi olmuştu. Bu durumda, adını taşıyan bebek de torunu oluyordu.</p><br class="chapter" />

    <p class="normal1">Yusuf’un yazı dizisi büyük yankı uyandırmış, bütün Türkiye’nin konuştuğu bir olay haline gelmiş ve doğal olarak bir iki hafta içinde unutulup gitmişti. Ama Leyla Hanım bu dizinin Yusuf’a düzenli bir iş ve gelir sağlamasından çok memnundu. Hiç olmazsa kendisinin de bu vefalı çocuğa bir iyiliği dokunmuştu.</p>

    <p class="normal1">En eğlenceli günleri ise Beyoğlu Evlendirme Dairesi’nde Yusuf ile Rukiye’nin evlenme törenleri ve o günün Beyoğlu lokantalarından birindeki eğlenceyle noktalanan akşamıydı. Gelinliği olmayan Rukiye sade beyaz bir elbise giymiş, tekrar siyaha döndürdüğü saçlarıyla herkesin gözüne pek bir sade ve alımlı görünmüştü. Emrivakiyle gelen gelini gözleri pek tutmasa da Yusuf’un ailesi de katılmıştı törene. Cemile geline bir bilezik takmıştı.</p>

    <p class="normal1">Leyla Hanım tanıklardan biriydi. Öteki tanık, o Nietzche bıyıklı tiyatrocu çocuktu. O gün evden çıkmadan önce Leyla Hanım, aile mücevherlerinden elinde kalan son parça olan broşu Rukiye’nin göğsüne taktığı zaman kızın ağlamaktan gözleri şişmiş, törende herkesin ayıplayacağını söylemeleri üzerine zorlukla susmuştu.</p>

    <p class="normal1">Nikâh memurunun adını sorması üzerine gururla Rukiye demiş ve Büyük Hanım’a bir bakış atmıştı. Sanki, ismimle barıştım demek istiyordu. Artık anne oluyorum, deli değilim, ismimle barıştım. Büyük Hanım, ona şefkatle başını sallamıştı.</p>

    <p class="normal1">Rukiye bu kadar mutluluğun fazla olduğunu düşünüyor, başına gelenlere inanamıyor, bunu hak etmek için ne yaptığını düşünüp duruyordu. Çocukluğundan beri içine yerleşmiş olan “insanlar kötüdür!” inancı değişmeye başlamıştı; yine dünyanın kötü ve acımasız bir yer olduğunu düşünüyordu ama demek ki tek tük de olsa bazı iyi insanlar bulunabiliyordu.</p><br class="chapter" />

    <p class="normal1">Leyla Hanım küçük Leyla’nın evini ve bahçesini onurlandırdığı ilk günü bir bayram gibi yaşamaya hazırlanmıştı ama öyle olmadı. Bebeği bahçede iki ağaç arasındaki çocukluk hamağına yatırdı ve uzun uzun yüzünü seyretti.</p>

    <p class="normal1">Sevinçle karışık bir şaşkınlık kaplamıştı çocukları. Onca sıkıntıdan, üzüntüden ve evsiz kalma korkusundan sonra işte şimdi hepsi yalının bahçesindeydi. Rukiye bu huzurlu, sessiz bahçede oturur ve Leyla Hanım’ın küçük Leyla’ya duyduğu şefkatin yoğunluğunu hissederken bir yandan da bu evin herkesin yaşamını derinden etkilediği, değiştirdiği değerlendirmesini yapıyordu.</p>

    <p class="normal1">Zavallı Ali Yekta Bey’i hiç tanımamıştı; adamcağızın kötü kaderine üzülüyordu ama doğrusu yaptığı hareketle bir çırpıda hepsini kurtarmıştı. Bu iş bir cinayet olduğu halde nedense pek üzülemiyor, kendi çıkarına gelen bir suçu onayladığı için küçük bir suçluluk duysa da söylentilerden Necla’nın bunu hak etmiş olduğu sonucunu çıkarıp rahatlamaya çalışıyordu. Zaten pek çok kişinin rahatlama yöntemi de buydu.</p>

    <p class="normal1">Leyla’ya “Yalıda çok değişiklik yapmışlar mı?” diye sordu.</p>

    <p class="normal1">Leyla gözlerini bebekten ayırmadan “Bilmiyorum” dedi, “hiç içeri girmedim.”</p>

    <p class="normal1">“Merak edip bakmadınız mı?”</p>

    <p class="normal1">“Hayır, bakıp da ne yapacağım! Nasıl olsa benim evim değil. O eski dünya yok oldu, bitti, tükendi. Ev hayalimdeki haliyle kalsın daha iyi.”</p>

    <p class="normal1">Yusuf, “Ben gördüm” dedi. “Fena değil, çok değişiklik yapmamışlar.”</p>

    <p class="normal1">“Olsun” dedi Leyla. “Yine de bizim evimiz değil. Zaten mülkiyeti de bizde değil. Yarın öbür gün yeni bir zengin çıkar ve yalıyı alır nasıl olsa. Görsem ne fark eder, görmesem ne fark eder.”</p>

    <p class="normal1">Yusuf içinden, “Doğru söylüyor” diye düşündü. Artık eski sahiplerinde kalan tek bir yalı bile yoktu. Hepsi el değiştirmişti.</p>

    <p class="normal1">Son günlerde Leyla Hanım hep kederli görünüyordu. Herkes onun evine kavuştuğundan dolayı sevinç gösterileri yapmasını beklerken o giderek kendi içine kapanmış ve sanki bu işe hiç sevinmemiş gibi davranır olmuştu. Bunun sebebi neydi acaba?</p>

    <p class="normal1">Yaşlı kadın kendisine yapılanlara çok kırıldığı için bir türlü geçmişi unutamıyor olabilir miydi? Yoksa o evde bir cinayet işlenmiş olmasına mı içerliyordu?</p>

    <p class="normal1">O gün Yusuf bütün cesaretini toplayıp bunları kibar bir dille Leyla’ya sordu. Niye üzüldüğünü anlamak istedi. Leyla Hanım bir ağacı göstererek, “Bak Yusuf” dedi, “erik ne kadar da büyümüş. Buraya dikildiği günü sen hatırlarsın. Nasıl da cılız bir fidandı. Şimdi bak, nerelere uzanmış.”</p>

    <p class="normal1">Bu cevap üzerine Yusuf sustu ve bir daha bu konuları açmadı.</p>

    <p class="normal1">Yalının kapıları ve panjurları kapalıydı. Çatısı elden geçmiş, ahşabı yenilenmiş, pencereleri değişmişti ama yine de sanki yıllardır içine girilmemiş gibi tarifsiz bir yalnızlık içindeydi.</p>

    <p class="normal1">Küçük Leyla’nın eve gelişini kutlama yemeği ise tam bir fiyaskoya dönüşmüş durumdaydı. Oysa güzel bir kutlama için bütün koşullar uygundu: Sıcak ve parlak bir yaz sonu güneşi, ıtır, taflan ve yasemin kokularıyla insanı sarhoş eden bir hava, vızıldayan arılar ve dekoru tamamlayan kelebekler, açık havanın etkisiyle hamakta mışıl mışıl uyuyan bebek.</p>

    <p class="normal1">Ama nedense Leyla’nın kederli hali bu yemeği kutlamadan çok yas havasına çevirmişti.</p>

    <p class="normal1">Yusuf ve Rukiye bu hale pek anlam veremiyorlardı, bu yüzden de saygılı bir sessizlik içindeydiler. Zaten Leyla Hanım evine taşındıktan sonra aralarına bir mesafe girmiş gibiydi. Cihangir’deki olağanüstü koşulların yarattığı içtenlik havası ve aralarında oluşan teklifsiz yakınlık kalmamıştı. Rukiye artık ona eskiden olduğu gibi Leyla diyemiyor, onun ısrarlarına rağmen hep Leyla Hanım diye hitap ediyordu. Bazen, tanıştıkları ilk günlerde kadına yaptığı küstahlıkları hatırlıyor, kıpkırmızı kesiliyordu. Leyla Hanım onlar üzerinde bir etki yaratmak için hiçbir şey yapmamıştı ama yine de varlığı ve kişiliği Rukiye’yi değiştirmiş, bambaşka bir insan haline getirmişti. Rukiye artık Leyla Hanım’ın çekim gücüne kapıldığını hissediyor ve farkında olmadan onun davranış ve sözlerini taklit ediyordu.</p>

    <p class="normal1">Leyla Hanım ise parlak ışıkta zaman zaman kapıldığı o amansız iç sıkıntılarından birini yaşıyordu.</p>

    <p class="normal1">Onca zaman hayalini kurduğu, özlemini çektiği sevgili evine dönmüş olma sevincini bile hissedemiyordu. Sanki içine saman doldurulmuş gibiydi.</p>

    <p class="normal1">Neydi bu?</p>

    <p class="normal1">Önemsenen bir amaç gerçekleştiği zaman insanın kapıldığı boşluk duygusu mu? Yaşlılara özgü bir karamsarlık mı?</p>

    <p class="normal1">Galiba bunların hiçbiri değildi sebep.</p>

    <p class="normal1">Leyla Hanım, gençliğinde olduğu gibi yine aşırı güzelliğin yarattığı bir huzursuzluk duygusuna kapılıyordu. O parlak eylül güneşi altında pırıldayan mavi Boğaz, kuşların ötüşü, ağaçlar ve hamakta uyuyan bebek o kadar güzeldi ki belki de bütün bunlar yaşam ile ölüm arasındaki en keskin zıtlığı oluşturuyor, her zaman olduğu gibi ona yine tuhaf bir boşluk duygusu ve üzüntü veriyordu.</p>

    <p class="normal1">Yaşamın anlamsızlığı, varoluşun geçiciliği, aşırı güzellik karşısında içine düştüğü dehşet duygusu.</p>

    <p class="normal1">Bu düşünceler yüzünden, gençlerin kutlama ve ortalığı neşelendirme gayretlerine rağmen yemek çok tatsız geçti, konuşacak söz bulamayan insanların uzun susuşlarıyla iyice sıkıcı bir hale geldi.</p>

    <p class="normal1">Çocuklar gittikten sonra Leyla tekrar yalnızlığına gömüldü. Yine dedeyi, anneanneyi, tanımadığı babayı, anneyi ve dayıyı düşünmeye koyuldu.</p>

    <p class="normal1">Onları düşünmeden geçirdiği her anın geçmişine ihanet olduğu duygusunu taşıyordu ama daha da önemlisi geçmişe gömülmek, onu bugünün sıkıntılarından kurtaran bir merhem gibiydi. Ne var ki bu da tek başına yetmiyordu artık. Yaşam dengesi bozulmuştu. Daha doğrusu kendisine ne olduğunu tam bilemiyordu.</p>

    <p class="normal1">Ertesi gün mahalleli, öğlene doğru Leyla Hanım’ın bir taksi çağırdığını, evden çıktığını gördü. Onun son günlerdeki hareketliliği hepsini şaşırtıyordu. Kadın sanki aceleyle bitirmesi gereken işleri varmış gibi davranıyordu.</p>

    <p class="normal1">Bütün bir gün ortalıkta görünmedi. Akşam hava kararırken geri döndüğünde bitkin, perişan bir haldeydi, nefes nefese kalmıştı. Taksiden zorlukla inip elini göğsüne koyarak bahçe kapısına tutunduğunu gören mahalleli ona yardım etmek için koştu ama o hiçbirini istemedi. “Biraz soluklanıyorum. Şimdi geçer” diye onlara gülümsedi.</p>

    <p class="normal1">Endişelenen erkekler akşam ona yardım etmesi için karılarını gönderdiler. Kadınlar giderken birer tabak yemek almışlardı ellerine. Onlara da teşekkür etti ve hemen yatacağını söyledi. Çok yorgundu, yemek yemeyecekti. Bahçedeki çamaşır ipine serili beyaz çarşafları toplamak istediler. Bırakmadı, yarın kendisinin kaldıracağını söyledi. Bir gece daha orada kalmalarında mahzur yoktu nasıl olsa. Leyla Hanım’la tartışılamayacağını bilen kadınlar dönüp evlerine gittiler. Ama çarşaf meselesindeki gariplik de gözlerinden kaçmadı. Bu çarşaflar neredeyse bir haftadır asılıydı orada. Leyla Hanım bunları bilerek kaldırmıyordu. Niye böyle yapıyordu acaba?</p>

    <p class="normal1">O gece Boğaziçi’nin göz gözü görmez yoğun sislerinden biri daha çöktü, ortalık süt beyaza kesti. Gemiler sabaha kadar dağ başındaki yaralı hayvanların çığlığını andıran, yürek hoplatan sis düdüklerini çaldılar. Asma köprüyü taşıyan ayaklar, gökyüzüne yükselmiş dev giyotinler gibi göründü.</p>

    <p class="normal1">Ertesi sabah da sis dağılmamış, hatta daha da yoğunlaşmıştı. Bahçedeki ağaçlar birer hayalet gibi görünüyordu. Sis o kadar yoğundu ki sanki gökyüzünün bulutları bahçeye inmiş gibiydi. Leyla Hanım toprağa değil de o bulutlara basarak yürüyormuş gibi bir duyguya kapıldı.</p>

    <p class="normal1">Çamaşır ipinde asılı duran beyaz çarşaflara doğru yürüdü. Beklediği gibi henüz ıslaktılar, dün öğleden sonra kurudularsa bile gecenin nemini çekmişlerdi. Her gün kuruyor, her gece tekrar ıslanıyorlardı. Ama o zaten kuru olmalarını beklemiyordu, anneannesi ve annesi gibi çarşaflara sarılmak ve o beyazlık içinde yitip gitmek istiyordu.</p>

    <p class="normal1">Bir gün önceki hapishane ziyareti aklına geldi. Zavallı Ali Yekta Bey ne kadar da çökmüştü öyle. Hapishanenin görüş bölümünün loşluğunda gözleri derine kaçmış, çekingen ve hasta haliyle oturmuş ve başlangıçta onunla konuşmamıştı. Duruşmalarda ifade vermediği, hiç ağzını açmadığı, mahkemenin tayin ettiği avukatla bile görüşmeyi reddettiği için hiç de garip değildi bu durum. Ama Leyla Hanım’ın ısrarlı soruları karşısında bir tek kere ağzını açmış ve “Neden Ali Yekta Bey?” sorusuna hırıltılı bir sesle, “Aile içi bir mesele!” demekle yetinmişti. Bu cevabın “Bir daha bu konuda soru sorma!” anlamına gelen bir ihtar olduğunu anlamıştı Leyla Hanım. Bu onurlu adamcağızı daha fazla üzmemek için ona götürdüğü hediyeleri nöbetçiye bırakarak ve “Allah’a emanet olun Ali Yekta Bey!” diyerek ayrılmıştı.</p>

    <p class="normal1">Bu ziyaret kendisine bir kez daha Şehzade Cihangir’in acı akıbetini hatırlattı. Kendisine taht hazırlamak uğruna onca gayret sarf edilen oğulun, Kanuni’nin gözbebeği çocuğunun akıbetini.</p>

    <p class="normal1">Ali Yekta Bey’in kendisini ziyarete gelen Ömer Bey’i reddettiği ve hiç görüşmediği yazılmıştı gazetelerde. Duruşmalarda da onun yüzüne bakmıyor ve oğlunu hiç görmüyordu.</p>

    <p class="normal1">Büyük Hanım, göğsünden sol koluna vuran şiddetli bir sancıyla sallandı ve çarşaflara tutundu. Arada sırada yoklayan ve son aylarda sıklaşan, bir gün önceki ziyaretleri sırasında da sık sık koluna ve çenesine vuran ağrıların en şiddetlisiydi bu.</p>

    <p class="normal1">Ciğerlerine hava doldurmaya çalıştı. Bir an sallandı, sonra aynen anneannesi gibi çarşaflara sarınmış olarak düştü yere. Elleri serin çarşafta kaydı. Sis her yanını bulut gibi örttü. Yüzünde bahçe toprağının taze nemini ve sonbahar yapraklarını hissediyordu.</p>

    <p class="normal1">Son bir çabayla doğruldu, hamağın kenarına tutunarak kendini oraya doğru çekti ve uzandı. Bir eli nemli çarşafı bırakmamış, üstüne doğru çekmişti. Artık ölüm gelebilir, onu çocukluk hamağında teslim alabilirdi. Hayaller kurduğu, kitaplar okuduğu, yazın öğle sonları uykuya daldığı, ağaç yapraklarını ve beyaz bulutları seyrettiği hamağa uzanmak içine sonsuz bir huzur vermiş, korku namına ne varsa silip atmıştı.</p>

    <p class="normal1">Gözlerini kapadı, son duyduğu ses çatıdan bahçeye doğru pike yapan bir martının vahşi çığlığı oldu.</p>

    <p class="normal1">Leyla Hanım’ın çarşafa sarınmış cansız bedeni, o hamakta bütün gün ve bütün gece yattı. Çünkü mahalleli uzun yalnızlık dönemlerine gömülen Büyük Hanım’ın dışarı çıkmak istemediğini düşünüyor, rahatsız etmemek için onu yalnız bırakıyordu.</p>

    <p class="normal1">Ertesi gün elektrik sayacını okumak için gelen memur, demirli bahçe kapısından içeri baktığında, hamakta hiç kıpırdamadan yatan ve hiçbir seslenişine cevap vermeyen Leyla Hanım’ın durumundan kuşkulanarak durumu mahalleliye haber verdi.</p>

    <p class="normal1">Büyük Hanım’ın cenazesini, bir gün sonra mahalle camisinden kaldırıp aile kabristanına, dedesinin, anneannesinin, dayısının ve bahtsız annesinin yanına gömdüler. İmamın “Hatun kişi niyetine. Merhumeyi nasıl bilirdiniz?” sorusuna, canı gönülden, “İyi bilirdik!” diye cevap verdiler. Ellerini kaldırıp fatiha okudular. Cenaze töreninde mahallenin kadınları bol bol gözyaşı döktü, Leyla Hanım’ın iyiliklerini hatırladı, bulunmaz bir paşa torunu olduğunu tekrarladılar birbirlerine. En çok ağlayan ise Cemile’ydi; akşama kadar, ciğeri söküle söküle ağladı.</p>

    <p class="normal1">O zor ve acılı günün Yusuf açısından en şaşırtıcı olayı, cenaze töreninden sonra Leyla Hanım’ın evine gittiğinde masada kızının adına yazılmış bir zarf bulmasıydı.</p>

    <p class="normal1">Yusuf zarfın üzerinde Leyla Yılmaz adını okuyunca bir tuhaf oldu. Kızının adını ilk kez bir zarf üzerinde yazılı olarak görüyordu. Büyük Hanım’ın ölmeden önce kızına bir mektup bıraktığını anladı. Önce mektubu açıp açmamakta tereddüt etti, acaba doğru olur muydu? Mektubu saklayıp büyüdüğü zaman kızına vermesi mi gerekirdi? Ama Büyük Hanım böyle bir not bırakmamıştı, ayrıca o kadar beklemesine de imkân yoktu. Elleri titreyerek zarfı açtı.</p>

    <p class="normal1">“Sevgili kızım Leyla” diye başlıyordu mektup. Büyük Hanım’ın işlek el yazısıyla yazılmıştı. Yusuf mektubu sonuna kadar gözlerinden yaşlar akarak okudu, hatta gözyaşları mektuba da damladı...</p><br class="chapter" />

    <p class="indentmetin">Sevgili kızım Leyla,</p>

    <div class="clrb"></div>

    <p class="indentmetin">Bu mektubu önce annenle baban açacaklar, büyüdüğün zaman da sana okuyacaklar.</p>

    <div class="clrb"></div>

    <p class="indentmetin">Geçmişteki olayları gözünde canlandırman zor olacağı için ne demek istediğimi belki de tam olarak anlayamayacaksın. Çünkü bu ülke bu kadar büyük bir sarsıntı yaşamasaydı, temelleri çökmeseydi, belki de ailem ve ben bu boyutta bir trajedi yaşamayacaktık.</p>

    <div class="clrb"></div>

    <p class="indentmetin">Onlar, bu bahçede, bu yalıda, bu küçük evde yaşayan iyi niyetli insanlardı. Hepsi birbirini çok sevdi ama annem ve babamın karşı konulamaz aşkı olayları çığırından çıkardı, ailenin başına gelen felaketlerin başlangıcı oldu. Buna rağmen o genç kızı ve o genç subayı suçlamak içimden gelmiyor. Ölümü göze alacak kadar âşık olmalarında yüreğe dokunan bir yan var. Sizin zamanınıza gelinceye kadar aşk kelimesi aynı anlamı koruyacak mı bilmiyorum ama onların bu duygusuna saygı duymak gerektiğini düşünüyorum.</p>

    <div class="clrb"></div>

    <p class="indentmetin">Sevgili kızım, seni çok sevdim. Seni kucağıma aldığımda, teninin kokusunu içime çektiğimde, sanki bir zamanlar bu yalıda yaşamış olan insanların sende devam edeceği duygusuna kapıldım. Bosnalı ailesinin benim ölümümle birlikte tarihe karışmayacağı umudunu korudum.</p>

    <div class="clrb"></div>

    <p class="indentmetin">Bu yüzden, noterde hazırladığım bir vasiyetle bu küçük evi sana bıraktım. Burada yaşamanı, mutlu olmanı ve bizi hatırlamanı istiyorum.</p>

    <div class="clrb"></div>

    <p class="indentmetin">Son sözüm: Leyla’nın evi Leyla’ya.</p>

    <div class="clrb"></div>

    <p class="sagnormal">Büyükannen Leyla Bosnalı</p>

    <div class="clrb"></div>
  </div>
</body>
</html>
