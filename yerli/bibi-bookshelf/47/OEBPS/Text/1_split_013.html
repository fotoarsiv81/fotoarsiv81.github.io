<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_12"><br class="calibre3" />
  <br class="calibre3" />
  11</h1>

  <p><br class="chapter" />
  <br class="chapter" /></p>

  <p class="normal1">Cihangir’e karanlık çökmüştü. Beşinci kattaki dairede yanan ölgün ışıklar ortalığı aydınlatmaya yetmediği için ortam Leyla Hanım’a tuhaf bir ayini hatırlatıyordu. Bu garip evde masada duran iki lambanın üstüne de şal örtülmüş, ışıklarının koyulaşması sağlanmıştı. Buna karşılık cilası gitmiş, kaplaması sökülmüş bir etajerin üstünde yanan üç mum vardı.</p>

  <p class="normal1">Leyla Hanım bir yandan gençleri izliyor, bir yandan da Cihangir semtinin garip kaderini ve semte adını veren o kambur, hasta, korkular içindeki zavallı şehzadeyi düşünüyordu: Hürrem’in en küçük oğlu, gözbebeği, padişah olması için her şeyi yaptığı çocuk. Zavallı şehzadenin tahta çıkması için yapılan her şey geri tepmiş ve bu gayretler büyük bir trajediyle noktalanmıştı. Hayat böyleydi işte, önceden planlanan biçimde ilerlemiyordu. Eğer böyle yürüyecek olsa Hürrem kadar akıllı ve ihtiraslı birinin planları tutardı. Hürrem’in, kendisine körkütük âşık Kanuni’ye büyük oğlu Mustafa’yı öldürtmesi, hem kendi hayatlarının hem de devletin dönüm noktası olmuştu. Leyla Hanım’ın defalarca okuduğu ve çok etkisi altında kaldığı bir trajediydi bu. Mustafa, yedi kat deriyle ses geçirmez hale getirilmiş çadırda yedi dilsizin elinde boğulurken, “Baba, imdat!” diye bağırmış ama bir köşeye sinerek cinayeti seyretmekte olan Kanuni’nin kılı kıpırdamamıştı. Bütün bunlar Cihangir’in padişah olması için yapılmıştı ama o evhamlı çocuk da çok sevdiği üvey ağabeyinin korkunç kaderinin acısıyla yatağa düşmüş ve çok geçmeden korkular içinde can vermişti. Bir oğlu ikbal için yetiştirip de tam amaca ulaşılacakken kaybetmek nasıl bir acı olmalıydı böyle!</p>

  <p class="normal1">Cihangir’deki dairede müzik yapmaya çalışan genç çocuklar bunları bilmiyorlardı elbette. Leyla onların Cihangir’in ne anlama geldiğinden bile haberleri olduğunu sanmıyordu.</p>

  <p class="normal1">Leyla pek belli etmeden izliyordu onları. Doğrudan doğruya bakmıyor ama göz ucuyla hiçbir hareketlerini kaçırmıyordu. Rukiye-Roxy’den sonra bu üç genci tanımak da onun için başlı başına bir serüven olmuştu doğrusu. Çünkü uzun hayatında hiç bunlara benzer insanlar görmemişti. Pek fazla insan tanımasa bile yine de çocukluğundan beri yalıya gelip gidenler, Alman piyano hocası, yalı bahçesinde çalışanlar, dağlılar ve onların çocukları, Rumeli ve Anadolu göçmenleri, yalıyı daha sonra alan tüccar Salih Bey’in ailesi, çocukları, torunları gibi yüzlerce değişik kökenden ve birbirine benzemeyen insan görmüştü. Ama bu gençler bambaşkaydı. Hareketlerinde tarif edemeyeceği bir başıboşluk, bir kayıtsızlık vardı. Leyla Hanım bunu kendi zihninde “lakaydi” olarak tanımlıyordu. Lakayt olmak, çevresiyle ilgilenmiyormuş, üzülmüyormuş, sevinmiyormuş gibi durmak; doğru dürüst bir konuşma bile sürdürememek; küçük cümleler, ağızdan gelişigüzel fırlayan kelimeler hatta seslerle idare etmek... Leyla onların tutarlılık gösteren, bir fikri devam ettiren biçimde konuştuklarını hiç duymamıştı.</p>

  <p class="normal1">Birbirlerine durmadan “moruk” demeleri dikkatini çekiyordu. Önce bunu kendisiyle ilgili kaba bir şaka sandı ama bir süre sonra bu kelimenin, gençlerin diline iyice yerleşmiş bir hitap şekli olduğunu anladı.</p>

  <p class="normal1">“N’aber moruk!”</p>

  <p class="normal1">“İy’lik lan moruk!”</p>

  <p class="normal1">“Şu penayı atsana lan moruk!”</p>

  <p class="normal1">Bir de “oğlum” ve “abi.”</p>

  <p class="normal1">Rukiye-Roxy de dahil olmak üzere hepsi birbirine ya moruk ya oğlum ya da abi diye hitap ediyordu.</p>

  <p class="normal1">Bazen Roxy’ye bile “abi” diyorlardı.</p>

  <p class="normal1">Sık sık Almanca kelimelere başvuruyor, örneğin “Stop lan, stop” diyor ve stop’taki s’yi ş olarak telaffuz ediyorlardı.</p>

  <p class="normal1">Leyla Hanım bütün bunları tuhaf bir duyguyla izliyor, hayatın hiç tanımadığı bir yönünü keşfetmenin buruk zevkini yaşıyordu. Son günlerde başına gelenler pişmiş tavuğun başına gelmemişti ama o, kendini derin üzüntülere kaptırıp da yenilecek bir kadın değildi. Böyle yetiştirilmemişti, uzun hayatı boyunca nice fırtınayı göğüslemişti.</p>

  <p class="normal1">Gençler eve girip de divanda oturan yaşlı kadını gördükleri zaman şaşırmışlar ama sonra mutfaktaki birkaç fiskostan sonra ona aldırmamaya başlamışlardı. Ellerine birer tabak alıp içindekileri silip süpürerek yerken bile ona hiç bakmamış, hiçbir soru da sormamışlardı.</p>

  <p class="normal1">Büyük Hanım, bu durumun Yusuf’u çok üzdüğünü hatta yerin dibine soktuğunu hissedebiliyordu. Çocuk birbirine hiç uymayacak değişik dünyaları kaynaştırmaya çabalıyor ve bunu bir türlü başaramıyordu.</p>

  <p class="normal1">Genç oğlanların kılıkları da garipti. Üçü de başına takke giyiyor, diz yerlerinden mahsus yırtılmış gibi görünen pantolonlarla dolaşıyorlardı. Rukiye gibi onların da her tarafından bir şey sarkıyordu. Takkenin altındaki karmakarışık saçları omuzlarına bırakılmıştı.</p>

  <p class="normal1">Türkçe telaffuzları da Leyla Hanım’a çok garip geliyordu. Türkçe vurguları yerli yerinde kullanamıyor, bambaşka bir dil gibi konuşuyorlardı. Leyla Hanım, bazen ne dediklerini anlamakta bile güçlük çekiyordu.</p>

  <p class="normal1">Biri köşedeki küçük elektronik orgun üzerinde ellerini gezdirmeye başladı ve Leyla Hanım daha ilk dokunuşlarda bu çocuğun iyi bir piyanist olmadığına karar verdi. <span class="ideitalik">Toucher</span> ’si yoktu. Ayrıca çok basit akorları bile yanlış basıyordu. Demek ki iyi bir eğitim almamıştı. Kendisine günler ve geceler boyu eziyet eden Fraulein Anneliese’yi hatırlayınca ister istemez kasıldı, kemikli parmakları belki binlerce saat tuşların üzerinde yaptığı etüdleri hatırladı ve o pozisyonları aldı.</p>

  <p class="normal1">Saçlarını sıkı sıkı topuz yapmadan dolaşmayan, bir tek saç teli oynamayan Fraulein sadece sanatta değil, hayatta da herkese örnek olmak için yaratılmış düzgün bir insandı. Leyla Hanım hiçbir insanın, hiçbir giysiyi Fraulein’ın beyaz gömlekleri gibi taşıyamayacağını ve kolalı yakaların hiç kimsede bu kadar düzgün duramayacağını sanıyordu. Saatlerce süren piyano derslerinin ve günün sonunda bile Fraulein Anneliese’nin saçları kuaförden şimdi çıkmış gibi düzgün ve sıkı sıkı ütülenmiş giysileri o anda giyilmiş gibi dururdu. Dik omuzları ve şeffaf teni de bu konuda ona çok yardımcı olurdu.</p>

  <p class="normal1">“<span class="ideitalik">Ach, ich glaube, du bist mude heute mein Fraulein Leyla!</span> Biraz cansız çalıyorsunuz. Yorgunsunuz.”</p>

  <p class="normal1">Fraulein’ın bu azarlayıcı tonunu duyar duymaz tuşların üzerindeki parmakları ağırlaşır ve çalmakta olduğu Schumann liedi bir anda cenaze marşına dönerdi sanki.</p>

  <p class="normal1">Leyla Hanım kasılmış parmaklarıyla Cihangir’deki evde fazlalık olduğunu hissederek derin bir utanca kapılıyor, kendini bu duyguya kaptırmamak için direnmeye çalışıyordu ama bir an geldi ki bütün çabalardan vazgeçti. Çünkü yorgunluk bir anda indi üstüne. Başı önüne düştü; sanki bir şeyle vurulmuş gibiydi, ister istemez herkes kadına baktı. Yusuf onca sıkıntılı günden sonra Büyük Hanım’ın iflas ettiğini anladı, telaşla yanına geldi, koluna girerek yaşlı kadını yarı sürükler durumda odasına götürdü, yatağa yatırdı.</p>

  <p class="normal1">Leyla Hanım neredeyse bilincini yitirmiş gibiydi. Yusuf onu yatırırken ateşler içinde yandığını fark etti. Kadının iradesi yaşlı gövdesine söz geçiremiyordu artık.</p>

  <p class="normal1">Büyük Hanım hayaller, karabasanlar ve ateşler içinde uykuya daldı. Kendini yalıdaki yatağında sanıyor, üstündeki battaniyenin niye bu kadar ağır ve sert olduğuna akıl erdiremiyor, içeriden duyulan tıngır mıngır müzik seslerinin de yakınlardan geçen bir vapurdan yayıldığını sanıyordu. İngiliz işgal kuvvetlerinin Marmara’ya demirlemiş gemilerinden yayılan müzik “Üsküdar” parçasını hatırlatıyordu ona.</p>

  <p class="normal1">Leyla Hanım’ın uykunun karanlıklarına yuvarlanmadan önce gördüğü son imge, işgal gemisinin güvertesinde, orkestranın çaldığı parçaya uyarak siyah gözlü bir Türk kadınla dans eden uzun boylu bir İngiliz teğmen oldu.</p>
</body>
</html>
