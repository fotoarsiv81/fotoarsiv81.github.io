<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_20"><br class="calibre3" />
  <br class="calibre3" />
  19</h1>

  <p><br class="chapter" />
  <br class="chapter" /></p>

  <p class="normal1">Velinimeti Rıza Bey onu çok rahatlatmış ve günlerdir çektiği vicdan azabından kurtarmıştı. Ali Yekta Bey onca kıvranmadan sonra nihayet velinimetinin huzuruna çıktığı zaman Rıza Bey onu fazla konuşturmamış, ilk sözlerinden sonra, “Biliyorum, Ali Yekta Bey!” diye onu susturmuştu. “Hiç kendini üzme, her şeyin farkındayım. Yalı inşaatının tamamlanmak üzere olduğunu ve oraya taşınmak istediğini biliyorum.” Sonra da, “Sana hak veriyorum” diye eklemişti. “Bizim ailede emeğiniz o kadar büyük ki...”</p>

  <p class="normal1">Bu sözler üzerine Ali Yekta Bey gözlerinin nemlendiğini hissetmişti.</p>

  <p class="normal1">Kendine tekrar tekrar sorduğu bir soru yine aklına takılmıştı: Gideceği yeni evde buradaki kadar sevilecek miydi acaba? Bu konu aklına gelir gelmez sarsıldı; oğlunun eviyle ilgili böyle bir kuşkuya sahip olduğu için utansa da bu kuşku onu bir türlü terk etmiyordu:</p>

  <p class="normal1">“Yeni evde bu kadar sevilecek ve sayılacak mıyım?”</p>

  <p class="normal1">Oysa burada uşaktı, orada efendi olacaktı ama yine de kendini bu zehirli sorudan kurtaramıyordu.</p>

  <p class="normal1">Son zamanlarda gelini olacak kadını yani Necla’yı hiç görmediğini fark etti. Ne zaman yalıya gitse kadın bir bahane bulup uzaklaşıyordu.</p>

  <p class="normal1">Sonunda meseleyi kökten çözmeye ve yalıya gidip büyük odaya bir iki kişisel eşyasını koymaya karar verdi. Bu kararı uygulamak için yalıya gittiği sabah da hiç ummadığı bir biçimde Leyla Hanım’la karşılaştı. Kadının anlattıkları sarsıcıydı. Ömer yaşlı bir kadına karşı bu kadar zalimce davranmış olamazdı; bunu olsa olsa Necla yapmıştı; hem de oğlundan habersiz. Evet evet, habersiz; bundan emindi; oğlunun bu işle bir ilgisi olamazdı. Bahçe dibindeki küçücük bir müştemilat için yaşlı bir kadını baba ocağından kovmaya ve ah almaya değer miydi?</p>

  <p class="normal1">Ali Yekta Bey bu düşünceler içinde yalıya girdi, üst kata çıktı, büyük yatak odasına yöneldi. Bu odadaki çalışmalar hemen hemen bitmiş gibiydi. Duvarlar uçucu bir leylak rengine boyanmış, tavan süsleri yenilenmiş, doğramalar beyaz boyayla parıldamıştı. Boğaz’daki kocaman gemiler neredeyse odanın içinden geçiyordu. Tam o sırada gözlerinin önünden kıpkırmızı bir geminin geçtiğini gördü. Heyecan verici bir şeydi bu. Yattığın yerden bile seyredebilirdin.</p>

  <p class="normal1">Evden getirdiği kehribar tespihini pencere koluna astı, mahfazası içinde bir Kuranıkerim’i de aynı pencerenin iç tarafındaki enli pervaza bıraktı. Şimdi oda biraz daha kendisinin olmuştu.</p>

  <p class="normal1">Tam kendinden memnun bir biçimde merdivenlerden aşağı iniyordu ki oğlunun geldiğini gördü. Bekçiler haber vermiş olmalıydı.</p>

  <p class="normal1">Ömer, “Babacığım” dedi, “demek buradasınız.”</p>

  <p class="normal1">“Evet Ömer!” dedi Ali Yekta Bey, “Odama, dedenden kalan meşhur Kuranıkerim’i bıraktım. Ne de olsa artık taşınıyoruz. Oradaki yatağı da aldır. Ben kendi yatağımı getireceğim.”</p>

  <p class="normal1">Bu sözler üzerine oğlunun susması ve bir şey söylememesi dikkatini çekti. Sonra Ömer, babasına öğle yemeğini birlikte yemelerini teklif etti, iskele meydanındaki balık lokantasına gittiler. Osmanlı döneminin değişmez tanıkları olan asırlık çınar ağaçlarının altındaki bir masaya oturdular. Ali Yekta Bey, bu dünyada hiçbir şeyin yaz sıcağındaki çınar gölgesi kadar hoş bir serinlik sağlayamayacağını düşündü. Bu gölgelere asırların huzuru sinmişti sanki.</p>

  <p class="normal1">Yemek boyunca baba da oğul da kendilerini tuhaf hissettiler. Sanki konuştuklarından daha çok konuşamadıkları şeyler vardı ve bunlar ikisinin arasına görünmez bir perde çekmişti.</p>

  <p class="normal1">Mesela oda meselesini kesinlikle konuşamıyorlardı. Ali Yekta Bey konuyu her açtığında, Ömer sözü dolaştırıp başka bir konuya getiriyordu. Bu da babanın kuşkularını derinleştiriyor, hiç inanmak istemediği ihtimalleri aklına getiriyordu. Yoksa Necla denilen kadının, oğlu üzerindeki etkisi sandığından daha mı fazlaydı? Oğlu elden gitmiş miydi? Bu zehirli sorular aklına geldikçe içinden “Olamaz!” diyerek bunları kovmaya çalışıyordu.</p>

  <p class="normal1">Sonunda sözü Leyla Hanım’a getirdi. Sabahki görüşmelerini anlattı.</p>

  <p class="normal1">Ömer’in bu konuda da tedirgin olduğunu gördü. Bir suçlu gibi cevap veriyordu. Kadının bahçede kendileriyle birlikte yaşamasını doğru bulmamışlardı. Zaten aklı da pek yerinde değildi.</p>

  <p class="normal1">Ali Yekta Bey ise Leyla Hanım’la uzun uzun konuştuğunu ve kendisi üzerinde pek aklı başında bir hanım izlenimi uyandırdığını söylüyordu.</p>

  <p class="normal1">Yaptığı zulüm değil miydi, gün görmüş bir asilzade kadın nasıl bu yaşta evinden atılırdı. Hem böyle şeyler uğursuzluk getirir ve kimseye rahat huzur vermezdi. Alma mazlumun ahını, çıkar aheste aheste, denmez miydi! Bahçe duvarının dibindeki o küçük ev ne işlerine yarayacaktı ki, koskoca yalı hepsine yeterdi, bıraksalardı kadıncağız da o küçük evinde otursundu.</p>

  <p class="normal1">Ömer baktı ki kurtuluş yok, suçu biraz olsun kendi üzerinden atabilmek için, “Necla!” demiş bulundu. “Orayı misafir evi olarak ayırdı.”</p>

  <p class="normal1">Bunları söyler söylemez babasının yüzündeki ani öfke patlamasını görüp pişman oldu ama iş işten geçmiş, ok yaydan çıkmıştı artık.</p>

  <p class="normal1">Ali Yekta Bey’in kıpkırmızı kesildiğini gördü, sanki bıyıkları bile dikilmişti.</p>

  <p class="normal1">“Necla, Necla, Necla!” diye bağırdı. Diğer masalardan dönüp baktılar. “Her taşın altından bu kadın çıkıyor. Ne zamandan beri hayatımız hakkında karar verir oldu. Kimdir bu kadın, kimdir? Necidir? Her şeyin bir adabı var. Bir gelin böyle mi yapar? Evin büyüklerine saygı gösterip onların kararlarına uyacağı yerde böyle baş mı kaldırır? Bıktım ben bu Necla lafından.”</p>

  <p class="normal1">İçinde birikmiş bütün nefret, bu haykırışla dışarı çıkmış oldu, ancak Ali Yekta Bey birden sustu. Acaba fazla mı ileri gitmişti. Ömer hiç renk vermiyor, bir şey söylemiyordu.</p>

  <p class="normal1">Bir süre karşılıklı susarak önlerindeki barbunya balıklarını ayıklamakla meşgul oldular. Martı seslerini dinlediler. Neden sonra Ali Yekta Bey kısık bir sesle oğluna, “Sence bu durumun bir çaresi var mı?” dedi.</p>

  <p class="normal1">Gözlerini oğlunun ela gözlerine dikti ve ona neredeyse yalvararak baktı. İkisi de neden söz ettiklerini çok iyi biliyorlardı ama Ömer anlamazlıktan geldi.</p>

  <p class="normal1">“Neyin çaresi baba?” diye sordu.</p>

  <p class="normal1">Ali Yekta Bey üzüntü içinde bir süre daha bakmayı sürdürdü, sonra alacağı cevaptan korkarak konuyu değiştirdi, yavaşça:</p>

  <p class="normal1">“O yaşlı hanıma evini iade etmenin!..” dedi.</p>

  <p class="normal1">“Baba” dedi Ömer, “bu iş oldu bitti artık. Yaşlı kadın evini kaybetti.”</p>

  <p class="normal1">Ama oğlum, bu bir zulüm... Bizim dinimizde ‘ah almak’ diye bir şey vardır. Bir mazlumun ahını aldığın zaman, o iş sana hayretmez. İnan bana, altından bir kötülük çıkar; mutlaka çıkar.”</p>

  <p class="normal1">“Baba” dedi Ömer, “böyle bir çözümü Necla’ya kabul ettirmeme imkân yok. Orayı misafir evi yapacak. Necla kesin kararlı.”</p>

  <p class="normal1">O zaman Ali Yekta Bey’in içinde bir tel koptu. Necla denilen kadının, oğlu üzerindeki gücünün ilk kez farkına vardı ve dehşete düştü. Buna biraz da korku karışmıştı.</p>

  <p class="normal1">Baba oğul yemeğin bundan sonraki bölümünü sessizce ve iki yabancı gibi, birbirlerine hiç bakmadan yediler.</p>

  <p class="normal1">O akşamüstü Ali Yekta Bey perişan olmuş durumda döndüğü konaktaki odasında ateşlendi, iki gün boyunca ne yediyse kustu ve yataktan çıkamadı.</p>
</body>
</html>
