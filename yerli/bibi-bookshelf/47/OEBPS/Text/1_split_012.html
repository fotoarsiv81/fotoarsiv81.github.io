<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_11"><br class="calibre3" />
  <br class="calibre3" />
  10</h1>

  <p><br class="chapter" />
  <br class="chapter" /></p>

  <p class="normal1">Ömer yalı kapısından babasını uğurladıktan sonra içindeki sıkıntının arttığını, boğazını görünmez bir elin sıktığını hissetti. Adam her zamanki gibi, otomobile binmemiş, otobüs durağına gitmek için ısrar etmişti. Çünkü büyük adamların “prensip sahibi” olduğuna ve her birinin kendine ait bir özelliği bulunduğuna inanırdı Ali Yekta. Mesela <span class="ideitalik">Vakit</span> gazetesinin başyazarı, ünlü gazeteci Lastik Sait Bey, kış yaz ayağında lastikle dolaştığı için bu lakabı almış, Meserret Kıraathanesi’nde günlük yazılarını yazarken masanın üstüne koyduğu kocaman çıngıraklı saatiyle meşhur olmuştu. Sultan Reşat’ın pek meraklı olduğu atlarını metheden bir şiir yazdığı için Abdülhamit tarafından Yemen’e, Sana Kalesi’ne, sürülene kadar da böyle yaşamıştı. Evhamlı padişah, Sultan Reşat’ın atlarına bile tahammül edememişti ama bu ayrı bir meseleydi.</p>

  <p class="normal1">Yahya Kemal Bey yıllar boyunca Park Otel’de oturmuş, Abdülhak Hamit Bey o zamanlar “bonjour” dedikleri giysisini hiç çıkarmamış, Sakallı Celal Bey bağrı açık bir şekilde dolaşmaktan vazgeçmemiş, Refi Cevat eşeğe binmekte ısrar etmiş, Neyzen Tevfik ise bastonunu hiç elinden bırakmamıştı.</p>

  <p class="normal1">Ali Yekta Bey’in hizmet ettiği büyük beylerin, paşaların hepsinin bir alışkanlığı vardı. Kahvelerini belli bir saatte içerler, haftanın belirli günlerinde belli işler yaparlar, çevreleri yadırgasa bile edinmiş oldukları alışkanlıklardan katiyen vazgeçmezlerdi. Dolayısıyla Ali Yekta Bey’in de vazgeçemeyeceği iki alışkanlığı vardı. Biri belinden hiç çıkarmadığı, her hafta temizlediği revolveri, ikincisi de her yere otobüsle gitme merakı.</p>

  <p class="normal1">Revolver babasından yadigâr kaldığı için, onun geleneklere bağlılığını temsil ediyordu. Belediye otobüsü ise bambaşka bir konuydu. Ali Yekta Bey, koskoca işadamı, holding ve banka sahibi Ömer Bey’in babası olmasına, emrinde Mercedes’ler bulunmasına rağmen her yere otobüsle gitmenin, kendisine bir asalet ve kararlılık kattığına inanıyordu.</p>

  <p class="normal1">Arkasından konuşulacakları duyar gibiydi.</p>

  <p class="normal1">“Ali Yekta Bey’in huyudur, her yere otobüsle gider.”</p>

  <p class="normal1">“Belediye otobüsünde kıranta bir beyefendi gördünüz mü, bilin ki Ali Yekta Bey’dir.”</p>

  <p class="normal1">“Başını kesseniz hususi arabaya binmez.”</p>

  <p class="normal1">Bu yüzden oğlunun bütün ısrarlarına rağmen kemali ciddiyetle durakta bekledi ve şık kıyafetiyle saygı uyandırarak kırmızı belediye otobüsüne binip gitti.</p>

  <p class="normal1">Ömer, işlerin giderek sarpa sardığını görüyordu. Babası ömrünün en büyük idealini gerçekleştirmeye hazırlanıyor ve yalının üst kattaki paşa odasının kendisine ayrıldığını sanıyordu ama karısı böyle bir şeyin konuşulmasına bile razı değildi. Değil adamın paşa odasında oturması, o yalıya sokulması fikrine bile tahammül edemiyordu. “Uşak” diyordu. “Uşak işte, ne olacak! Bu asil yalıda bir uşakla mı yaşayacaksın?”</p>

  <p class="normal1">Ömer ona itiraz ediyor, babasını savunmaya çalışıyordu ama kadının sinirli haykırışları arasında duyulmuyordu bile bu sözler.</p>

  <p class="normal1">İş hayatında acımasızlığıyla, kıvrak zekâsı ve hiçbir ahlaki kural tanımamasıyla ünlenen Ömer, bu kıza karşı çok zayıftı. Tartışmalarda hep alttan alıyordu.</p>

  <p class="normal1">Ömer yalının kapısında durdu, uzaklaşan belediye otobüsünün ardından üzüntüyle baktı.</p>

  <p class="normal1">“Ah baba!” diye geçirdi içinden. “Ah baba! Niye yapıyorsun bütün bunları, anlamıyorum ki!”</p>

  <p class="normal1">Zengin olmak, daha güzel bir yaşam sürmek, çevreden saygı görmek; bunların hepsi hoş şeyler, herkes bunu başarmak ister ama böylesine büyük bir ihtiras, gençlere özgü bir tutku olmalı. Yaşlı bir adamın bu dereceye kadar yükselen hırsında sakat, yanlış bir şeyler var. Eskiden olsa, babası buna “hırs-ı piri” derdi.</p>

  <p class="normal1">Çocukluğu boyunca Ali Yekta Bey’den ürkerdi Ömer. Adamın otoriter tavırları ve tutkusu, içine bir korku salmıştı.</p>

  <p class="normal1">Oğlunu iyi yetiştirme tutkusunu herkes görüyordu görmesine ama kimse sesini çıkarmıyordu. Zaten Kadızade Konağı sahiplerinin işin bu boyutlara geldiğini sezmeleri de mümkün değildi.</p>

  <p class="normal1">Onların topluca Büyükada’ya gittikleri bir gün Ali Yekta Bey on üç yaşındaki Ömer’i masaya, evin reisinin koltuğuna oturtmuş ve ona kendi eliyle yemek servisi yapmıştı.</p>

  <p class="normal1">Ömer’in hayatındaki unutulmaz kâbuslardan biriydi bu yemek. Acımasız bir tören gibiydi.</p>

  <p class="normal1">O gün Ömer’e, Beyoğlu’ndaki terzi Sıtkı’ya diktirdiği koyu renk kruvaze takım elbiseyi giydirmişti Ali Yekta Bey. Gri puanlı kravatı takmasını, saçlarını güzelce taramasını tembihlemişti. Kendisi de misafir geldiği zaman giydiği şık kıyafetini geçirmişti üstüne.</p>

  <p class="normal1">Koskoca salondaki on iki kişilik antika yemek masasının başköşesinde, on üç yaşında takım elbiseli bir çocuk oturuyor, yaşlı babası da büyük bir saygıyla ona hizmet ediyordu. Elinde servis tabağıyla saygılı bir biçimde sol arkasına geçtiğinde Ömer çok rahatsız oluyor, geriye babasına doğru bakmak için başını çeviriyordu. Bunun üzerine Ali Yekta Bey bağırıyordu çocuğa: “Ne dedim ben sana! Ne dedim ha! Hiçbir zaman garsona bakmayacaksın. Bırak beklesin. Hatta bir konuşman varsa kesmeyeceksin. Ne kadar bekletirsen o kadar iyi. Geriye dönüp bakma. Asla bakma! Yokmuş gibi davran.”</p>

  <p class="normal1">Bunun üzerine çocuk kıpkırmızı kesilerek önüne bakıyor ve babasını bekletiyordu. Onun hükmedici ve korkutucu varlığını her an ensesinde hissederken onu yok saymak kolay değildi doğrusu ve Ömer de bunu yapamıyor, korkmuş bir çocuk olarak başı omuzlarının arasına ürkekçe gömülmüş durumda, ensesine inecek okkalı bir tokadı bekler gibi oturuyordu.</p>

  <p class="normal1">Sonra baba, gümüş kapaklı kristal sürahiden su dolduruyor ve karşısına geçip oğlunun yemek yemesini seyrediyordu. Ömer’in hayatının azap dolu saatleriydi bunlar.</p>

  <p class="normal1">İşbilir uşak, yemek bittikten sonra oğlunu, beylerin sigara ve kahve içtiği salona almış, ona Cohiba purolarının nasıl kesileceğini, hangi konyakların hangi kadehlerle içileceğini göstermiş ama Allahtan bunları denemesini istememişti.</p>

  <p class="normal1">Ömer’in zenginlere ait her şeyi bilmesi gerekiyordu. Giderek de böyle oldu. Sürekli İngiliz kumaşından elbiseler giyiyor, yurtdışına gittiği zaman birinci mevki uçuyor, şampanyanın iyisini, havyarın kalitelisini biliyor ve yavaş yavaş tuhaf bir yaratığa dönüşüyordu.</p>

  <p class="normal1">Ali Yekta Bey’in, oğlunun prenslere layık eğitiminde eksik bıraktığı hiçbir şey yoktu; tek bir nokta hariç.</p>

  <p class="normal1">Oğlan cinselliği hiç tanımıyordu. Muhafazakâr olan Ali Yekta Bey, oğlunu buna da hazırlayamazdı elbette, zaten bu konular da baba oğul arasında konuşulamazdı.</p>

  <p class="normal1">Bu yüzden kadınlarla ilişki, Ömer Cevheroğlu’nun hayatında, iyice tahkim edilmiş bir kalenin tek zayıf kapısı gibi kaldı. Tuhaf yetiştirildiği için normal davranamıyor, diğer okul arkadaşlarıyla olduğu gibi kızlarla da doğal bir ilişki kuramıyordu.</p>

  <p class="normal1">Ömer’in gençliği kızlara el sürmeden geçmişti. Çevresideki kızlarla kuracağı bir ilişki için çok kasıntı ve tuhaf, arkadaşları gibi geneleve gitmek için ise çok asildi. Ne sokak fahişeleriyle ilişkisi oldu ne de başka bir kadınla.</p>

  <p class="normal1">Sadece Amerika’da öğrenciyken gittiği striptiz salonlarıyla yetindi.</p>

  <p class="normal1">İstanbul’da ilk finans şirketini kurup da yükselmeye başladığı zaman, emrinde çalışan kızlarla nasıl konuşacağını, onlara nasıl davranacağını bilemiyordu. Ne derece yakınlık kuracağını, nerede duracağını kestiremediği kızlara bazen bilmem ne hanım diye hitap ediyor, bazen sadece isimlerini söylüyordu.</p>

  <p class="normal1">Bu zaafı keşfeden ve mesaiye kalındığı bir akşam saatinde dudaklarına yapışarak ona ömrünün ilk ciddi öpüşünü hediye eden Necla, Ömer’in yaşamını alt üst etti, onu bir daha kurtulamayacağı bir tutkunun derin karanlığına itti. Şirketin insan kaynakları bölümünde çalışan bu güzel kız, iki hafta sonra bir gece mesaisi sırasında, yeni döşenmiş şık bürodaki Chesterfield kanepenin üstünde bakir Ömer’i yoldan çıkardı, kendi bekâretini de ona verdi. O andan sonra Ömer, ömrü boyunca tatmadığı bir mutluluğun sarhoşluğunu yaşamaya başladı. Necla gözüne bir kadın değil, insanüstü bir varlık, bir mucize gibi görünüyordu. Kendisine hiç tanımadığı cinsel bir evren armağan eden bu kız ne derse yapmaya, ne isterse almaya hazırdı. Ömür boyu onun emrinden çıkamayacağını hissediyordu artık.</p>

  <p class="normal1">Evlendikten sonra bu tutku azalmadı, daha da artarak devam etti. Ömer için dünyada bir tek kadın vardı; bütün kadınlığı temsil eden bu dişinin adı Necla’ydı.</p>

  <p class="normal1">Onun bütün yönetimi ele alarak kendisiyle sevişmesine doyamıyor, kızın bacak arasında çırpınan kanatların onu cennete uçurduğunu hissediyordu. İş hayatında herkesin efendisiydi ama bu cennetin gönüllü kölesiydi ve böyle olmaktan çok zevk alıyordu.</p>

  <p class="normal1">Doğal olarak Ali Yekta Bey evlenmelerine çok karşı çıkmış, bu memur kızının sağlam ayakkabı olmadığını söyleyerek oğlunu yalı sahiplerinden birinin kızıyla evlendirmekte ısrar etmişti. Boğaziçi’nde zenginliğin, gücün, zarafetin ve asaletin sembolü olan yalılardan birini ele geçirmenin en kestirme yolu buydu. Bir evlilik her şeyi çözer ve Ömer’i bir anda yalı sahibi yapıverirdi. Ama oğlanın gözü dünyayı görmüyordu. İlk kez babasının iradesinden daha güçlü bir irade onu Necla’ya doğru çekiyordu. Artık baba ikinci plandaydı. Yaşlı adamın hatırını kırmamaya, hatta zaman zaman gönlünü almaya çalışıyordu ama Necla onu şık yatak odalarının loş ışığında “Erkeğim!” diyerek içine çektiği zaman, ne baba kalıyordu ortalıkta ne de dünya.</p>

  <p class="normal1">Bu gücünün farkına varan Necla, önceleri Ömer’in yanında Ali Yekta Bey’e ufak ufak laf dokundurmaya başlamış, sonra açıkça söver hale gelmişti. İstanbul’un en güzel, en başarılı, en zengin çifti, bir uşağın ihtiraslarına boyun eğmeyecekti. Babasına karşı çok zayıf olan Ömer’in bu kusurunu gidermeyi, onu güçlü kılmayı da iş edinmişti Necla. Bir süre sonra görüşmelerine de engel olacak, Ömer’in üzerinde kara bir leke gibi durduğunu düşündüğü “uşak sülalesi” damgasını sonsuza kadar silip atacaktı. Ömer Cevheroğlu kurnazlığı, acımasızlığı, dünyanın en iyi okullarında aldığı finans eğitimi ve sistemin zayıf noktalarını sezme becerisi sayesinde, İstanbul’a kimsenin alışık olmadığı yepyeni bir tarz getirmiş, bir yandan hükümetlerle arasını iyi tutarken diğer yandan iş çevrelerini kullanarak kısa zamanda bir banka ve holding sahibi olmuştu. Uyurken bile para kazanıyordu, hem de büyük para.</p>

  <p class="normal1">Necla bu imparatorluğun, ihtiraslı bir bunak yüzünden elinden kayıp gitmesine göz yumamazdı.</p>

  <p class="normal1">Gelgelelim bu amacını gerçekleştirmesi için zamana ihtiyacı vardı. Çünkü Ömer çocukluğundan beri babasının etkisi altındaydı. Bu etkiden kurtulamadığı gibi, kendini babasına borçlu hissediyordu. Korkuyordu da galiba. Babasının yüzüne karşı bir şey söylemesi mümkün değildi. Ama son zamanlarda bu konudaki itirazları giderek zayıflıyor, Necla’nın babasına yönelttiği sert sözlere eskisi kadar kuvvetle karşı çıkmıyordu. Necla da bu konuyu, daha çok yatakta, sevişme sonraları konuşmaya özen gösteriyordu.</p>

  <p class="normal1">Bu konuda o kadar ileri gitti ki yalıda Ali Yekta Bey’in istediği odaya, zaman zaman dinlenme bahanesiyle geniş bir yatak koydurdu. El ayak çekildikten sonra bu yarı inşaat halindeki yalıda, deniz tuzunu emmiş çarşafların üstünde, bir vantuz gibi yapışarak ince bacaklarıyla beline sarıldığı adamın aklını başından almaya başladı. O odayı şimdiden bir sevişme mabedine çevirmişti.</p>

  <p class="normal1">Ömer ise dünyada belki de çok az rastlanan bu hormonlar armonisinde aklını yitirmeye çoktan razıydı. Karısının kokusunda, teninde, sesinde, terinde çıldırtıcı bir şey vardı. Hele bu tat, İstanbul Boğazı’nın serin rüzgârları, nemi, tuzu ve sarhoş edici kokusuyla karışınca ortaya bambaşka bir bileşim çıkıyordu. Önlerinden geçen şileplerin sis düdükleri onların orgazm çığlıklarına karışıyor ve gün görmüş yalının sedir direklerini, ceviz döşemelerini, maun dolaplarını çatırdatıyordu.</p>

  <p class="normal1">Necla, “Günah odamız!” diyordu buraya. “Değil mi sevgilim, günah odamız! Hayatında hiç buradaki kadar büyük zevk aldın mı, ben almadım. Burada bizi çeken, bize ait bir şeyler var. Seninle bu odada her gece sevişelim, canım benim, kudretli erkeğim, sabah uyanınca yine sevişelim.”</p>

  <p class="normal1">Böyle anlarda Ömer Cevheroğlu kendini sonsuz güçlü hissediyordu; dünyada her istediğini yapacak kadar güçlü.</p>

  <p class="normal1">Necla sadece mutlu olmakla yetinecek bir insan değildi. Daha doğrusu mutlu olduğunu ancak başka insanların mutsuzluğuna bakarak anlayabilecek bir yapısı vardı. Onun için hayatın ölçüsü buydu. Bu da çevresindekilerin kendisinden aşağı olması, ondan korkmaları ve ezilmeleri demekti. Necla ancak bu anlarda derinden mutlu olduğunu hissedebiliyordu, bunun dışında ne doğa ona bir huzur veriyordu, ne aile, ne de dostluk. Bunların tümünü zayıflık olarak görüyordu.</p>

  <p class="normal1">Kendisi sesini yükselttiği sürece başka insanların sindiğini keşfetmişti. Çevresindeki insanların gözüne bir problem olarak görüldüğü sürece mesele yoktu, çünkü alttan alıyor, onu kızdırmamaya çalışıyor ve “problem” in çözümü için ellerinden geleni yapıyorlardı. Bu küçük insanlardaki utanma hissi de güçlüler karşısında paniğe kapılmalarına neden olan bir özellikti. Necla sinirli davranışlarla onlara bağırdıkça, benzer biçimde karşılık veremeyecek insanlar, sanki durumun sorumlusu onlarmış gibi daha siniyor ve utanıyorlardı. Necla da bir yandan onları aşağılarken bir yandan da taleplerini durmadan artırıyordu. Böyle anlarda küçük burnunun üstü kırışıyor, gözlerine zalim bir bakış oturuyor ve kızmış bir vaşağa benziyordu.</p>

  <p class="normal1">Önceden çok iyi planlandığı ve hazırlandığı için yalıdaki yenilenme çok süratli gidiyor, çoğu dışarıdan ithal edilmiş olan malzeme yerli yerine takılıp monte edilerek evin görünümünü her gün değiştiriyordu. Bir yandan banyolar antika süsü verilmiş ve eskitilmiş değerli İtalyan seramikleriyle kaplanıyor, bir yandan İngiltere’den getirilen nadide duvar kâğıtları döşeniyor, bir yandan da yaratıcısının imzasını taşıyan porselen kapı kolları yerlerine takılıyordu. Mimar, çok kaliteli bulduğu yerdeki ceviz parkenin olduğu gibi kalmasını istemişti.</p>

  <p class="normal1">Kısa bir süre sonra yalı o kadar değişti ki Necla bazı geceler Ömer’i odalarında kalmaya, ıtır kokan yıldızlı yaz gecelerinin tadını çıkarmaya ikna etti. Yalının rıhtımında oturuyor, kıyıya vuran dalga sesini dinliyor, ayaklarını yıkayan denizin kokusunu içlerine çekerek viski içiyorlardı. Sonra da Ömer, eskrimden gelişmiş kollarıyla incecik Necla’yı kavrıyor ve uzun bir zevk gecesi için odalarına taşıyordu.</p>

  <p class="normal1">Gerçi bu gecelerde içlerinde tuhaf bir endişe ve korku da belirmiyor değildi. Çünkü bir zamanların nazlı, sessiz ve rıhtıma vuran dalga şıpırtılarından başka bir ses duyulmayan Boğaziçi sükûneti, yerini cehennem gürültülerine bırakıyordu. Yaz geceleri Avrupa yakasındaki kulüplerden müthiş bir müzik sesi geliyordu; yürek hoplatıcı davullar, sanki yalının bahçesinde çalınıyor gibiydi. Sabah 4’e kadar müziğin şiddetini gittikçe artıran bu kulüplerden bazıları tam karşılarındaydı. Bunlar yetmiyormuş gibi bir de Boğaz’da dolaşmaya çıkan eğlence tekneleri tam önlerinden geçiyordu. Bunlardan kimi disko teknesiydi, kiminde bir fasıl heyeti çalıyor, kiminden arabesk müzik yükseliyordu. Önlerinden yüzlerce gürültücü tekne geçmekteydi, bu teknelerdekiler, bir yandan eğleniyor, bir yandan da rıhtımlarına değecek kadar yakın geçtikleri yalı insanlarını seyredip duruyorlardı. Teknelerde ve Boğaz kıyısına sıralanmış lokantalarda içilen tonlarca rakının anason kokusu havaya karışıyor, içmeyenleri bile sarhoş ediyordu.</p>

  <p class="normal1">İstanbul’da giderek yoğunluğu artan çılgın enerji, diğer bütün bölgeler gibi Boğaziçi’ni de etkilemişti elbette. Eskiden tek tük gemilerin geçtiği, saltanat kayıklarının kürek çektiği Boğaz sularından her gün yüzlerce büyük gemi geçiyordu artık. Büyük şilepler, petrol tankerleri, dev turist gemileri birbirini kovalıyor, Boğaz’ın tekinsiz akıntılarıyla boğuşarak tehlikeli geçişler yapıyordu. Arada bir büyük gemilerin yalılara bindirmesi ya da karaya oturması ise olağan sayılıyordu.</p>

  <p class="normal1">Bir seferinde, Rusya’daki bir hayvanat bahçesine hayvan nakleden büyük bir gemi batmış ve zavallı hayvanlar Boğaz’ın dibini boylamıştı. Korkunç kazadan günlerce sonra bile hayvan cesetleri zaman zaman su yüzüne çıkıyor, yalı sahiplerine korkunç saatler yaşatıyordu.</p>

  <p class="normal1">İstanbul’un sayılı zenginlerinden birinin verdiği yalı davetinde ise bu durum tam bir skandala dönüşmüştü. Çünkü o akşamüstü yalı sahibi, şehrin bütün ileri gelenlerini yalının büyük rıhtımında toplamıştı. Ömer ile Necla da oradaydılar. Bir köşede smokinli bir orkestra Viyana valsleri çalıyor, itibarlı konuklar ise en şık smokinleri ve tuvaletleri içinde viski yudumlayarak sohbet ediyorlardı. Rıhtımın bir köşesinde, biraz sonra konuklara sunulacak olan döner nefis kokular saçıyor, Ortadoğu, Kafkasya ve Balkanlar ’ın nadide lezzetlerini yansıtan yüzlerce meze, açık büfenin üstüne diziliyordu ki şık bir hanımın çığlık atmasıyla herkes suya bakmaya başladı. Şişmiş bir zürafa cesedi yalının rıhtımına vuruyordu. Yan yatınca daha da irileşmiş gibiydi. Narin boynu suyun akıntısıyla bir oraya bir buraya savruluyor, başı yalının rıhtımına vuruyordu. Biraz sonra iki kaplan çıktı su yüzüne. Dalgalar, şişmiş kaplanları beşik gibi sallıyordu. Konuklar dehşet içinde kaplanların kızıl kahverengi ıslak kürklerinden yayılan kokuyu duydular. Sonra iri bir ayının su yüzüne çıktığını gördüler. Yalının önünde, bir anda ölü hayvanlardan oluşan bir yığın belirmişti. Dalgalarla birlikte sallanıyor ve sanki sirkte tuhaf bir ölüm numarası yapar gibi birbirlerinden ayrılmıyorlardı. Konuklardan bayılanlar, kusanlar oldu. Kimsenin döner yiyecek hali kalmadığı için de yalı partisi hemen bitti.</p>

  <p class="normal1">O yaz Boğaziçi, günlerce ölü hayvan koktu. Nadide sirk hayvanlarının bazıları güçlü Boğaz akıntılarıyla Marmara’nın içlerine doğru akıp gitti.</p>

  <p class="normal1">Ama insanlar, yaşanan bütün felaketler gibi bu olayı da çabuk unuttu ve Boğaziçi’nin vazgeçilmez eğlencelerine, tekne sefalarına, yalı partilerine, balık lokantalarına, sabahlara kadar süren ve göğü kıpkızıl boyayarak kulakları sağır eden havai fişek şenliklerine geri dönmekte gecikmediler.</p>

  <p class="normal1">Gürültülere rağmen Boğaz’ın efsunlu havası Necla ile Ömer’i mest ediyor, kendilerini aşka kaptırmış çiftlerin engin hoşgörüsü içinde insanların eğlenmesinden zarar gelmeyeceğini düşünüyorlardı. Zaten Amerikalı mimar, kapandığı zaman hiç ses geçirmeyen sağlam doğramalar ve üç camla koruyordu evi. Bunları sorun etmeye değmezdi.</p>

  <p class="normal1">İki gece bekçisi, bahçenin arka tarafında, duvarın dibinde, bir zamanlar Leyla Hanım’a ait olan müştemilatta kalıyordu. Onlar da yaz gecelerinin tadını çıkarıyor, küçük evin önüne iskemle atıp bayıltıcı yasemin kokuları arasında demledikleri çayı içerek sohbet ediyorlardı. Yalıdan atılan çığlıklar onlara ulaşmıyordu ama Boğaziçi eğlencelerinin karmakarışık cümbüşünü duyuyor, bazen başlarını gökyüzüne kaldırıp zenginlerin gökyüzüne bir servet boşalttıkları havai fişek patlamalarını hayretle seyrediyorlardı. Sonra da biri Büyük Hanım’ın yatağına, biri bordo kanepeye yatıp güzel bir uyku çekiyorlardı. Küçük ev, eskisi kadar bakımlı ve temiz değildi artık. Eşyası da azalmıştı; çünkü “dağlılar” o eve de girmiş ve Büyük Hanım’ın kırlentlerini, duvardaki tablolarını, yatak örtülerini alıp gitmişlerdi. Büyük Hanım orada olsa katiyen böyle bir şey yapmazlardı ama nasıl olsa artık bu eşyanın ona bir faydası yoktu. El âleme kalacağına kendi evlerinde kullanılması daha iyiydi.</p>

  <p class="normal1">Küçük ev, eskisine göre şimdi daha çok güneş alıyordu, çünkü evin büyütülmesini ve genişletilmesini isteyen Necla, hemen dibindeki, dalları evin boyunu geçen dev manolya ağacını kestirmişti. Leyla Hanım’ın dedesinin onun doğumu şerefine diktiği, görülmemiş güzellikteki manolya ağacı elektrikli testereyle kesilirken seyreden herkes büyük bir acı duymuştu. Çünkü bu kadar sağlıklı, gümrah, yeşil ve hayat dolu bir ağaç görmemişlerdi daha önce. Koca ağaç yere bir insan gibi düştüğünde, kesilen taze gövdeden fışkıran bir özsu kokusu kapladı ortalığı. Kesik yer canlı gibiydi.</p>
</body>
</html>
