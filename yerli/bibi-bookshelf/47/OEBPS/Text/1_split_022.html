<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_21"><br class="calibre3" />
  <br class="calibre3" />
  20</h1>

  <p><br class="chapter" />
  <br class="chapter" /></p>

  <p class="normal1">Cihangir semti denize doğru inen bir tepe üzerine kurulduğu için sokaklarının bazısı merdiven biçimindedir. Buralara pek aşina olmayan ve yolları iyi bilmeyen otomobil sürücüleri kendilerini birdenbire aşağı inen ya da yukarı çıkan merdiven sokakların başında bulur ve dar yollardan nasıl geri gideceklerini bilememenin telaşını yaşarlar.</p>

  <p class="normal1">Yusuf’un tuttuğu dairenin bulunduğu bina nispeten düz bir sokak üstünde olduğu için Leyla Hanım kapının önünden taksiye binebiliyor. İyi ki de böyle, yoksa kadıncağız yaralı kalbiyle bir de o sokak merdivenlerini tırmanmak zorunda kalacak. Apartman merdivenleri zaten yetiyor ona. Her katta dinlenerek, soluklanarak çıkıyor.</p>

  <p class="normal1">Bir seferinde üçüncü katın sahanlığında dinlenir, ağzından taşan soluğunu kontrol etmeye çalışırken daire kapısının açıldığını görüyor ve saçı sakalı karmakarışık, önü açık gömlek giymiş yaşlıca bir adamla karşılaşıyor. Adam elinde gitar kutusu taşıyan bir çocuğu uğurlamakta. Kadına, “Siz” diyor, “şu meşhur Osmanlı hanım olmalısınız. Mahallede herkes sizden konuşuyor.”</p>

  <p class="normal1">Sonra kadının beti benzi atmış, soluğu tükenmiş halini fark ediyor.</p>

  <p class="normal1">“Aman” diyor, “iyi misiniz? Bir şeyiniz yok ya? En iyisi ben size bir bardak su getireyim.” İçeri koşuyor ve elinde bir bardak suyla geliyor, sonra duvara dayanmış duran Leyla Hanım’a bakıyor, ardından önce oturması için bir sandalye koşturuyor, sonra da “Ne sersemim” diyor, “lütfen içeriye buyurun. Biraz soluklanın, sonra devam edersiniz.”</p>

  <p class="normal1">Leyla Hanım biraz nazlanıyor, “Rahatsız etmeyeyim!” filan diyor ama sonra giriyor.</p>

  <p class="normal1">Köklü bir ailenin uzun süre yaşadığı bir yere benziyor burası. Eşyalar, duvardaki tablolar, piyano, müzik aletleri buranın gün görmüş bir ev olduğunu anlatıyor.</p>

  <p class="normal1">Adam kendini takdim ediyor. Adının Konstantin Paleolog olduğunu söyleyince Leyla Hanım’ı bir gülme tutuyor. Acaba bir delinin dairesine mi düştüm, diye adamın yüzüne kuşkuyla bakıyor. Bu adam Bizans İmparatoru olduğunu iddia eden kaçığın biri mi yoksa?</p>

  <p class="normal1">Adam, “Şaşkınlığınızı anlıyorum hanımefendi” diyor, “ve size hak veriyorum. Ama ister inanın ister inanmayın, benim gerçek adım bu. Deli değilim, isterseniz size nüfus kâğıdımı göstereyim.”</p>

  <p class="normal1">Sonra ekliyor: “Daha da şaşıracağınız bir şey söyleyeyim, ben sahiden Paleolog sülalesinden geliyorum. Yani bu şehrin imparatorları benim büyük dedelerim.”</p>

  <p class="normal1">Leyla Hanım, “Olabilir, olabilir!” diyor ama halinden inanmadığı belli.</p>

  <p class="normal1">Konstantin Paleolog, “Sizin nasıl Osmanlı sülalesinden gelen aileniz varsa bizim de öyle insanlarımız var.”</p>

  <p class="normal1">Öyle bir an geliyor ki Leyla Hanım artık adama inanmak zorunda olduğunu hissediyor, çünkü gayet ciddi ve tutarlı konuşmakta.</p>

  <p class="normal1">“Bu apartman bizimdi” diyor adam. “Dedem yaptırmış, ama ne yazık ki daire daire elimizden çıktı. Size bir limonata yapayım.”</p>

  <p class="normal1">“Hayır!” diyor Leyla Hanım. “Zahmet etmeyin. Müzisyen misiniz?”</p>

  <p class="normal1">“Evet, müzik hocasıyım, klasik gitar dersleri veriyorum.”</p>

  <p class="normal1">Bütün bunlar Leyla Hanım’a çok ilginç geliyor. Nihayet konuşabileceği bir insan bulmanın sevinciyle ona sorular soruyor.</p>

  <p class="normal1">“Hangi metodu okutuyorsunuz? Neler çaldırıyorsunuz?”</p>

  <p class="normal1">“Carcassi metodu. Çaldıklarımıza gelince... Tarrega’nın etüdleri. Öğrenciler ilerlediği zaman Villa-Lobos, Barrios. Biraz önce çıktığını gördüğünüz çocuk Bach’ın şakonunu çalışıyor. Görünüşüne bakmayın, çok yoksul bir Roman ailesinin çocuğu ama müthiş yetenekli. İleride onun adını çok duyacaksınız.”</p>

  <p class="normal1">“Çok ilginç, siz nerede öğrenim görmüştünüz?”</p>

  <p class="normal1">“Beni de bir hoca yetiştirdi. Meşhur bir Ermeni gitar hocası vardı, adını belki duymuşsunuzdur: Raffi Kaplanyan, ben onun talebesiyim.”</p>

  <p class="normal1">“Duymadım ama” dedi Leyla Hanım, “ne ilginç bir şey bu böyle; Ermeni hocanın talebesi bir Paleolog, onun öğrencisi de bir Roman.”</p>

  <p class="normal1">“Eee, hanımefendi, bu şehrin büyüsü bu!” dedi Konstantin. “Geçmiş yüzyıllarda dünyanın tek kozmopolit şehriydi burası. Bugünün New York’undan, Paris’inden, Londra’sından çok daha renkliydi ama şimdi ne yazık ki kayboldu.”</p>

  <p class="normal1">“Neden?”</p>

  <p class="normal1">“Bir paşa torunu olduğunuza göre onu siz benden daha iyi bileceksiniz hanımefendi.”</p>

  <p class="normal1">“Anlamadım, lütfen söyleyin.”</p>

  <p class="normal1">Adam biraz çekinerek ve sesini alçaltarak, “Milliyetçilik” dedi. “Türkleştirme, gayrimüslimleri kovma. Pera’yı görmüyor musunuz? Bizim gibi gayrimüslimler tek tük kaldı. Oysa bu binaların hepsini biz yapmıştık.”</p>

  <p class="normal1">Leyla Hanım bu suçlama karşısında ne diyeceğini bilemedi. Ancak “Mübalağa ediyorsunuz” diyebildi. “O kadar da değil. Pera’da şimdi sadece Türkler mi yaşıyor?”</p>

  <p class="normal1">“Haklısınız” dedi adam. “Sadece Türkler yaşamıyor, gayrimüslimleri atıp buraları Türkleştirelim dedikten sonra Kürtler geldi. Pera Kürtleşmeye başladı. Yani sizin Cumhuriyet idareniz Bizans’ın yerine Mezopotamya kültürünü getirdi.”</p>

  <p class="normal1">Leyla Hanım adamın söylediklerine hayret etti. Sakin konuşuyordu, terbiyesini bozmuyordu ama sözlerinin altında derin bir hınç vardı.</p>

  <p class="normal1">“Niye bu kadar sert sözler söylüyorsunuz beyefendi?” dedi. “Her milletin kendini korumaya hakkı vardır. İşgal sırasında İstanbul ve Ege Rumları düşmanla işbirliği yapmadı mı, kendi vatanına ihanet değil mi bu?”</p>

  <p class="normal1">“Hangi vatan hanımefendi? İşgal edilmiş topraklar. Burası Bizans değil miydi, kim kime ihanet etti?”</p>

  <p class="normal1">Leyla Hanım bu cevap üzerine tekrar adamın kaçık olduğunu düşünmeye başladı. Üzerinden beş yüz yıl geçtikten sonra hâlâ İstanbul’un fethini düşünen ve tepki duyan adam, olsa olsa bir meczuptu ona göre.</p>

  <p class="normal1">“Beyefendi” dedi, “tarihi bugünkü kafamızla anlamaya çalışmamayı öğrettiler bana. Bizans surlarında Türklere karşı çarpışanlar arasında Fatih’in akrabası Şehzade Orhan da vardı. Böyle bir şeyi aklınız alıyor mu şimdi? Ayrıca Hıristiyanlaşmış Türk askerlerine de Turkopuli diyorlardı. Bunu duydunuz mu?”</p>

  <p class="normal1">Paleolog, “Bu bir şey ifade etmez” dedi. “Ona bakarsanız, Bizans’a saldıran Türk ordusunun içinde de Rum askerler vardı.”</p>

  <p class="normal1">“İyi ya! Benim dediğimi söylüyorsunuz, 19. yüzyılda biçimlenmiş milliyetçi kafalarımızla biz bu işi çözemeyiz.”</p>

  <p class="normal1">“Dedikleriniz doğru ama yine de bu durum benim Bizans’ın düşüşüne üzülmeme ve cesedi kırmızı çizmelerinden teşhis edilen imparatorun yasını tutmama engel değil. Ayrıca siz niçin sorumlu olmadığınız idareleri savunuyorsunuz? Siz bir Osmanlısınız. Ernest Renan ne der, bilirsiniz: Bir millet ancak geçmişi çarpıtılarak oluşturulabilir. Cumhuriyet de bunu yapmıştır.”</p>

  <p class="normal1">Bu son sözler üzerine Leyla, yapılacak en iyi şeyin susmak ve adama hiç cevap vermemek olduğuna karar verdi. Çünkü biraz daha devam ederlerse iş sarpa saracaktı. Zaten biraz dinlenmiş, kendine gelmişti.</p>

  <p class="normal1">Adamdan kibarca izin isteyip kalktı. Kalbi göğüs kafesinde bir kuş gibi çırpınmıyordu artık.</p>

  <p class="normal1">Kapıda Konstantin ondan özür diledi. “Kusura bakmayın hanımefendi!” dedi. “Size kabalık ettiysem bağışlayın. Ben aslında böyle bir insan değilim ama bu sıralarda sinirlerim çok bozuk.”</p>

  <p class="normal1">Leyla Hanım ona ne derdi olduğunu sordu. Hasta mıydı yoksa?</p>

  <p class="normal1">“Hayır” dedi adam. “Ay başına kadar bu katı boşaltmam gerekiyor. Kendi dedemin yaptığı apartmandan atılıyorum.”</p>

  <p class="normal1">O zaman Leyla Hanım’ın başına bir şey inmiş gibi oldu. Bu rastlantıya inanamadı.</p>

  <p class="normal1">“Kim atıyor sizi?” diye sordu. “Niçin? Ne hakla?”</p>

  <p class="normal1">“Bir sürü hileli evrakla borçlarıma karşılık evi haczettiler. Sonra danışıklı dövüş bir icra satışıyla ev mafyanın eline geçti.”</p>

  <p class="normal1">”Hakkınızı aramadınız mı?”</p>

  <p class="normal1">“Aramaya çalıştım hanımefendi ama benim adım Konstantin Paleolog, bu isimle nasıl başarılı olabilirim?”</p>

  <p class="normal1">Leyla, “Benim adım da Leyla Bosnalı” dedi, “ama bu isim benim tapulu mülkümü korumama yetmedi. Ben de evimi kaybettim. Bu yüzden buradayım.”</p>

  <p class="normal1">“Hiç şaşırmadım hanımefendi” dedi Konstantin. “Bu şehrin kaderi budur. Her gelen, yerleşik olanı tepeler ve mülkünü elinden alır.”</p>

  <p class="normal1">Leyla Hanım merdivenlere yönelirken adamın gözlerinde iki damla yaş gördü.</p>

  <p class="normal1">Banker Zarifi’nin anı kitabında okuduğu sözleri hatırladı birden. “Dünyanın hiçbir yerinde servetler, İstanbul’daki kadar çabuk el değiştirmez” yazıyordu sultana borç veren banker. “Bir ailenin elindeki güzel bir ev, ertesi yıl bir de bakarsınız o ailenin elinden gidivermiş.”</p>

  <p class="normal1">Sahiden de Boğaziçi yalıları hiçbir zaman ilk sahiplerinde kalmaz, her iktidar ve her yeni dönemle birlikte el değiştirirdi.</p>

  <p class="normal1">“Demek ki dertlerimde yalnız değilim” diye düşündü Leyla Hanım. “Bu ülkenin âdeti böyle. Ama her şeye rağmen işi beş asır geriye, İstanbul’un fethine kadar uzatmak manasız.”</p>
</body>
</html>
