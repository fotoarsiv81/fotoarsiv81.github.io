<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_9"><br class="calibre3" />
  <br class="calibre3" />
  8</h1>

  <p><br class="chapter" />
  <br class="chapter" /></p>

  <p class="normal1">Dağlılar, bahçeye yığılan eşyaları kapıp tepeye doğru kurulmuş evlerine taşıdılar. Sürekli çalışan ve hiç yorulmadan yuvalarına yük taşıyan karınca sürülerini andırıyorlardı. Kiminin elinde işlemeli bir lavabo vardı, kiminin elinde bir musluk başı, kiminin elinde bir seccade.</p>

  <p class="normal1">Kırık aplikler, gece lambaları, mangallar, cezveler, sedefli hamam takunyaları, eski yazı levhalar, aile büyüklerinin resimleri, bakır kabartmalı fotoğraf albümleri, sandıklar, yıpranmış valizler, işlemeli perdeler, yaldızlı kornişler, mermer kurnalar, oymalı merdiven başları, rahleler ve bunlara benzer yüzlerce eşya, sessiz bir telaşla taşınıyordu yukarıya.</p>

  <p class="normal1">Bu eşyaları ne yapacaklarını da tam olarak bilemiyorlardı ama yine de eve götürmek iyiydi. Onca yıldır hizmet ettikleri zengin yalının eşyasıydı bu; hiç kötü olur muydu?</p>

  <p class="normal1">Eskiden mahallelinin velinimeti Paşa Dede’ydi tabii; bu talihsiz ailenin başına gelen felaketler onları da etkilemişti. Yalıyı alan Salih Beyler de efendi insanlardı doğrusu ama ne de olsa paşa sülalesi gibi asil değillerdi. Ticaret yapıyorlardı. Kendi halinde ufak tefek bir adam olan Salih Bey’in Yüksek Kaldırım’da dükkânları ve Sirkeci’de iş hanları vardı. Salih Bey, eskiden Rumların, Yahudilerin ve “yabancı” denilen levantenlerin kontrolünde olan Yüksek Kaldırım’da dükkân açan ilk Müslümanlardandı. Kendisinden başka dükkân sahibi iki Türk daha vardı o zamanlar caddede: Kelkitli İrfani Bey ve Erzurumlu Fevzi Bey. Ama yıllar geçtikçe caddedeki gayrimüslim sayısı azalmış ve buralar hızla Türkleşmişti.</p>

  <p class="normal1">Salih Bey iyi olmakla birlikte silik bir adamdı, hanımı ve çocukları da öyleydi. Hani “Anadolu terbiyesi almış” ya da “Şark suyu içmiş” derler ya; işte tam onlardan. Bu Bitlisli aile, dağlılara hep iyi davrandı. Bahçenin köşesindeki müştemilatta oturan, paşa ailesinin tek yadigârı Leyla Hanım’a da hürmette kusur etmediler, onu yemeklere davet ettiler, bayram sabahlarında yalının çocukları gidip onun elini öptüler. Çalışanlar, çevresinde “Büyük Hanım, Büyük Hanım” diye pervane oldular. Dağlılar da bu yeni aileye çok rahat alıştı; kendileri yok Allahları vardı; çalışan personele hiçbir sıkıntı çektirmemişlerdi. Ama Salih Bey’in kalp krizi sonucunda vefat etmesinden sonra aile yalıyı satılığa çıkardı ve işte bu Ömer Bey macerası böyle başladı.</p>

  <p class="normal1">Genç karı kocanın yaptığı ilk iş Büyük Hanım’ı evinden atmak, ikincisi de yalıyı bir iki gün içinde çırılçıplak bırakmak oldu. Kendilerince kıymetli eşya evde kalıyor, gözlerinde süprüntü değeri taşıyan şeyler ise atılıyordu.</p>

  <p class="normal1">Dağlılar ilk bir iki gün bu görgüsüz yeni sahipleri çok yadırgadılar ama hayatta her şeye alışılıyor. Belli ki çok zengin insanlardı; bahçelerinde yüzlerce kişilik davetler verecekler, kasaptan et, manavdan meyve alacaklardı. Belki de mahallenin gençlerini şoför, bekçi, garson olarak işe de alırlardı.</p>

  <p class="normal1">Büyük Hanım’a içten bir yakınlık duyuyorlardı, kadının evinden atılması onlara çok dokunmuştu ama belli ki artık yeni bir düzen vardı burada.</p>

  <p class="normal1">Hele antikaları kendilerine vereceklerini duydukları zaman, işler iyice değişti. Yeni efendilerle düzen kurulmuştu artık!</p>

  <p class="normal1">Bahçe yağmasından Bakkal Hasan’ın karısı Cemile’ye, işlemeli iki musluk başı ile bir eski yazı levha ve tozlar içindeki kabartmalı bir fotoğraf albümü düşmüştü. Muslukları evine taktıracak, levhayı da oturma odasının duvarına asacaktı. Belki hayırlı bir duaydı bu; karınca duası gibi asıldığı eve bereket getiriyordu.</p>

  <p class="normal1">Zenginlerin yaptığı şeyleri yapmak her zaman iyi sonuç verirdi.</p>

  <p class="normal1">Cemile’nin eve asmaya götürdüğü levhada itinalı bir eski yazıyla “Bu da geçer ya hu!” yazılmıştı. Cemile bunu anlamıyor; işsizlere iş, kızlara koca, hastalara şifa niyetine asılan bir Kuran ayeti sanıyordu. Oysa seksen sene önce bütün İstanbul bu levhayı bilirdi. Çünkü İstanbul’un işgal yıllarında bu levha her yerde asılıydı. Halka açık yerlerde asılan levhayı gören İstanbullular, “Bu da geçer ya hu!” diyerek dişlerini gıcırdatır, işgal yıllarının sona ereceği kurtuluş günlerini özlerlerdi. Levha, bir direniş ruhunu, düşmana karşı bir gizli mesajı simgeler olmuştu. İngiliz subayları da bunu her yerde görüyorlardı elbette ama Müslüman bir ülkede bulundukları için yerli halkın dini inançlarını simgelediğini sandıkları levhaya hiç ses çıkarmıyor, anlamını merak bile etmiyorlardı. Cemile’nin çiviyle oturma odasının pembe duvarına astığı levhayı, seksen yıl önce üst düzey İngiliz subayları o yalının duvarında görmüşler ve üstünde durmamışlardı.</p>

  <p class="normal1">İşgal kuvvetlerinin yalıyı ziyaretlerinde meşhur Yüzbaşı Bennett bile vardı. Bir İngiliz subayı daha oradaydı. Hem yalının hem de Bosnalı Abdullah Avni Paşa ailesinin hayatında çok önemli bir rol oynayacak olan Teğmen Robert Whitaker: Cemile’nin yalı bahçesinden kapıp eve götürdüğü bakır kabartmalı albümü karıştırırken bir resimde karşısına çıkan uzun boylu, ince yüzlü subay. Bu resim Cemile’nin çok ilgisini çekti. Çünkü resimde İngiliz subayı, paşa ailesiyle birlikte görülüyordu. Bir başka resimde Türk olduğu her halinden belli olan bir genç kızın yanında da duruyordu.</p>

  <p class="normal1">Ama Cemile’nin en çok ilgisini çeken, Büyük Hanım’ın resimdeki subaya olan şaşırtıcı benzerliğiydi. Aynı yüz şekli, aynı burun, aynı göz, aynı dik ve kendinden emin duruş.</p>

  <p class="normal1">Mahalleye sonradan gelin gelmiş olan Cemile, akşam yemeğinden sonra kocasına resmi gösterdi ve bu subayın kim olduğunu sordu.</p>

  <p class="normal1">Bakkal Hasan kendisinin de bu insanları tanımadığını ama büyüklerinden duyduğu kadarıyla İngiliz subayının Büyük Hanım’ın babası olması gerektiğini söyledi. Doğru mu yalan mı bilmezdi, ama böyle bir rivayet vardı. Resmi alıp dikkatlice baktı. Büyük Hanım sahiden de o subaya benziyordu, hem de çok benziyordu.</p>

  <p class="normal1">Bu duruma iyice şaşıran Cemile, “Yani Büyük Hanım’ın babası İngiliz mi?” diye sordu.</p>

  <p class="normal1">“Öyle derlerdi büyüklerimiz” dedi kocası. “İşgal zamanında bir İngiliz subayı paşanın kızını iğfal etmiş, Leyla da ondan olmuş, diye anlatırlardı. Hatta, paşaya bu yüzden inme indi ve bir daha da kendini toparlayamadan bu dünyadan göçüp gitti, diyenler vardı. Doğru mu yalan mı bilmem ama Büyük Hanım’ın o İngiliz subayının kızı olduğuna inananlar var.”</p>

  <p class="normal1">Sonra resmi yaklaştırıp iyice baktı. Resimde İngiliz subayının yanında görünen genç kadın, paşanın doğum yaparken vefat eden kızı olmalıydı, yani Büyük Hanım’ın talihsiz annesi.</p>

  <p class="normal1">Hasan bu hikâyeyi çocukluğundan beri duyardı ama resmi görene kadar pek üstünde durmamıştı. Çocukluğunda yalının bahçesinde eteğinin dibinde oynadığı, kendisine güzel hediyeler veren, hiç kötü davranmayan Büyük Hanım’ı herkes gibi o da çok severdi. Ama şimdi aklına ilk defa, Büyük Hanım’ın dini ne, diye bir soru geliyordu. Babası İngiliz olduğuna göre Büyük Hanım da Hıristiyan mıydı acaba? Babasının dinini mi almıştı, anasının dinini mi? İyi ama bir paşanın torunu nasıl Hıristiyan olurdu!</p>

  <p class="normal1">O sırada gözü, pembe duvarda, geyik avı sahnesini gösteren halının yanına asılmış “Bu da geçer ya hu!” levhasına ilişti. “Bu ne?” diye sordu karısına.</p>

  <p class="normal1">Cemile, “Dua!” dedi. “Belki evimizin betini bereketini artırır.”</p>

  <p class="normal1">Hasan’ın bakkal dükkânında da bereketi artırması için karınca duası asılıydı ama böyle bir dua hiç görmemişti. Kenarları sararmış levhayı ve eski çerçeveyi alıcı gözüyle süzdü. “Belki” dedi, “kıymetli bir şeydir. Horhor ’a götürüp satsak, eskiciler iyi para verirler.”</p>

  <p class="normal1">Kadın bu fikre karşı çıktı. “Bu evde asılı kalırsa, çok daha fazla para getirir!” dedi. “Koskoca bir paşa yalısında bunca yıl asılı kalmış, biraz da bize faydası dokunsun.”</p>

  <p class="normal1">“Pek öyle değil” dedi Hasan, “baksana paşa ailesinden kimse kalmadı dünyada, en sonunda Büyük Hanım’ı da sürüp çıkardılar. Demek ki levha onlara pek de uğurlu gelmemiş.”</p>

  <p class="normal1">Bunun üzerine Cemile bir zaman düşündü. Duayı elden çıkarmamak için ne gibi bir bahane bulacağını bilemedi.</p>

  <p class="normal1">Sonra, “Onlara” dedi, “İngiliz subayı uğursuz gelmiştir. Sen paşa ailesinin içine bir gâvur subayını sokarsan duanın ne kabahati var?”</p>

  <p class="normal1">Hasan, “Doğru!” dedi. Duanın kerametini bir süre denemeye karar verdi.</p>

  <p class="normal1">Cemile Kastamonu’dan gelin geldiğinde, Boğaziçi’nin güzelliklerine hayran kalmış ve uzun süre çevresini, bir masal dünyası gibi hayran gözlerle seyretmişti. Zaten daha pek gençti, çocukluktan yeni kurtulmuştu, denebilir. Ama zaman geçip alıştıkça kendisi ve çocukları için de bu hayattan bir pay istiyor, güzel otomobiller içinde Boğaz’da gezmeyi özlüyordu.</p>

  <p class="normal1">Kastamonu’nun köylerinden büyük şehre gelin geldiği zaman dinle, inançla fazla ilgisi yoktu. Diğer köy kızları gibi o da bu işlere fazla kafa yormadan yaşardı. Köyde Müslümanlık, ölenlerin cenaze namazını kılmak, yaşlıların camiye gitmesi, bayram namazında herkesin buluşması, mevlitlerde akide şekeri dağıtılması gibi hayatın alışılmış parçalarından biriydi. Tarhana çorbası kaynatmak ile elham okumak arasında çok da fazla bir fark göremeden yetişmişti Cemile. İkisi de bu dünyaya gözünü açtığından beri yapılan ve kendisine öğretilen işlerdi.</p>

  <p class="normal1">İstanbul’a gelin geldiği ilk yıllarda da din meselesini fazla düşünmemişti. Ama sonradan, mahalledeki kadınları dini konularda aydınlatan, onlara yanlış yolda yürüdüklerini gösteren ve hepsini peşine takıp Beykoz’daki Nakşibendi şeyhine götüren Hoceste Abla çıkmıştı ortaya. Elli yaşlarını süren bu mübarek hanım, onlara dini diyaneti anlatıyor, usul öğretiyor; bir şeyhe bağlanmanın, ikrar vermenin kendilerini, evliliklerini, çoluk çocuklarını her türlü kaza ve beladan koruyacağını bildiriyordu.</p>

  <p class="normal1">Bir gün Cemile’yi de diğer hanımlarla birlikte şeyhin Beykoz’daki evine götürmüş ve onun mübarek yüzünü görmesini sağlamıştı. O günden beri Cemile dinini daha çok düşünüyor, elinden geldiği kadar iyi bir Müslüman olmaya, şeyhin sözünden çıkmamaya çalışıyordu.</p>

  <p class="normal1">Bu yüzden albümdeki resim yüzüne bir şamar gibi inmiş, onu çok sevdiği o kibar Büyük Hanım’dan neredeyse soğuma noktasına getirmişti. “Büyük Hanım gâvur mu?” diye düşünüyor düşünüyor, işin içinden çıkamıyordu. O güzel, zarif, merhametli hanım nasıl gâvur olabilirdi? Mümkün müydü böyle bir şey?</p>

  <p class="normal1">Öte yandan da resim her şeyi gösteriyordu işte. Büyük Hanım, İngiliz subayın tıpkısıydı. Resimdeki genç subay, Büyük Hanım’ın oğlu olsa ancak bu kadar benzeyebilirdi ona. Ama oğlu değil babasıydı.</p>

  <p class="normal1">Kocasının yeğeni Yusuf, Beykoz’daki şeyhle ilgili kötü şeyler anlatıyor, mahallenin kadınlarını o adama gitmemeleri için uyarıyordu ama ne de olsa o bir gazeteciydi. Gazetecilere hiç güven olmazdı.</p>

  <p class="normal1">Hasan ve dolayısıyla da Cemile, Yusuf’un gazeteci olmasından ve arada bir haberlerin üstünde “Yusuf Yılmaz” diye isminin çıkmasından büyük gurur duyuyorlardı. Yusuf’un böyle önemli bir iş yapması Cemile’yi çok memnun ediyordu ama Beyoğlu’na taşındı taşınalı huyu değişmişti sanki. Bin bir rezaletin ve ahlaksızlığın kol gezdiğini duydukları Beyoğlu’na taşındıktan sonra eski mahallesine pek ender uğruyor, onda da garip garip şeyler söylüyordu. Anlattıklarının çoğu din ve vatan aleyhine tehlikeli şeylerdi.</p>

  <p class="normal1">Kocasının bir başka yeğeni Hüseyin ise daha büyük bir gurur kaynağıydı aile için. Çünkü iki yıl önce yapılan seçimlerde milletvekili seçilmiş ve Ankara’ya gitmişti. Seçimler boyunca bütün Kastamonulular Hüseyin için çalışmış, kadınlar Beykoz’a giderek ev ev dolaşıp seçim broşürü dağıtmışlardı. Milletvekili adayları listesinde on ikinci sırada olduğu için hiç kimse seçileceğine ihtimal vermiyordu ama parti seçimlerden hiç beklemediği büyük bir zaferle çıkmış ve alt sıralara laf olsun diye yazdığı isimler bile milletvekili olup meclise girmişlerdi.</p>

  <p class="normal1">Hüseyin akıllı olduğu için siyasette hızla yükseliyordu. Mecliste bilmem ne komisyonunun bir şeysi olmuştu; Cemile bunu aklında tutamıyor ama bu şey sayesinde Hüseyin’in makam arabası ve şoförle gezdiğini biliyordu. Artık büyük adam olduğu, mahalleye her gelişinde yapılan kalabalık karşılamalardan belliydi.</p>

  <p class="normal1">“Ah!” dedi Cemile, “demek Büyük Hanım gâvur ha?”</p>

  <p class="normal1">Hâlâ şaşıp kaldığı bu büyük sırrı mahalledeki diğer kadınlarla paylaşmak için sabırsızlanıyordu. Hele herifin yemeğini verip onu savsın, başörtüsünü kaptığı gibi sokağa düşecek ve yeni öğrendiği bu sırrı arkadaşlarına anlatacaktı.</p>

  <p class="normal1">İki gün önce haline onca üzüldüğü ve eve götürmek için ısrar ettiği Büyük Hanım, giderek gözünden düşüyor gibiydi. “İyi ki eve getirmemişim” diye düşünüyordu. “Evin şartı şurtu kaçardı.”</p>

  <p class="normal1">Büyük Hanım’ı hiçbir zaman namaz kılarken ya da dua ederken görmediği aklına geldi. Acaba gizli gizli kiliseye mi gidiyordu? Eğer kendilerini böyle uyuttuysa, yalının yeni sahiplerinin yaptığına da kızmamak gerekiyordu. Ne yapsınlar, bahçelerinde gâvur bir kadını yaşatacak değillerdi elbet. Hem eli açık, cömert insanlara benziyorlardı.</p>

  <p class="normal1">Tekrar duvardaki duaya göz attı. “Yarabbim sana çok şükür” dedi. “Bizi iman yolundan hiç ayırma!”</p>
</body>
</html>
