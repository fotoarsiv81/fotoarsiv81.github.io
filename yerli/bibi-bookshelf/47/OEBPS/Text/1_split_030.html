<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_29"><br class="calibre3" />
  <br class="calibre3" />
  28</h1>

  <p><br class="chapter" />
  <br class="chapter" /></p>

  <p class="normal1">Ali Yekta Bey o akşam otobüse binemeyecek kadar halsiz ve yorgun. Son iki günü ateşler içinde geçirmek ve sürekli kusmak, bedeninde hal bırakmadı. Bu yüzden o akşam ilkelerini bozarak, konağın önünden hizmetçiye çağırttığı taksiye biniyor. Evdekiler onun bu durumda sokağa çıkmasına karşılar ama o kimseyi dinlemiyor, hırıltıyla nefes alıp vererek ve iki tarafa sallanarak herkesi endişe içinde bırakıp evden ayrılıyor.</p>

  <p class="normal1">Ali Yekta Bey Boğaz Köprüsü’nü geçip karşı kıyıya giderken ışıkları yanmış sahilhanelere bakıyor. O muazzam evlerin içindeki ailelerin hayatını düşünüyor. Başı cama dayalı, gözleri kan çanağı gibi, benzi solgun, saçı başı dağınık. O eski iyi giyimli, kendinden emin Ali Yekta Bey’den eser yok. O gitmiş, yerine hasta bir yaşlı adam gelmiş.</p>

  <p class="normal1">Geri gönderilen mushaf ile tespihi dün aldı ve o andan beri aklını kaçırmış gibi. Dedesinden babasına, ondan da kendisine geçen, babasının kendisine üç kez öperek teslim ettiği el yazması Kuranıkerim, kendisinden sonra da oğluna kalacaktı. Ama oğlu bunu geri gönderiyor, hem de niçin, bir oda yüzünden.</p>

  <p class="normal1">Bütün gece Ömer’i sayıkladı, ateşler içinde kendinden geçtiği anlardan birinde Ömer onun ellerini öpüyor ve ağlayarak özür diliyordu ama sabaha karşı onu yatakta korku içinde sıçratan başka bir kâbusta da Ömer ona tokat atıyordu; ona, yani babasına.</p>

  <p class="normal1">Ali Yekta Bey sabah uyandığında kendini ağlar bulmuştu. Ne garip bir şeydi bu. Hayatında daha önce hiç ağlayarak uyanmamıştı. Tam uyanmadan önce odaya karısının girdiğini sanmıştı. Panjurlardan süzülen günün ilk ışıklarında kadın ona, “Bak” demişti, “yaptığını gördün mü? Değdi mi bütün bunlara Ali Yekta Bey?”</p>

  <p class="normal1">Uyandığında hiç kimse yoktu. Garip olan bir başka şeyse aklına Leyla Hanım’ın takılıp kalmış olmasıydı. Kadının bahçeden ayrılırken o küçük eve fırlattığı ürkek bakış hiç gözünün önünden gitmiyordu. Ona yapılan kötülük yüreğini burkuyor, bunu oğlunun yapmış olması ise aklının sınırlarını zorlayacak hale getiriyordu onu. Sanki Leyla Hanım sırlarla dolu bir odanın kapısını açan anahtar olmuş ve oğluyla ilişkilerini bir anda değiştirmişti. Buna inanamıyordu. O kibar, iyi yetişmiş, terbiyeli oğlu. Kendi vücudunun bir uzantısı gibi kabul ettiği, anasız büyüttüğü, hem ana hem baba olduğu güzelim çocuk. Hasta olduğu gecelerde sabahlara kadar başında ona bakarak ve dua ederek beklemeleri. Her sınavdan önce okunmuş sular ve okunmuş pirinçlerle onu okula götürüp kapıda heyecan içinde dikilmesi. Aynı çocuk değil miydi bu, aynı insan değil miydi? Ali Yekta Bey ateşler içinde yanarken düşünceleri bu çıkmaza girdiği zaman öyle içten bir “Ooof!” çekiyordu ki adamın ciğerlerinin söküldüğünü sanan hizmetçi telaş içinde odaya koşuyordu. İkinci gün sırtına kupa çektiler, tendürdiyot sürdüler ama onlar da işe yaramadı. Adam yanıyordu.</p>

  <p class="normal1">Ali Yekta Bey oğlunun iş hayatını hiç bilmiyordu. Sadece, onu iyi eğitim görmüş, zeki, görgülü ve başarılı bir işadamı olarak tanıyor ve onunla gurur duyuyordu. Amerika’dan döner dönmez girdiği ilk şirketi dolandırması, o bankadan bu bankaya dolaşması ve portf öy şirketlerinde yaptığı sahtekârlıklar hakkında hiçbir bilgisi yoktu. Zaten anlamazdı da bu işlerden.</p>

  <p class="normal1">Taksi onu yalının kapısında bıraktığında akşam karanlığı iyice çökmüş. El ayak çekilmiş ortalıktan. Bekçiler Ali Yekta Bey’i her zaman olduğu gibi saygıyla karşılıyorlar ama bir yandan da adamın bu perişan ve neredeyse kendilerini görmeyen halini şaşkınlıkla izliyorlar.</p>

  <p class="normal1">Ali Yekta Bey yalıya girdiğinde üst kattan konuşmalar geldiğini duyuyor. Oğlu ile gelininin sesleri bunlar. Yüksek sesle konuşuyorlar, bir şeyi tartışıyor olmalılar. Ali Yekta Bey sessizce merdivenlere yöneliyor, üst kata çıkıyor, büyük odanın kapısında içeri girmeden bekliyor. Çünkü içeride kendisi hakkında konuşulduğunu duyuyor. Kulakları uğulduyor. Necla’nın kendisinden uşak diye söz ettiğini işitiyor. Ömer’e uşak oğlu denmemeli, geçmişi unutturulmalı. Bu lanetli geçmişle bütün bağını koparması için yalıya taşınmaları bir fırsat. Hem orada bir sürü davetler verecekler, bütün İstanbul gelecek. Bu adam hep geçmişini hatırlatarak yanı başında mı duracak?</p>

  <p class="normal1">Necla’nın bağıran sesine karşılık oğlunun yumuşak ve ikna edici bir tonda konuştuğunu duyuyor.</p>

  <p class="normal1">Oğlu karısına onu anladığını söylüyor. Haklıymış, onu anlıyormuş ama bu iş böyle birdenbire olmazmış.</p>

  <p class="normal1">“Peki” diyor Ömer. “Haklısın. Senin dediğin gibi babamı eve almayalım, bu odayı da vermeyelim ama hiç olmazsa bahçedeki müştemilatı verelim. Orada otursun. Hem bizden ayrı yaşar, hem de gönlü kırılmamış olur.”</p>

  <p class="normal1">“Ha orda oturmuş ha burda!” diyor Necla. “Ne fark eder? Mesele onunla ilişkini kesmende. Gizlice git, gör onu, ama insan içine çıkarma. Bir uşak sülalesinin çocuğu olduğunu bütün İstanbul’a ilan etme. Sen kendini yarattın, sülalenin kaderini değiştirdin, onlara hiçbir şey borçlu değilsin.”</p>

  <p class="normal1">Bunu duyunca Ali Yekta Bey’in içine müthiş bir sükûnet çöküyor. “Uşak sülalesi” diye düşünüyor. Dedesi ve babası gözünün önüne geliyor. Halepli Cevher Ağa’yı hatırlıyor. Kalp çarpıntıları diniyor, beynindeki ateş sönüyor. Karar vermiş insanların gücüne kavuşuyor. Ne yaptığını çok iyi bilerek sakince cebinden emektar revolverini çıkarıyor, içeri giriyor. Oğlu ile gelini pencerenin önünde konuşuyorlar. Onu görünce oğlu “Baba!” diye haykırıyor.</p>

  <p class="normal1">Ali Yekta Bey babasının hediye etmiş olduğu emektar revolverle Necla’yı başından vuruyor. Necla, alnının sağ yanı yok olmuş biçimde yere düşüyor. Karısına çok yakın olan Ömer’in yüzüne kan sıçrıyor. Gözlerinin delirmiş bakışı kanla lekeleniyor. Kan yeni boyanmış duvara da sıçrıyor. Bekçiler silah sesine koşuyorlar.</p>

  <p class="normal1">Ali Yekta Bey sakince yatağa oturuyor. Çığlık atan oğlunu duymuyor bile. Tabancası hâlâ elinde. Mecalsiz kaldığını, kolunu kıpırdatacak hali olmadığını görüyorlar. Polisler gelinceye kadar orada öylece oturup yere bakıyor, oğlunun çığlıklarını, bekçilerin seslenmelerini, polislerin sorularını duymuyor. Canı çekilmiş gibi. Polisin biri, “Sanki odada bir değil iki ölü var” diye düşünüyor.</p>

  <p><br class="chapter" /></p>

  <p class="normal1">Bosnalılar Yalısı cinayeti Boğaziçi sakinleri tarafından yıllarca konuşuldu, çeşitli söylentiler türetildi, özellikle dağlıların hiç değişmeyen konusu oldu. Ali Yekta Bey mahkeme süresince hiç konuşmadığı, ifade vermediği, avukat tutmadığı ve baronun tayin ettiği avukatla da konuşmayı reddettiği için söylentiler alıp başını yürüdü.</p>

  <p class="normal1">Bu söylentilerin en çekici ve yaratıcı olanı, Bosnalılar Yalısı’nın lanetine dair çeşitlemelerdi. Yalı yeni sahiplerine de yaramamıştı. Kadınlar başlarını sallayıp, “Onca servet, onca debdebe neye yaradı şimdi?” diyor, “Azıcık aşım, kaygısız başım!” sözünü tekrarlayarak hallerine şükrediyorlardı. O İngiliz subayı, Müslüman kızı yalı bahçesinde kirlettiği gün yalı lanetlenmiş, Allah’ın gazabına uğramıştı. Bu olayın Bosnalı Abdullah Avni Paşa ailesini yok ettiği yetmiyormuş gibi, evi alan tüccar Salih Bey erken yaşta vefat etmiş, ailesi yalıyı satmak zorunda kalmış, yeni sahipleri Cevheroğlu ailesinin başına da gelebilecek felaketlerin en büyüğü gelmişti.</p>

  <p class="normal1">Kimi Ali Yekta Bey’in cinnet geçirdiğini ve sebepsiz bir cinayet işlediğini öne sürüyor, kimi baronun tuttuğu avukatın da iddiası olan, silahın temizlenirken patladığı, Necla’nın kaza sonucu öldüğü tezine inanıyor, kimi de Ali Yekta Bey’in bu cinayeti uzun zamandır planladığını, gelinini taammüden öldürdüğünü söylüyordu.</p>

  <p class="normal1">Ali Yekta Bey ağzını açıp kendini savunmadığı için tanıkların önemi büyüktü.</p>

  <p class="normal1">Bu tanıkların başında da bekçiler geliyordu elbette. Bekçi Mehmet, Ali Yekta Bey’in o akşam eve geldiğinde çok tuhaf olduğunu anlatıyordu. Hatta adam içeri girdikten sonra arkadaşıyla bunu konuşmuşlar ve onun hasta olup olmadığını tartışmışlardı. Ama akıllarına onu durdurmak gelmemişti tabii ki. Çünkü Ömer Bey’in babasıydı. Daha sonra silah sesi duydukları zaman içeri koşmuşlardı ve büyük yatak odasında gördükleri manzara şuydu: Necla Hanım kanlar içinde yerde yatıyor, Ali Yekta Bey sessizce yatağın üstünde oturuyordu. Onların içeri girişini ya fark etmemiş ya da buna aldırmamıştı. Elinden silahı alınırken bile onlara bakmamıştı. Ömer Bey aklını kaybetmiş gibi, “Ambulans, yalvarırım bir ambulans bulun!” diye bağırdığı için bekçi hemen telefon etmeye koşmuştu. Bu sırada mahalleli de kapının önüne toplanmış, ne olduğunu öğrenmeye çalışıyordu. Yarım saat kadar sonra ambulans geldiğinde Necla Hanım’ı götürmüşlerdi ama o sırada çoktan ölmüştü kadın. Ömer Bey de yarı ölü gibi, ambulansa binip onunla gitmişti.</p>
</body>
</html>
