<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_22"><br class="calibre3" />
  <br class="calibre3" />
  21</h1>

  <p><br class="chapter" />
  <br class="chapter" /></p>

  <p class="normal1">İstanbul mahallelerinde hiçbir şey gizli kalmaz, uçan sinek bile fark edilir, dedikodusu yapılır ama bunlardan bazıları görmezden gelinir.</p>

  <p class="normal1">Leyla Hanım’ın yalıya yaptığı ziyaret de görülmeyenler sınıfına girdi.</p>

  <p class="normal1">Elbette dağlılar onu daha uzaktan gördüler, Ali Yekta Bey’le karşılaşmasını ve yalı bahçesinde oturmalarını da izlediler ama fark etmemiş göründüler.</p>

  <p class="normal1">Yeni oluşan duruma uyum gösterme, en azından ortalık netleşinceye kadar hiç kıpırdamama ilkesine göre hareket eden dağlılar, olayı görmezden gelmeyi tercih ettiler.</p>

  <p class="normal1">Büyük Hanım’ın eşyasından aslan payını kapmış olan Cemile de aynı tavrı takındı ve İngiliz subayının gâvur kızını fark etmemiş gibi davrandı.</p>

  <p class="normal1">Zaten Beykoz’daki derin hoca, kâfirlerin ehl-i İslam’a ne kadar zulmettiklerini anlatan örnekler veriyor ve hepsini ağlatıyordu.</p>

  <p class="normal1">Cemile artık arkadaşlarıyla haftada üç kez gidiyordu hocayı dinlemeye. Onların tavsiyesiyle başındaki, çene altından bağlanan eski örtüyü de değiştirmiş ve bunu iki değişik örtüden oluşan göz alıcı bir türbana çevirmişti. Başına ilk önce siyah bir örtü bağlıyor, onun üstünü, rengârenk ve omuzlarına kadar sarıp sarmalayan şık bir eşarpla kapatıyordu. Bu yeni görüntüsünden pek hoşnuttu, ne de olsa kendisine modaya uygun bir hava veriyor, mahalledeki teyzelerin bağladığı o kahverengi tonlu düz başörtülerden çok farklı bir görünüm sağlıyordu. Yeni hali ve dini konulardaki merakıyla Cemile’nin mahalledeki havası müthişti artık.</p>

  <p class="normal1">Hocaya gitmeden önce yaşadığı hayat boş ve anlamsızdı; eskiden basit bir kadındı ama şimdi neler öğreniyordu neler.</p>

  <p class="normal1">Dinini diyanetini bilen bir kadın olduktan sonra mahallelerine yapılacak üçüncü cami için kapı kapı dolaşıp bağış toplamaya başlamıştı. Topladığı paraları her hafta hoca efendinin yardımcısına teslim ediyordu.</p>

  <p class="normal1">Hoca onlara hayatın her yönünü öğretiyor, en mahrem konularda bile İslam kurallarına uygun davranmalarını öğütlüyordu.</p>

  <p class="normal1">Mesela Cemile, karı koca ilişkide bulunurken birbirlerinin tenasül uzuvlarına bakmalarının helal olduğunu öğrenmişti. Oysa daha önceden bunu yasak zannederdi. Şimdi ise o Hasan’ın uzvuna, Hasan da kendisininkine bakabilirdi. Koskoca hoca böyle söylüyordu. Ama şunu da eklemeden geçemiyordu: “Kadının tenasül uzvuna uzun süre bakılması unutkanlık getirir. Kitaplarda böyle yazılıdır. Bunu yapan adam her şeyi unutmaya başlar. Hatta çok bakarsa adını bile unutur. Zinhar yapılmaya!”</p>

  <p class="normal1">Ayrıca hoca, şu kuralı da hatırlatıyordu onlara:</p>

  <p class="normal1">“Kadın dini bir konuyu kocasından öğrenmek ister fakat o bunu bilmeyecek olursa, kadının bir âlime gidip bunu sorup öğrenmesi caizdir.”</p>

  <p class="normal1">Böylece Cemile’nin içi rahatlıyor ve haftada üç gün hocaya gitmesi ve orada bir erkekle mahrem konular konuşması dine uygun bir davranış haline geliyordu.</p>

  <p class="normal1">Mesela kitaplar diyordu ki: “Kadın kocasının tenasül uzvunu ve hayalarını tamamen dibinden kesecek olsa her biri için birer kâmil diyet vermesi gereklidir.”</p>

  <p class="normal1">Bunun üzerine bir kadın soruyordu: “Kâmil diyet nedir hocam?”</p>

  <p class="normal1">“Hür bir erkeğin kâmil diyeti yüz deve veya karşılığı olan meblağdır.”</p>

  <p class="normal1">Hür erkeğin, kâmil diyetin, meblağın ne anlama geldiğini tam olarak anlamasalar bile her hafta kuralları ezberliyorlar ve ertesi gelişlerinde bunları tekrar ediyorlardı.</p>

  <p class="normal1">“Koca, karısının burnunu ve kulağını diplerinden kesecek olsa, burun için tam, kulak için yarım kadın diyeti gerekir.”</p>

  <p class="normal1">“Adam kadına tekmeyle vurup kadın merdivenden aşağı yuvarlandıktan sonra darbe tesiriyle ölecek olsa kocanın diyet vermesi gerekli olur.”</p>

  <p class="normal1">“Erkek cinsi, münasebet gücü olmayan küçük kızla münasebette bulunduğunda tenasül uzvu ile dübür arası yırtılıp kız sidiğini tutamaz hale gelirse...”</p>

  <p class="normal1">Sözün bu noktasında Cemile, adam hapse atılır, diye düşünüyordu ama Hoca, “Erkeğin kadın diyeti vermesi gerekir” diyor, ardından da ekliyordu, “adam ile küçük kızın arasında karı kocalık münasebeti varsa gerekli olmaz.”</p>

  <p class="normal1">Kadınlar bu kurallardan bazılarını gereksiz buluyorlardı. Ne de olsa bunlar peygamber zamanındaki Arap diyarı kurallarıydı, para ölçüleri bile farklıydı ama bazıları da kendi hayatlarını doğrudan doğruya ilgilendiriyordu. Peygamber efendimiz ne demişti: “İki çenesinin arasındaki organ ile bacaklarının arasındaki organa sahip çıkabilen insan bulsam cennete götüreceğim.”</p>

  <p class="normal1">Hoca devam ediyordu:</p>

  <p class="normal1">“Hamile kadın kocasından izinsiz olarak çocuk düşürmek için ilaç alıp uzuvları belli ölü bir çocuk düşürürse kadına gurre gerekir.”</p>

  <p class="normal1">Kadınlar yine soruyordu.</p>

  <p class="normal1">“Gurre ne hocaaam?”</p>

  <p class="normal1">Bunun üzerine hoca derin bilgisini konuşturup cevap veriyordu: “Gurre, beş yüz dirhem gümüş veya kıymetindedir.”</p>

  <p class="normal1">Bir gün Cemile bütün cesaretini toplayıp hocaya bir soru sordu: “Hocam, bir gâvurun malını kullanmak günah mıdır?”</p>

  <p class="normal1">Hoca bir süre düşündü ve “Değildir evladım” dedi. “Baksana, İstanbul şehri de bir zamanlar Bizans kâfirinin malı değil miydi. Fatih Sultan Mehmet Han gelip gâvurun malını aldı ve bir güzel kullandı.”</p>

  <p class="normal1">Bu cevap Cemile’nin iyice gönlüne sinmişti. Şimdi artık Büyük Hanım’ın evine girip eşyasını almaktan dolayı içinde uyanır gibi olan vicdan azabı ve suçluluk hissi tamamen silinip gitmişti. Mademki gâvurun malı Müslüman’a helaldi, o zaman Büyük Hanım’ın evindeki değerli eşyayı –gizlice bile olsa– alarak bir sevap işlemiş oluyordu. Dağlılar, yalının yeni sahiplerinin bahçeye yığdığı eşyayı göğüslerini gere gere almışlardı ama Büyük Hanım’ın evine hepsi gizli gizli girmiş ve orayı soyduklarını birbirlerinden saklamışlardı. Herkesin bildiği ama kimsenin yüzleşmediği ortak bir sırdı bu.</p>

  <p class="normal1">“Hey güzel Allahım” dedi içinden, “bizi dinimizden diyanetimizden ayırma.”</p>

  <p class="normal1">Hoca kadınlara yalnız dini kurallar öğretmekle kalmıyor, onların gözünü de açıyordu.</p>

  <p class="normal1">Evvel ezel İslam ümmetinin yaşadığı Osmanlı mülküne yetmiş beş yıl önce bir deccal gelmiş ve halifeyi kovarak ülkeye dinsizliği yerleştirmişti. O günden beri ehl-i İslam zulüm çeker olmuştu. Camiler kapatılmış, ibadetiyle uğraşan Müslümanlar hapse atılmış, sarık ve fesin yerine zorla gâvur şapkası giydirilmiş ve erkeklerle kadınların ahlaksızca birbirine karışması, birbirine sarılıp gâvur dansı yapması mecbur kılınmıştı. Bunlara uymayanlar da İstiklal Mahkemesi dedikleri mahkemelerin kararıyla idam edilmişti. Hoca bunları söylerken heyecanlanıyor ve bir süre sonra gözyaşlarını tutamıyordu. Bu ilahi adamın kara gözlerinden dökülen inci gibi yaşlar yanaklarından iniyor, sakalını ıslatıyordu. Bunu gören kadınlar da ağlamaya başlıyorlardı. Yüce Allah’ın izniyle şimdi bu deccal rejiminden öç alma ve İslam’ın sancağını yükseltme zamanı gelmişti. Müslümanların şeriata göre yaşayacağı saadet günleri yakındı artık. Çünkü İslam ümmeti uyanıyor ve kendisine zorla kabul ettirilmiş olan Kemalizm gâvurluğundan sıyrılıyordu.</p>

  <p class="normal1">Bu konuşmaları dinlerken Cemile’nin gözünün önüne hep Büyük Hanım geliyor ve onca yıl onun gâvurluğunun nasıl farkına varmadığına hayret ediyordu. Demek ki hocanın “Tetikte olmazsanız şeytan sizi ifsad eder!” dediği buydu.</p>

  <p class="normal1">O hafta Cemile’nin, kocasının tenasül uzvuna bakmadan önce yapacağı önemli işlerden biri de Cumhuriyet Bayramı’nda belediyenin dağıttığı, kendisinin de büfenin üstüne koyduğu, Türk bayrağı ve kenarında o sarışın deccalın resmi bulunan kartı oradan indirmek, yırtıp çöpe atmak olacaktı.</p>

  <p class="normal1">Belki de deccal, evin betini bereketini kaçırıyordu.</p>

  <p class="normal1">En çok üzüldüğü şey, çocuklarının okulda her gün Cumhuriyet ve Atatürk sözleriyle zehirlenmeleriydi ama Müslüman bir anne olarak onun görevi, bu sabileri aydınlatmak, deccalın yolundan gitmelerini engellemekti.</p>
</body>
</html>
