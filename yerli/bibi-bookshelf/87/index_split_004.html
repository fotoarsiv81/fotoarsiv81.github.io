<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>��</title>
    <meta name="generator" content="pdftohtml 0.36"/>
    <meta name="author" content="��"/>
    <meta name="date" content="2007-08-09T12:41:35+00:00"/>
    <meta content="http://www.w3.org/1999/xhtml; charset=utf-8" http-equiv="Content-Type"/>
    <link href="stylesheet.css" type="text/css" rel="stylesheet"/>
    <style type="text/css">
		@page { margin-bottom: 5.000000pt; margin-top: 5.000000pt; }</style>
  </head>
  <body class="calibre">
<p class="calibre2">"Ama her zaman işler Asaf yoldaşın söylediği gibi tıkırında gitmez. Bazen baskın öyle ani olur ki evdeki kişi işaretleri almayı başaramaz. Kerem'in evinde de öyle olmuş işte. Zili duyan Ayşe, 'Kim o?' diye sormuş. Kapıdaki biri kadın öteki erkek, iki kişi, Arçelik için anket yapmaya geldiklerini söylemişler, Ayşe boş bulunup kapıyı açınca da, içeri dalıp onu kıskıvrak yakalamışlar. Kadıncağız güvenlik işareti olan makrameyi pencereden almaya fırsat bulamamış. Baskından habersiz eve dönen Kerem de makrameyi görünce rahatlıkla girmiş apartmana. </p>
<p class="calibre2">Çocuğunu uyandırmamak için zili çalmamış, anahtarla daire kapısını açmış, içeri girmiş ki ne görsün; salonda üç sivil polis horul horul uyumuyor mu. Anında olanları anlamış, usulca geri dönmüş, kapıyı çekip çıkmış." </p>
<p class="calibre2">"Bir dakika, bir dakika" diyerek sözünü kesti Cemil'in Asaf. </p>
<p class="calibre2">"Sen şimdi, Kerem'in karakol kurulan eve girdiğini, sonra da elini kolunu sallayarak çıktığını mı söylüyorsun?" </p>
<p class="calibre2">"Ben değil, Kerem söylüyor." </p>
<p class="calibre2"/>
<p class="calibre2">Leonid'in çevirisini dinleyen Viktor da bu duruma şaşırmış olmalı ki, </p>
<p class="calibre2">"Kerem'in söylediğini kanıtlayabilir misin?" diye sordu</p>
<p class="calibre2">"Elbette. Kerem'in kendi el yazısıyla partiye yazdığı rapor var. Arşivde olması gerek." </p>
<p class="calibre2">"Peki sen inandın mı buna?" diye sordu Asaf. </p>
<p class="calibre2">"Önce inanmadım. Çünkü Kerem'in evinin basılmasının ardından dağıtım ağında da tutuklamalar başlamıştı. Birbirini hiç tanımayan yoldaşlar, bir gecede evlerinden teker teker toplanmıştı Adreslerini bilen tek kişi ise Kerem'di. </p>
<p class="calibre2">Mehmet'ten bunları duyduğumda ben de Kerem'den kuşkulandım. </p>
<p class="calibre2">'Kerem'in durumu nasıl?' diye sordum Mehmet'e. </p>
<p class="calibre2">'Üzgün' dedi. 'Sanırım, polisin elindeki karısını, çocuğunu merak ediyor.' </p>
<p class="calibre2">'Tutuklamalarla ilgili ne söylüyor?' dedim. </p>
<p class="calibre2">'Şaşkın' dedi Mehmet. 'Polisin alttaki yoldaşları bilmesinin imkânsız olduğunu söylüyor.' </p>
<p class="calibre2">'İzlenmiş olabileceğini kabul etmiyor mu?' </p>
<p class="calibre2">'Çok dikkatliydim, izlenmediğimden eminim, diyor.' </p>
<p class="calibre2">'Sana karşı tavırları nasıl? ' </p>
<p class="calibre2">'Soğuk. Ama her istediğimi yerine getiriyor.' </p>
<p class="calibre2">Mehmet'i dinlerken polis operasyonunun genişlemesini engellemek için başka ne tür önlemler alabileceğimizi düşünüyordum. Örgütte görüşme periyotlarını azaltmak, evlerde yasadışı yayın bulundurmamak gibi ek önlemler almamız gerektiği sonucuna vardım, bunları Mehmet'e söyledim. Önlemleri yerinde buldu, on beş gün sonra buluşmak üzere ayrıldık. </p>
<p class="calibre2">Mehmet'ten ayrılır ayrılmaz arkamı dikkatle kontrol ettim. Çift çıkışlı hanlara girdim, tek yönlü yollarda taksilere bindim, sakin sokaklarda yürüdüm... </p>
<p class="calibre2">Yaklaşık yarım gün süren bu denetimden sonra temiz olduğuma inanarak yoldaşları aramaya, aldığımız önlemleri uygulamaya başladım. Hiçbir sorumluyu dağıtım görüşmesine göndermedim. Böylece operasyon benim alanıma sıçramadan dağıtım ağındaki 53 kişinin tutuklanmasıyla sona erdi. </p>
<p class="calibre2">Ama bu operasyonda aydınlığa çıkmayan karanlık noktalar vardı. Kerem polisle işbirliği yapıyor olabilir miydi? Bunu söylemek güçtü. Onu yasal dönemde, uzaktan uzağa gençlik örgütünden tanıyordum. Biraz ağır kanlıydı ama oldukça zeki, hepsinden de önemlisi inançlı biriydi. Devrimci savaşım uğruna tıp fakültesini üçüncü sınıftayken bırakmış, birinde bıçakla, diğerinde tabancayla olmak üzere iki kez de faşistler tarafından vurulmuştu. Ama evde polisleri uyur bulup, tutuklanmaktan kurtulmak da doğrusu akla mantığa sığacak bir açıklama değildi. </p>
<p class="calibre2">Partinin davalarına bakan bir avukat vardı. Ona gittim. Önce Kerem'in karısının gözaltında olduğunu, ilgilenmesini söyledim. Haberi vardı, ama yapabileceği bir şey yoktu. Polisin 90 gün gözaltında tutma yetkisi vardı, o süre içinde de görüşme yapması olanaksızdı. </p>
<p class="calibre2">'Kocası ele geçmediği için iyice yüklenecekler' dedi avukat. 'Onun yerinde olmak istemezdim.' </p>
<p class="calibre2">Kim isterdi ki? Bırakın işkence görmeyi, 1. Şube'de yapılanları dinlemek bile insanın ruh sağlığını bozmaya yeterdi. </p>
<p class="calibre2">'Umarım dayanır' dedim, söyleyecek başka bir şey aklıma gelmediği için. </p>
<p class="calibre2">'Umarım sakatlanmadan, sağ salim çıkar' dedi avukat. </p>
<p class="calibre2">Bu operasyon hakkında neler bildiğini sordum. Genel bilgiler edinmişti. Onun görüşüne gereksinimim vardı, partiyle ilgili bölümleri atlayarak olayı ayrıntılarıyla ona anlattım. Beni ilgiyle dinledikten sonra, 'Olabilir' dedi, sonra hayretten açılmış gözlerime bakarak sürdürdü sözlerini. 'Evet, hiç şaşırma, polisler uyuyakalmış olabilir.' </p>
<p class="calibre2">'Nasıl olabilir?' </p>
<p class="calibre2">'Sen bu kentte bir gecede kaç kişinin tutuklandığını biliyor musun?' dedi. </p>
<p class="calibre2">'Yalnızca TKP'yi düşünme, öteki sol partiler, gruplar, muhalefet yapan herkes... </p>
<p class="calibre2">Bunların izlenmesi, tutuklanması, sorgusu, işkencesi, yargısız infazı... Polis seferberlik ilan etmiş, birkaç yıldır izin filan yok. Emniyet Müdürlüğü'nün Sıkıyönetim Komutanlığı'na yazdığı bir dilekçe geçti elimize. Teşkilattaki polis sayısının yetersizliğinden yakınıyorlar. Teşkilat karakoldaki bekçisine kadar çift mesai yapıyor. Eğer tutuklamalar üst üste geldiyse ki olabilir, çünkü sözünü ettiğin tarihlerde Devrimci Yol örgütüne yönelik büyük bir operasyon vardı, günlerdir uykusuz kalan polisler sızmış olabilir.' </p>
<p class="calibre2">Avukatın söyledikleri ilginçti, ama inanmakta zorluk çekiyordum. Böyle olduğunu kabul etsek bile dağıtım ağındaki yoldaşların tutuklanmasına ne demeli? </p>
<p class="calibre2">'Belki evde isimlerin bulunduğu bir liste vardı' diye bir tahminde bulundu avukat yoldaş. </p>
<p class="calibre2">Bu hiç aklıma gelmemişti doğrusu. Gerçi evde isimlerin olduğu yazılı materyaller bulundurulması kesinlikle yasaktı. Ama yoldaşlar bazen büyük yıkımlara yol açabilecek dikkatsizlikler yapabiliyorlardı. Belki bir zamanlar parti istediği için yazılmış, sonra da bir köşede unutulmuş olabilirdi. </p>
<p class="calibre2">'Söylediklerimin tümü varsayım. Yine de temkinliliği elden bırakmamak gerekir' diyerek uyardı avukat beni. Teşekkür ederek ayrıldım yanından. </p>
<p class="calibre2">Mehmet'le on beş gün sonra yeniden buluştuk. Kendini toparlamıştı, iyi görünüyordu. Kerem'i sordum. </p>
<p class="calibre2">'Kötü' dedi. 'İyice içine kapandı. Evinde kaldığı insanlarla gerekmedikçe konuşmuyormuş. Partiden yetkili biriyle görüşmek istediğini söylüyor.' </p>
<p class="calibre2">'Sen görüşüyorsun ya' dedim. </p>
<p class="calibre2">'Benim dışımda biriyle görüşmek istiyormuş.' </p>
<p class="calibre2">'Neden?' </p>
<p class="calibre2">'Sanırım olanlardan beni sorumlu tutuyor.' </p>
<p class="calibre2">'Seni mi sorumlu tutuyor?' diye sordum şaşkınlıkla. 'Öyle mi söyledi.' </p>
<p class="calibre2">'Açıkça söylemedi ama tavırlarından o anlaşılıyor.' </p>
<p class="calibre2">'İyi be' diye söylendim öfkeyle. 'Hem kendi örgütünü polise teslim et hem de sorumluyu suçla.' </p>
<p class="calibre2">'Kötü günler geçiriyor' dedi Mehmet, her zamanki anlayışlı tavrıyla. 'Ona yardımcı olmalıyız. Bir yetkili onunla görüşürse iyi olur.' </p>
<p class="calibre2">Ne yapmak istiyordu bu Kerem? Koca dağıtım ağının çökmesine neden olmuştu. </p>
<p class="calibre2">Şimdi de başkalarının başını mı belaya sokacaktı. Ama öte yandan operasyonla ilgili bilgileri yalnızca Mehmet'ten almıştım, Kerem'in sorumlusuyla sürtüşmesi de göz önüne alınınca gizlediği başka bilgiler olabileceğini düşündüm. </p>
<p class="calibre2">Tehlikeliydi, ama onunla görüşmem gerektiğine inanmaya başladım. Bu düşüncemi Mehmet'e açtım. O da bana hak verdi. Ne zaman görüşmek istediğimi sordu. </p>
<p class="calibre2">'Hemen' dedim. </p>
<p class="calibre2">Şaşırmıştı, bu tür görüşmeler katı gizlilik kuralları uygulanarak yapılırdı. </p>
<p class="calibre2">Ama bence en güvenli yol, polisin haber almasına izin vermeden görüşmeyi hemen yapmaktı. </p>
<p class="calibre2">'Evet, hemen' diye tekrarladım. 'O şu anda evde değil mi? Bir taksiye atlayıp gidelim. Böylece tehlikeyi en aza indirmiş oluruz. ' </p>
<p class="calibre2">Mehmet'in yüzündeki sorular kaybolmuştu. Yarım saat sonra Kerem'in saklandığı evdeydik..." </p>
<p class="calibre2">"Senin o eve gitme yetkin var mıydı?" diyerek, Cemil'in sözünü kesti Asaf. </p>
<p class="calibre2">"Anlattığın kadarıyla komitenin sekreteri değilmişsin Asaf'ın sözlerini anında Rusça'ya çevirdi Leonid; iki istihbaratçı merakla yanıtı beklemeye başladılar. </p>
<p class="calibre2">"Doğru, değildim" dedi Cemil. "Ama bu konularda Mehmet'ten daha deneyimliydim. Aramızda böyle bir görev bölümü olmamasına rağmen sekreter yoldaş </p>
<p class="calibre2">yokken, sorumluluk doğal alarak bana geçerdi. Mehmet de bunu hisseder, sorun çıkarmazdı. Üstelik Kerem benim alanıma da dağıtım yapıyordu. Yani konu beni de doğrudan ilgilendiriyordu. İnisiyatif kullanmak zorunda hissettim kendimi." </p>
<p class="calibre2">"Riskli değil mi?" diye üsteledi Asaf. </p>
<p class="calibre2">"Tehlikeyi göze almadan yeraltında çalışamazsın" dedi Cemil, küçümseyen bir ifadeyle. </p>
<p class="calibre2">"Ben polisi değil partideki konumunu riske attığından söz ediyordum" dedi Asaf. </p>
<p class="calibre2">Anlamlı anlamlı gülümsedi Cemil. </p>
<p class="calibre2">"Sen de bilirsin, son dönemde kullandığımız bir slogan var: 'Nerede bir yoldaş varsa Türkiye Komünist Partisi oradadır.' Yaşamın dayattığı bir şey bu. </p>
<p class="calibre2">Ülkede çoğu zaman yalnız başımıza kalırız. O anlarda kendi kararımızı kendimiz vermek zorundayız. Bunun bedelini de öderiz kuşkusuz." </p>
<p class="calibre2">Cemil'in sözlerindeki iğneleyiciliği Asaf kadar Leonid de hissetmişti. Bu arada söze Nikolay karıştı. </p>
<p class="calibre2"/>
<p class="calibre2">"Yeri gelmişken ben de bir şey sormak istiyorum" dedi, Cemil'e bakarak. </p>
<p class="calibre2">"Özgeçmişinizi okurken bir şey dikkatimi çekti. Siz hiç yakalanmamışsınız, hatta poliste adınız bile geçmemiş." </p>
<p class="calibre2">Cemil adamın nereye varmak istediğini kestirmeye çalışıyordu. </p>
<p class="calibre2">"Bu bana biraz tuhaf göründü. Beş bine yakın üyesi, yandaşı, sempatizanı tutuklanan bir partinin yöneticisi olarak polisin sizi tespit edememesi tuhaf." </p>
<p class="calibre2">"Hiç de tuhaf değil. Bu gizlilik kurallarını uygulamakla, biraz uyanıklıkla, biraz da şansla ilgili bir şey" dedi Cemil, sonra alıngan bir ses tonuyla ekledi. "Şunu da bilmenizi isterim ki, polisin beni tespit edememiş olmasından utanç duymuyorum. Yıllar sonra çenesi düşük yaşlı bir adam olduğumda genç yoldaşlarıma övünerek anlatacağım az sayıdaki konudan biri de bu olacak." </p>
<p class="calibre2">"Sorularınız bittiyse yeniden Kerem'e dönelim" dedi Viktor, konunun dağılmasından rahatsız olmuş gibiydi. Cemil yeniden anlatmaya başladı:</p>
<p class="calibre2">"Kerem Boğaz sırtlarında parti yandaşı, zengin bir adamının evinde kalıyordu. Kapıyı gençten, güzel bir kadın açtı. Beni görünce biraz tedirgin oldu, ama Mehmet'in sıcak tavırları onu rahatlattı, gülümseyerek içeri buyur etti bizi. Kısa bir hoşbeşten sonra Kerem'in kaldığı küçük odaya girdik. Bir baskın gibi aniden gerçekleşen bu görüşme Kerem'i korkutmuşa benziyordu Ürkek gözlerle beni süzmeye başladı. </p>
<p class="calibre2">'Merhaba yoldaş' diyerek elimi uzattım, kısa bir kararsızlık anından sonra elimi dostça sıktı. Yüzündeki endişenin kaybolduğunu hissettim. Mehmet parti adına onunla görüşmeye geldiğimi söyleyerek çıktı; yan odada beni bekleyecekti. </p>
<p class="calibre2">Küçük odadaki divanın üzerinde aramızda yarım metrelik bir mesafe yan yana oturuyorduk. </p>
<p class="calibre2">'Evet yoldaş' dedim, soğuk bir ses tonuyla. 'İşte geldik. Partiyle görüşmek istemişsin.' </p>
<p class="calibre2">'Aslına bakarsan geleceğinizi sanmıyordum' dedi. </p>
<p class="calibre2">'Tahmininde yanılmış sayılmazsın. Bu tür istekler pek hoş karşılanmaz. </p>
<p class="calibre2">Partiyle ilişkini sağlayan bir sorumlun varken onu çiğneyip seninle konuşmak, yoldaşa haksızlık olur. Ancak yaşadığınız tuhaf operasyon nedeniyle bu kuralı çiğnemek zorunda kaldık.' </p>
<p class="calibre2">Sözlerim onu zerrece etkilememişti, kızarmış gözlerini yüzüme dikerek sordu. </p>
<p class="calibre2">'Onun sorumlusu musun?' </p>
<p class="calibre2">'Bunu sana açıklayamam. Ama şu kadarını söyleyeyim ki parti adına geliyorum.' </p>
<p class="calibre2">Gözlerini yüzümden ayırmadan, usulca yanıma yaklaştı, öyle dikkatle bakıyordu ki, kendimi bir tuhaf hissettim; dost mu düşman mı olduğuma tıpkı bir kedi gibi beni koklayarak karar vereceğini sandım. Birden kulağıma doğru eğildi, sanki birileri bizi dinliyormuş gibi fısıltıyla, 'Kim olduğunu bilmiyorum, ama seni daha önce gördüm' dedi. 'Cağaloğlu'ndaki NATO'ya Hayır korsan eyleminde konuşmuştun. İnan bana bu aşinalık olmasaydı seninle konuşmazdım.' </p>
<p class="calibre2">Onun bu gizemli tavırları canımı sıkmaya başlamıştı. Kendimi geri çekerek, </p>
<p class="calibre2">'Neden?' diye sordum. </p>
<p class="calibre2">Titreyen eliyle yan odayı göstererek, 'Çünkü o bir polis' dedi. </p>
<p class="calibre2">'Ne?' dedim, şaşkınlıkla. </p>
<p class="calibre2">'İçerdeki adamın polis olduğunu söylüyorum' dedi kendinden emin, ama neredeyse benim bile duymakta zorluk çekebileceğim kısık bir ses tonuyla. </p>
<p class="calibre2">'Dur, dur bir dakika' dedim, onu anlamaya çalıştığımı göstererek. 'Sen ne söylediğinin farkında mısın? ' </p>
<p class="calibre2">Yüzünü çaresizlik kapladı. </p>
<p class="calibre2">'Çıldırmış olduğumu düşünüyorsun' dedi. 'Ama inan bana söylediklerim doğru.' </p>
<p class="calibre2">Onun tedirginliği bana geçmişti. </p>
<p class="calibre2">'Bu korkunç bir iddia' dedim. Sesimdeki ürküntüyü ben bile hissedebiliyordum. </p>
<p class="calibre2">'Partiyi saran tehlike çok daha korkunç' dedi, sonra yalvarırcasına ekledi: </p>
<p class="calibre2">'İnan bana yoldaş, bu adam polis.' </p>
<p class="calibre2">'Nasıl bu kadar emin olabiliyorsun?'diye öfkelenerek sordum. </p>
<p class="calibre2">'Onu gördüm.' </p>
<p class="calibre2">'Gördün mü? Nerede?' </p>
<p class="calibre2">'Bir arabada. Yanında MİT'te çalışan bir adam vardı.' </p>
<p class="calibre2">'MİT'te çalışan adamı nereden tanıyorsun?' </p>
<p class="calibre2"/>
<p class="calibre2">'İbrahim Sucu. Bizim eski mahalleden, çocukluk arkadaşım Ragıp'ın üvey abisi. Ama adamı uzun zamandır görmemiştim. Emin olmak için gidip Ragıp'ı buldum. Lafı İbrahim'e getirdim. Değişip değişmediğini sordum. Hiç değişmediğini tıpkı benim gördüğüm adam gibi, hâlâ genç ve dinç olduğunu söyledi.' </p>
<p class="calibre2">'Saçmalıyorsun' diye çıkıştım Kerem'e. 'Tipi MİT'çiye benzeyen bir adamla gördüm diye insan yoldaşını polislikle suçlar mı?' Kerem üzüntüyle başını sallayarak, 'Ne yazık ki ben de senin gibi düşündüm' dedi. 'Yoldaşıma toz kondurmak istemiyordum. Bunun MİT'in partiye sızmak için düzenlediği bir operasyon olduğunu sandım. Yoldaşımı uyarmaya karar verdim. Onu görmem soran değildi, o günlerde bizde kalıyordu. Akşam olayı açtım. Söylediklerimi duyunca tedirgin oldu, ama soğukkanlı görünmeye çalıştı. Gördüğüm kişinin kendisi olmadığını, birini ona benzettiğimi söyledi. Israr edince, görüştüğü yoldaşlar arasında tarif ettiğim tipte birinin bulunmadığını belirtti. Daha da ileri giderek, o gün evden çıkmadığı yalanını ağzından kaçırıverdi. İstersem eşime sormalıymışım. Oysa o gün eşim, oğlumu doktora götürmüş, uzunca bir süre evde bulunmamıştı. Bense tuhaf bir önseziyle evi iki kez telefonla aramış, yoldaşın açması için zili şifreli olarak üç kez çaldırmıştım, ama kimseyi bulamamıştım. </p>
<p class="calibre2">Bunu söyleyince de banyo yaptığını, zili duymamış olabileceğini söyledi.' </p>
<p class="calibre2">Kerem anlattıkça söylediklerine daha çok inanır gibiydi. Onun bu duyguya kapılmasını önlemek için, 'Olayı soğukkanlı değerlendirirsen, sorumlu yoldaşının söylediklerinin gerçekleşmeyecek şeyler olmadığını anlarsın' dedim. </p>
<p class="calibre2">'Haklısın' dedi, 'Her şeye karşın ben de sabırlı davrandım, onu suçlamakta acele etmedim. Keşke etseymişim. Onlar benden önce davranarak inanılırlığımı ortadan kaldırdılar.' </p>
<p class="calibre2">'İnanılırlığını mı?' </p>
<p class="calibre2">'Anlamıyorsun değil mi?' dedi, düşünceli bir tavırla. 'Sana hak vermiyor değilim. O kadar ustaca düzenlenmiş bir oyun ki, senin yerinde olsam ben de anlamazdım.' </p>
<p class="calibre2">'Anlatmayı denersen belki anlarım' dedim. </p>
<p class="calibre2">'Ondan kuşkulandığımı biliyordu' dedi Kerem. 'Ben artık onun için tehlikeli biriydim. Bu yüzden ortadan kaldırılmalıydım. Ama öldürülmem gürültü koparır, dikkat çekerdi. Daha iyisi beni sözüne güvenilmez biri haline getirmekti.' </p>
<p class="calibre2">Durdu, kan çanağına dönmüş gözlerini yardım dilercesine yüzüme dikerek sordu: </p>
<p class="calibre2">'Şimdi anladın mı? Evimin basılması, yoldaşların tutuklanması hepsi bunun için yapıldı. Benim güvenilmez, sözüne inanılmaz biri olduğumu kanıtlamak için.' </p>
<p class="calibre2">Kerem'e acımaya başlamıştım. Ama ona inanmak içimden gelmiyordu. </p>
<p class="calibre2">'Tamam, söylediklerini inceleyeceğiz, sorumlu yoldaşın üzerinde düşüneceğiz' </p>
<p class="calibre2">dedim, sakin bir ses tonuyla. 'Ama iyi düşün, izlenmiş olmayasın?' </p>
<p class="calibre2">'Olamam. Olsaydım fark ederdim. Görevim gereği çok sıkı bir güvenlik sistemi kurdum. Görüşmelerden sonra eve dönerken en az beş güvenlik bölgesinden geçer, arkamda gölge var mı diye kontrol ederim. Yaz kış fark etmez, hiç üşenmeden yıllardır bunu yaparım.' </p>
<p class="calibre2">'Her şeye rağmen polisi atlatamamış olabilirsin.' </p>
<p class="calibre2">'Sanmıyorum, ama öyle olduğunu kabul etsek bile, alttaki yoldaşların tümünün bir gecede toparlanması olanaksız.' </p>
<p class="calibre2">'Evde unutulmuş isim listesi...' diyecek oldum. </p>
<p class="calibre2">'Ben yoldaşlarımın adlarını yazılı olarak vermem' dedi öfkeyle, sonra sol elinin işaret parmağıyla şakağını göstererek sürdürdü sözlerini. 'İsimler burada yazılı. Sözlü olarak aktarırım, ama yazılı olarak asla vermem. Parti kararı olsa bile uymam. Bu yüzden partiden uyarı cezası bile aldım. Sorarsan söylerler. Biz dağıtımcılar bu konuda siz örgütçülerden daha duyarlıyız. Çünkü belge taşıyoruz. </p>
<p class="calibre2">Belge demek yıllarca hapis yatmak demektir. İşkencede dirensen bile savcılıkta seni hiçbir şey kurtaramaz. Evimde isim yoktu. Çünkü ben onları yazmadım.' </p>
<p class="calibre2">'Alttaki yoldaşları senden başka kim biliyor?' </p>
<p class="calibre2">'Kim olacak, içerdeki' dedi anlamlı bir bakışla. 'Benden başka isimleri bilen tek kişi o.' </p>
<p class="calibre2">'Yazılı vermediğini söylüyorsun, nasıl öğrendi isimleri.' </p>
<p class="calibre2">'Ezberleyerek. Çok zeki biri. Tam bir ajan o.' </p>
<p class="calibre2">Düşünceli bir tavırla yüzüne baktım. Karşımda kendi kâbusunun kurbanı olan biri vardı. </p>
<p class="calibre2"/>
<p class="calibre2">'Seninle açık konuşacağım yoldaş' dedim. 'Anlattıklarından yola çıkarak içerdeki yoldaşı polis diye suçlayamayız. Bu düşünceden sen de vazgeçsen iyi olacak. Çünkü yanlış. Geçmişi çok temiz bir yoldaş o.' </p>
<p class="calibre2">'Temiz bir yoldaş mı?'diye düş kırıklığı içinde söylendi. Yüzünü büyük bir umutsuzluk kaplamıştı. Sanki kötü bir kehaneti haber verir gibi fısıldadı. </p>
<p class="calibre2">'Mahvolacağız...' dedi, durdu, yüzüme baktı. 'Partiyi yok edecekler, hepimizi tutuklayacaklar, belki de öldürecekler.' </p>
<p class="calibre2">Onu izliyordum, rol yapar gibi bir hali yoktu, söylediklerine kesinlikle inanıyordu. İçine düştüğü paranoya histerisinin şiddetini ben bile hissedebiliyordum. Hiç beklenmedik bir anda büyük bir operasyon yemiş, bütün örgütünü kaybetmişti. Tutuklanan, işkence gören arkadaşları için duyduğu vicdan azabı, örgüte vereceği hesap, bir de karısıyla oğlunun işkencecilerin elinde olması, hepsi üst üste gelince ip bir yerde kopmuştu. Ama ayakta kalması, bir şeylere sarılması gerekiyordu, bu yüzden belki de hiç olmamış bir rastlantıyı bahane ederek bütün sorumluluğu Mehmet'e yüklemeye çalışıyordu. </p>
<p class="calibre2">Onun söylediklerine inanmamız için hiçbir neden yoktu, ama bu Kerem'in polis olduğu anlamına da gelmezdi. Yatıştırıcı sözler söyleyip, olayı araştıracağımızı belirterek ayrıldım yanından. </p>
<p class="calibre2">Yolda Mehmet, neler konuştuğumuzu sordu. </p>
<p class="calibre2">'Kafası çok karışık. Ne söylediği belli değil' diye geçiştirdim. Sorumlu yoldaşla konuşmadan Kerem'in anlattıklarını ona söylemeyi uygun bulmadım. </p>
<p class="calibre2">Ama Kerem artık Mehmet'in sorumluluğunda kalamazdı, onu başka bir eve yerleştirdik. Buna çok memnun olmuştu. Sekreter yoldaş gelene kadar da hiç sorun çıkarmadan o evde kaldı. </p>
<p class="calibre2">Sorumlu yoldaşımız gelince durumu ona anlattım. Ayrıntılı sorular sordu, bildiğim her şeyi anlattım. O da benim gibi, Mehmet'ten kuşkulanmamızın yersiz olduğu kanısına vardı. </p>
<p class="calibre2">Bir hafta sonra kötü haber geldi. Kerem'in oğlu ölmüştü. Polis karısını gözaltına alırken çocuğu da kimsesizler yurduna bırakmış, zaten ciğerlerinden sorunlu olan çocuk, yurttaki kötü bakım nedeniyle üşütüp zatürree olmuş, tedavisi de gecikince on beş gün içinde eriyip gitmişti." </p>
<p class="calibre2">Konuşmanın başından beri gözlerini Cemil'den ayırmayan Viktor, iskemlesinin arkasına yaslanarak, "Güzel hikâye! Anlattıkların Kerem'in intihar etmiş olma olasılığını destekliyor..." dedi. Canı sıkılmış gibiydi. Sorguda Cemil'in inisiyatifi ele geçirdiğini düşünüyordu. Bir süre sustu, birden aklına gelmiş </p>
<p class="calibre2">gibi sordu: "Sen Kerem'in evini biliyor muydun?" </p>
<p class="calibre2">"Bilmiyordum, nereden bileyim? Söyledim ya, o benimle çalışmıyordu." </p>
<p class="calibre2">"Ama Mehmet'le buluşuyordunuz" diyerek, Nikolay karıştı lafa. "Onu izleyerek Kerem'e ulaşmak hiç sorun olmazdı değil mi1?" </p>
<p class="calibre2">"Olmazdı herhalde" diye sinirli bir ses tonuyla yanıtladı Cemil "Ama aynı şekilde sorumlu yoldaşı tespit etmek de sorun olmazdı. Polis olsaydım Kerem'i yakalatmak yerine sorumlumu yakalatırdım." </p>
<p class="calibre2">"Benim merak ettiğim başka bir şey var" diyerek konuyu değiştirdi Viktor. </p>
<p class="calibre2">"Nasıl oldu da üçünüz Moskova'da buluştunuz?" </p>
<p class="calibre2">Cemil derinden bir iç geçirerek, "Bir yanlışlık sonucu... Biraz da Bulgaristan Komünist Partisi'nin vurdumduymazlığı yüzünden..." dedi. </p>
<p class="calibre2">Söylediklerinden kimsenin bir şey anlamadığını fark edince, işin ayrıntısına girdi. </p>
<p class="calibre2">"Kerem'in birimindeki tutuklamalarda bazı soruların yanıtı bulunamamıştı. </p>
<p class="calibre2">Sanırım sorumlu yoldaş bizlerin, yani ben, Kerem ve Mehmet'in bir süre ülkeden, örgütlerden uzak kalmamızın doğru olacağına karar verdi ki bence de yerinde bir tutum. Böylece bizim eğitim olayımız gündeme geldi. Ama Bulgaristan'da bir terslik oldu. Kerem'in Sofya'daki okulda eğitim görmesi gerekiyordu. Ancak ülkedeki parti örgütleri fazla adam yollamış, oradaki kontenjan da dolmuştu. </p>
<p class="calibre2">Zaten Türklerin asimilasyonu nedeniyle Bulgaristan'la bizim partinin arası iyi değildi. Kerem'i okula almadılar, o da bizimle birlikte Moskova'ya geldi. Gelir gelmez de paranoyası yeniden depreşti. Üstelik oğlunun ölümü, daha sonra eşiyle arasının bozulması onu iyice çileden çıkarmıştı. Bütün bunların sorumlusu olarak gördüğü Mehmet'i gözüne kestirdi. Yalnızca Mehmet'i mi, kendisini desteklemediğim için beni de kara listeye aldı; orada burada çekiştirip durmaya başladı." </p>
<p class="calibre2"/>
<p class="calibre2">"Biliyoruz" dedi Viktor, ağır ağır başını sallayarak. "Burada ilginç olan şu ki, bu konuşmaların en şiddetlisi onun ölümünden birkaç saat önce yapılmış </p>
<p class="calibre2">olması. O konuşma sırasında Kerem ısrarla bizimle görüşmek istediğini söylüyor Şerif'e. Sence ne anlatacaktı Kerem?" </p>
<p class="calibre2">"Bilmem" dedi, kayıtsızlık içinde Cemil. "Belki suçunu itiraf edecekti." </p>
<p class="calibre2">"Ama Şerif'in söylediklerine bakılırsa, bize anlatacakları biraz seninle ilgiliymiş." </p>
<p class="calibre2">"Olabilir, belki de yine benim hakkımda saçma sapan laflar söyleyecekti." </p>
<p class="calibre2">"Saçma sapan laflar ha..." dedi Viktor, kalın kaşlarının altından kuşkuyla Cemil'in yüzüne bakarak. "Asıl önemli olan Kerem'in bizimle konuşacak fırsatı hiç bulamamış olması." </p>
<p class="calibre2">"Mektup bırakmış ya!" </p>
<p class="calibre2">"Onun yazdığından emin olamayız" diyerek savuşturdu, Cemil'in varsayımını Viktor. "Kerem bize önemli açıklamalarda bulunacağını Şerif'e anlatıyor. Şerif de bütün iyi niyetiyle olanları sana söylüyor. Sen Kerem'e çok kızıyorsun. Ve o gece Kerem ölüyor. Biraz tuhaf değil mi?" </p>
<p class="calibre2">"İntihar ediyor" diye anımsattı Cemil. </p>
<p class="calibre2">"Öyle görünüyor, ama yapılan otopside kanında aşırı dozda Diazem bulundu. </p>
<p class="calibre2">Doktorların söylediğine göre bileğini değil, dilini kesmeye kalksalar karşı koyamazmış." </p>
<p class="calibre2">"Yani onu ben mi öldürdüm?" </p>
<p class="calibre2">"Bunu sen söyleyeceksin" deyip soğuk bir ses tonuyla sordu Viktor. "Onu sen mi öldürdün?" </p>
<p class="calibre2">İlk kez doğrudan suçlanan Cemil'in dehşetle büyüyen gözleri Leonid'in yüzünde durdu. </p>
<p class="calibre2">"Çok saçma" dedi. "Onu ben öldürmedim. Neden öldüreyim ki? Tamam Kerem hasta biri, ama benim yoldaşım. Leonid yoldaş lütfen anlatın onlara... Ben Kerem'i öldürmedim... Bu... bu çok saçma." </p>
<p class="calibre2">"Biraz sakin olun" dedi Viktor, yeniden söze karışarak. </p>
<p class="calibre2">"Nasıl sakin olabilirim ki, beni yoldaşlarımı öldürmekle suçluyorsunuz" dedi Cemil, gerginliğini sürdürerek. </p>
<p class="calibre2">Bu arada Viktor önündeki dosyayı açıp içinden bir kitap çıkararak Cemil'e uzattı. </p>
<p class="calibre2">"Bakın bakalım, bu kitap sizin mi?" </p>
<p class="calibre2">Titreyen elleriyle uzatılan kitabı alan Cemil, "Bu Komünist Manifesto" diye mırıldandı. </p>
<p class="calibre2">"Onu biliyoruz, bu kitap sizin mi, değil mi onu söyleyin" dedi Viktor, adeta tehdit edercesine. </p>
<p class="calibre2">Leonid sorgunun sertleşmesinden rahatsız olmaya başlamıştı, ama soruyu çevirmemezlik edemedi. </p>
<p class="calibre2">"Bu kitapları okulun kütüphanesinden aldık. Hepsi birbirine benziyor" diye düşünceli bir ses tonuyla söylendi Cemil. </p>
<p class="calibre2">"Senden rica ediyorum" dedi Leonid, adeta yalvarırcasına. "Ne olur elindeki kitaba iyi bak, o senin mi, değil mi? Bu çok önemli." </p>
<p class="calibre2">"Ona ne anlatıyorsunuz?" diyerek araya girdi Nikolay. </p>
<p class="calibre2">"Soruyu açıyordum" dedi Leonid. "Anlayamazsa doğru yanıt da veremez." </p>
<p class="calibre2">"Onun doğruyu söylemeye niyeti yok. Farkında değil misiniz? Sabahtan beri yalan uyduruyor." </p>
<p class="calibre2">"Bu kadar önyargılı olmayın" dedi Leonid. "Yalan söylediğini nasıl anladınız?" </p>
<p class="calibre2">"Yüz ifadesinden, konuşma tarzından, söylediklerinin Kerem'in intihar olayını desteklemesinden." </p>
<p class="calibre2">"Saçma" diye çıkıştı Leonid. "Söyledikleri pekâlâ doğru da olabilir." </p>
<p class="calibre2">"Tamam tamam" diyerek araya girdi Viktor. Odadaki havanın elektriklenmesinden rahatsız olmuştu. "Hepimiz sakin olalım lütfen." </p>
<p class="calibre2">Ne konuştuklarını çözememesine karşın Leonid'in kitapla ilgili sözlerinin ona verilmiş bir tüyo olduğunu anlayan Cemil, Manifesto'nun kapağını açarak sayfalarını karıştırmaya başladı. </p>
<p class="calibre2">Nikolay'ın ince dudaklarını, Cemil'in tavırlarını sahte bulduğunu belirten kurnaz bir gülümseyiş süslüyordu. Ama beklenmedik bir şey oldu, Cemil on birinci sayfaya bakarak heyecanla açıkladı:</p>
<p class="calibre2"/>
<p class="calibre2">"Bu kitap benim değil, daha doğrusu bizim değil. Bizimkinin on birinci sayfasında bir sigara yanığı olacaktı. Bunda yok." </p>
<p class="calibre2">Viktor düş kırıklığı içinde Cemil'e baktı. Ama Nikolay ondan önce davranarak sordu:</p>
<p class="calibre2">"Bunu kanıtlayabilir misin?" </p>
<p class="calibre2">"Elbette" dedi Cemil, rahat bir tavırla. "Nejat'ı çağırıp sorabilirsiniz. O </p>
<p class="calibre2">yakmıştı kitabın sayfasını." </p>
<p class="calibre2">Bir suskunluk oldu, bunu fırsat bilen Asaf soruyu yapıştırdı:</p>
<p class="calibre2">"Neden yaktı?" </p>
<p class="calibre2">"Nejat'ın zıpırlığı. Kütüphanede toplam yedi tane Manifesto vardı. Biz Nejat'la ortak kullanıyorduk, ama ona rağmen yine de kitabımız durmadan kayboluyordu. Kitabı belirlemek için Nejat böyle bir işaret koydu işte." </p>
<p class="calibre2">"Öğreneceğiz" dedi Nikolay, sesi iyice sertleşmişti. "Şimdi bize metroda gördüğünüz adamın seninle konuşmaması için ne yaptığını anlat." </p>
<p class="calibre2">Cemil bıkkın bir ifadeyle söylendi. </p>
<p class="calibre2">"Neden anlamıyorsunuz, ben metroda kimseyi görmedim. Bunu siz tezgâhladınız. </p>
<p class="calibre2">Siz daha iyi bilirsiniz neler olup bittiğini." </p>
<p class="calibre2">"Sesini yükseltme" diye bağırdı Viktor. </p>
<p class="calibre2">Cemil'in gözlerindeki alaycı pırıltı, yerini kaygı verici bir donukluğa bıraktı. </p>
<p class="calibre2">"Yükseltmiyorum" diyerek yutkundu. </p>
<p class="calibre2">"Bak hâlâ söyleniyor" diye gürledi Viktor. </p>
<p class="calibre2">Leonid kaygılanmaya başlamıştı, bir şeyler yapalım dercesine Asaf'ın yüzüne baktı. Asaf hiç oralı değildi. </p>
<p class="calibre2">"Hadi bu kadar palavra yeter" dedi, iri yumruğunu masaya indirerek Viktor. </p>
<p class="calibre2">"Artık gerçekleri konuşmanın zamanı geldi." </p>
<p class="calibre2">"Onunla böyle konuşmaya hakkınız yok" dedi Leonid. "Ona zorbaca davranamazsınız." </p>
<p class="calibre2">"Onu nasıl sorgulayacağımıza karışamazsınız" dedi Nikolay; günlerdir bu adama karşı yapay bir saygının ardına gizlediği öfke sonunda patlamıştı. </p>
<p class="calibre2">"Unutmayın, burada çevirmen olarak bulunuyorsunuz." </p>
<p class="calibre2">"Hayır, ben burada yalnızca çevirmen olarak değil, bir öğretmen, daha da önemlisi, bu Türk'ün bir yoldaşı olarak bulunuyorum." </p>
<p class="calibre2">"Ölenleri de unutmayın. Sanırım onların da yoldaşıydınız" diye anımsattı Nikolay. </p>
<p class="calibre2">"Öyleyim. Ben de adaletin yerine gelmesini istiyorum. Ama ortada tanık, kanıt yokken suçu birine zorla yükleyerek değil." </p>
<p class="calibre2">Tartışmayı kalın kaşlarını çatarak izleyen Viktor, "Neden hayatı zorlaştırıyorsunuz Leonid İvanoviç?" diye homurdandı. Çevirmenin kendini adalet havarisi gibi göstermesine o da sinir olmaya başlamıştı. "Bırakın işimizi yapalım. Gerçek kısa sürede ortaya çıksın." </p>
<p class="calibre2">"İşinizi zora başvurmadan yapmalısınız." </p>
<p class="calibre2">"Ne zoru" dedi Viktor, alaycı bir tavırla. "Onu sorguladığımız şu odaya bakın, bahar renginde. Olumsuz etkilenmesin diye onu böyle bir odada ağırlıyoruz, siz de tutmuş ona işkence ettiğimizi söylüyorsunuz." </p>
<p class="calibre2">"Siz zorun ne olduğunu bilmiyorsunuz!" diyerek atıldı Nikolay. "Ona daha bir fiske bile vurmadık." </p>
<p class="calibre2">"Bir de vursaydınız!" </p>
<p class="calibre2">İki adamın gergin bakışları karşılaştı. </p>
<p class="calibre2">"Gerekirse vururuz" dedi Nikolay, gerilemeyerek. </p>
<p class="calibre2">"O zaman bana ihtiyacınız yok. Madem ki burada çevirmen olarak bulunuyorum. </p>
<p class="calibre2">Konuşma bittiğine göre benim de işim biter" diyerek, öfkeyle önündeki defteri, kalemi toparlamaya başladı. "Kendinize yeni birini bulmanız gerekecek..." </p>
<p class="calibre2">Olanları tedirgin bir yüzle izleyen Cemil, "Neler oluyor Leonid yoldaş?" </p>
<p class="calibre2">dedi. </p>
<p class="calibre2">"Merak etme" diyerek döndü Leonid. "Sana hiçbir şey yapamayacaklar. Buna izin vermeyeceğim." </p>
<p class="calibre2">"Sanıkla konuşmayın" diye uyardı Viktor. "Yoksa sizi de tutuklamak zorunda kalırım." </p>
<p class="calibre2">"Geç bile kaldınız" diye bağırdı Leonid. "Böylece işleri daha kolay yürütürsünüz." </p>
<p class="calibre2"/>
<p class="calibre2">"Lütfen sakin olun" dedi Asaf, cılız bir sesle. O da en az Cemil kadar tedirgin olmuştu. "Birbirimize öfkelenerek hiçbir sorunu çözemeyiz." </p>
<p class="calibre2">"Görmüyor musun Asaf yoldaş" dedi, çantasını kapatan Leonid ayağa kalkarak. </p>
<p class="calibre2">"Bunların sorun çözmeye niyeti yok. Kararı çoktan vermişler, amaçları Cemil'i mahkûm etmek." </p>
<p class="calibre2">"Asıl siz kararı önceden vermişsiniz" diye tısladı Nikolay, başıyla Cemil'i göstererek. "Onu elinde jiletle Kerem'in başında yakalasaydık bile katil olmadığını söyleyecektiniz." </p>
<p class="calibre2">"Yeter artık" diye gürledi Viktor. "Sizi burada zorla tutacak değiliz yoldaş </p>
<p class="calibre2">Leonid. Gitmek isterseniz kapı orada." </p>
<p class="calibre2">"Gidiyorum zaten. Ama bu çocuğu da size yedirmeyeceğimi bilin." </p>
<p class="calibre2">"Elinizden geleni ardınıza koymayın" dedi Viktor, sonra bu konuyu kapanmış </p>
<p class="calibre2">sayarak Asaf'a döndü. "Peki siz yoldaş, siz bize çevirmenlik yapar mısınız?" </p>
<p class="calibre2">Asaf yutkundu, ne yapacağını bilemiyordu, aşağı tükürse sakal, yukarı tükürse bıyık. </p>
<p class="calibre2">"Çok isterdim" dedi çatlak bir sesle. "Ama benim Rusçam yetersiz. Sorguyu yanlış yönlendirebilirim." </p>
<p class="calibre2">"Anlıyorum" dedi Viktor, sonra Nikolay'a dönerek. "Bir çevirmen bulmalıyız." </p>
<p class="calibre2">Leonid toparlanmış, çıkmaya hazırlanıyordu. Cemil'e yaklaşıp elini uzattı. </p>
<p class="calibre2">"Sıkı dur yoldaş" dedi. "Bu heriflerin canını sıkmalarına izin verme." </p>
<p class="calibre2">Cemil'in yüzüne yine o acı, alaycı ifade gelip oturmuştu, Leonid'in elini sıkarak, "Sağol" dedi. "Sen gerçek bir dostsun." </p>
<p class="calibre2">Viktor yeniden onları uyarmak üzereydi ki Leonid buna fırsat tanımadan Asaf'a döndü, "Sen çıkmıyor musun?" dedi, Türkçe olarak. </p>
<p class="calibre2">Asaf bir an duraksadı, sonra Rusça, "Kalsam iyi olacak" dedi. "Neler olup bittiğini kaçırmamalıyım. Biliyorsun partiye rapor vereceğim." </p>
<p class="calibre2">Leonid inatla Türkçe konuşmayı sürdürdü. </p>
<p class="calibre2">"Cemil'e baskı yapılmasını engellemek için parti merkezini ararsın diye düşünüyordum." </p>
<p class="calibre2">İyice ezildi, un ufak oldu Asaf, ama tavrını değiştirmedi. </p>
<p class="calibre2">"Bana kalırsa bu gerekli değil" dedi, bozuk Rusçasıyla. </p>
<p class="calibre2">"Anlıyorum" demekle yetindi Leonid, sonra kimseye bir şey söylemeden kapıya yöneldi, çıkarken nedense dönüp odadakilere bakma gereği duydu. Sanki gitmekte zorlanıyor gibiydi; tedirgin bakışları Nikolay'ınkilerle karşılaştı, gücünden emin birinin şımarık parıltıları vardı genç adamın gözbebeklerinde. "Lanet olsun" diye mırıldanarak Cemil'e döndü. Sırtını iskemlesine dayamış, başını dik tutmaya çalışıyordu Cemil, ama derin kaygı çoktan gelip oturmuştu solgun yüzüne. </p>
<p class="calibre2">Türk yoldaşının bu hali içine dokundu Leonid'in. "Onu bırakıp gitmekle yanlış mı yapıyorum?" diye düşündü bir an. Ama gitmezse onu hiç kurtaramazdı. </p>
<p class="calibre2">"Merak etme" dedi Cemil'e, kapıdan çıkmadan önce. "Kısa sürede geri döneceğim." </p>
<p class="calibre2">Yirmi yedinci bölüm</p>
<p class="calibre2">Bodrum kattaki sorgu odasından ayrılan Leonid, ona çaresizliğini anımsatacak kadar yüksek tavanlı koridorlardan aceleyle geçerek girişteki görevlinin yanına çıktı. Yüzü mobilyasız duvarlar kadar soğuk olan görevliye, "Andrey Alegoviç'in odası kaçıncı katta?" diye sordu. </p>
<p class="calibre2">Görevli, Leonid'i tepeden tırnağa şöyle bir süzdükten sonra, "siz Viktor'un ekibindensiniz, değil mi?" diye sordu. </p>
<p class="calibre2">"Evet... evet" diyerek sabırsızlandı Leonid. "Andrey Alegoviç'in odası..." </p>
<p class="calibre2">"Yoldaş Alegoviç'le görüşmek mi istiyorsunuz?" diye kesti görevli, en az yüzü kadar soğuk bir ses tonuyla. </p>
<p class="calibre2">"Evet, onunla hemen görüşmem gerek." </p>
<p class="calibre2">"Adınız?" </p>
<p class="calibre2">"Leonid İvanoviç." </p>
<p class="calibre2">Görevli önündeki deftere notunu aldı. Eliyle sağ taraftaki koltuklan göstererek, "Lütfen orada bekleyin yoldaş" dedi. </p>
<p class="calibre2">"Çok önemli, bir an önce konuşmam gerekiyor" diye dayatmaya kalktı Leonid. </p>
<p class="calibre2"/>
<p class="calibre2">"Lütfen orada bekler misiniz?" dedi görevli yeniden; adamın yüzünde ne fazladan bir kas kıpırdanış ne sesinde en ufak bir dalgalanma olmuştu. </p>
<p class="calibre2">Çaresiz, koltuklara yöneldi Leonid. Meşin kaplı iki siyah koltuğun dayandığı duvarda kocaman yağlıboya bir tablo asılıydı. İlk geldiğinde fark etmemişti tabloyu, dikkatli bakınca, Ekim Devrimi'ne karşı yürütülen suikast ve sabotajları önlenmek için kurulan Çeka'nın yöneticisi, Polonyalı Bolşevik Feliks Dzerjinskiy'in resmi olduğunu anladı. Dışişleri'nde göreve başladığı ilk günler geldi aklına, o zamanlar Dzerjinskiy'in hayranıydı. Bu hayranlık onu KGB'ye girmeye kadar götürmüş, ancak babasının partiden çıkarılmış olması nedeniyle onu almamışlardı. Önceleri bu duruma çok üzülmüş, hatta işi sürgünde ölen babasını suçlamaya kadar vardırmıştı. Sovyetler Birliği'nde istihbaratçılar, ne yapacağı belli olmayan güvenilmez insanlar değil, birer halk kahramanı olarak görülürdü. </p>
<p class="calibre2">Leonid'i KGB'ye kabul etmeyenler, yurtseverlik onuruyla oynamış, onu küçük düşürmüşlerdi. Ancak yurtdışında yaşadığı deneyimler örgüte alınmamasının ne kadar büyük bir şans olduğunu göstermişti ona. Birleşmiş Milletler'de görev yapan, Ned adında kaşarlanmış bir İngiliz istihbaratçı vardı. Dışişleri'ne geçmeden önce, uzun yıllar duvarın öte yakasında bir casus örgütünü yönetmişti. </p>
<p class="calibre2">O günlerden kalmış olacak, Rus votkasına bayılırdı. Yenilmiş bir adamdı Ned; uzun yıllar İngiliz istihbarat örgütünde çalışmıştı; tam önemli bir yerlere gelmeyi beklerken, "köstebek bulma" adı altında düzenlenen büyük bir operasyonun rüzgârıyla savrularak, sorgu odasında, zanlılar arasında bulmuştu kendini. Sular durulup gerçek anlaşıldığında, küçük bir özür dilenmiş ve Birleşmiş Milletler'de ikinci sınıf bir kariyer sunulmuştu kendisine. Ama tüm bunlara rağmen, biraz alkolün, biraz da yaşama ironik bakabilme yetisi sayesinde ayakta kalmayı başarmış, emekli olana kadar sürdürmek zorunda olduğu yeni mesleğinde hoşça vakit geçirmek için, kendisi dahil Birleşmiş Milletler'deki üst düzey memurların neredeyse tümünü tiye alan bir tarz tutturmuştu. Belki de bu yüzden, işine yabancılaşmış, kabına sığmayan ruhunu alkolle yatıştırmaya çalışan Leonid'le çok iyi anlaşıyorlardı. Sıkıcı resmî toplantılara hiç yakışmayan bu güler yüzlü iki diplomat, kokteyllerde, içkili toplantılarda sık sık yan yana gelmeye başlamışlardı. Önceleri istihbarat servisleri bu işten kuşkulanır gibi olmuş, ama sonra bu iki zararsız diplomatın görüşmesini karşı tarafı avlamak için uydurdukları yanlış bilginin ulaştırılması açısından gerekli bularak onlara bulaşmamışlardı. Aslına bakarsanız Leonid de, Ned de farkındaydı istihbaratçıların bu tavrının. Arada bir birbirlerine meslekî, küçük kazıklar atmakla birlikte dostlukları sürüp gidiyordu. Ned daha olumsuz düşünüyordu istihbaratçılar hakkında. Leonid başlarda iyimserdi. Birleşmiş Milletler'in açılış kokteylinde yaptıkları tartışmayı hiç unutmuyordu Leonid. </p>
<p class="calibre2">"Bütün istihbaratçılar ikiyüzlüdür" demişti Ned, önlerinden geçen CIA şefini göstererek. "İngiliz, Amerikalı, Rus fark etmez. Hepsi devletlerinin çıkarına olduğuna inandıkları ya da inandırmak istedikleri yalanları söyler, sonra buna kendileri de kanarlar. Ellerindeki büyük gücü kullanmak için bu yalana gereksinimleri vardır. Kendilerine saygılarını yitirmemek için de sizde sosyalizm, bizde demokrasi gibi neredeyse kutsal sayılacak birtakım değerleri savunuyor görünürler. Bazen doğrudur da bu, ama çoğu zaman yalandır. Büyük çaplı, tehlikeli bir erkek oyunundan başka bir şey değildir oynadıkları." </p>
<p class="calibre2">"Bizim istihbaratçılar öyle değil" diyecek olmuştu Leonid. " </p>
<p class="calibre2">"Hadi canım" demişti. "Sizinkilerin ne farkı olabilir ki." </p>
<p class="calibre2">"Marksizm'e duydukları inanç" demişti Leonid, sonra anlamlı bir gülümsemeyle eklemişti. "Bu yüzden sizin istihbarat örgütünü çökerttik ya." </p>
<p class="calibre2">Kahkahalarla gülmeye başlamıştı Ned. Gözleri yaşarana kadar gülmüştü, sonra viskisinden bir yudum alıp, "Yanılıyorsun yoldaş" demişti alaycı bir tavırla. </p>
<p class="calibre2">"Bizim istihbarat örgütünü çökerten, ünlü bir romancımızın da söylediği gibi, sizinkilerin Marksizm'e duydukları ortodoks inanç değil, geleneksel İngiliz ibneliğidir." </p>
<p class="calibre2">Zaman Ned'i haklı çıkarmıştı. Leonid istihbaratçıların halk kahramanları değil, devletin olanaklarından fazlasıyla yararlanabilen, bu yüzden de büyük sorunları çözüyormuş gibi yapan, denetlenmesi güç memurlar topluluğu olduğunu anlamıştı. </p>
<p class="calibre2">Gözleri Dzerjinskiy'in ince uzun yüzünü süsleyen kırçıllaşmış sakalına kaydı. Genç yaşta ölen bu efsanevî devrimciye hâlâ hayranlık duyuyordu. "Sen onlardan değildin" diye mırıldandı. "Senin zamanında sosyalizm daha devlet olmamıştı, henüz umuttu." </p>
<p class="calibre2">Başını çevirdiğinde görevlinin kendisini izlediğini fark etti. Koltuklardan birine çöktü. Oturduğunu gören görevli sonunda telefona uzanabildi. Numarayı çevirdi. Bekledi, birden yüzündeki o sert ifade yumuşadı, ezilip büzülerek konuşmaya başladı. Telefonun öteki ucundaki kısa kesti. Kapatır kapatmaz eski mermer maskesini yeniden takındı görevli. </p>
<p class="calibre2">"Leonid İvanoviç" diye seslendi. Umutla doğruldu Leonid. Hızlı adımlarla görevliye yaklaştı. </p>
<p class="calibre2">"Üzgünüm, Andrey Alegoviç çıkmış." </p>
<p class="calibre2">Leonid'in bakışları adamın yüzüne yapışıp kaldı. </p>
<p class="calibre2">"Çıkmış mı? Ne zaman?" </p>
<p class="calibre2">"Bilmiyorum, sadece çıktığını söylediler." </p>
<p class="calibre2">"Peki, ev telefonu ya da onu bulabileceğim bir yer..." diye kıvrandı Leonid. </p>
<p class="calibre2">"Ne yazık ki yok." </p>
<p class="calibre2">Doğru mu, yoksa yalan mı söylüyordu kestiremedi. Zaten bunu anlamanın da bir yararı yoktu. Ne yapacağını bilemeden görevlinin masasının önünde bir süre kaldı. Gözleri saatine Saat 19.27'yi gösteriyordu. Okuldaki yönetim toplantısını anımsadı. 16.00'da başlayacaktı. Acele ederse dekanı yakalayabilirdi o sert görünüşünün altında bir çocuk kalbi taşıyan yaşlı adam kendi öğrencisine işkence yapılmasına razı olamazdı herhalde. Eğer dekanı bulamazsa Kurkino'ya gidecek, Türk kolektifini ayağa kaldıracaktı. Bu kararla kapıya yöneldi. </p>
<p class="calibre2">Dışarıda karanlık çoktan çökmüştü. Geceyle birlikte kar kesilmiş, Moskova'nın o keskin ayazı ortalığı kasıp kavurmaya başlamıştı yemden. Kapının önünde durup derin bir soluk aldı İçerideki gergin havadan sonra bu dondurucu soğuk iyi gelmişti Leonid'e. Ama hemen üşümeye başladı. Paltosunun yakasını kaldırdı, yürümeye hazırlanıyordu ki gözleri caddenin girişinde bekleyen Volga marka siyah arabaya takıldı. Bu Andrey'in aracı değil miydi? "Olmayabilir" diye düşündü. Resmî görevlilerin çoğu bu renk, bu marka araç kullanıyordu. Yine de geçip gidemedi Leonid, araca yaklaştı. Önde oturan şoför onu görünce gülümsedi. </p>
<p class="calibre2">Evet, bu Andrey'in aracıydı; geçen gün okuldan sonra onu evine bırakmışlardı. </p>
<p class="calibre2">"Demek içerdesin Andrey Alegoviç" diye söylendi öfkeyle. Araç çalışır durumda olduğuna göre birazdan çıkacaktı. Beklemeyi düşündü, ama eski arkadaşı, Cemil konusunda kararını vermişe benziyordu. Yoksa Leonid'den kaçmaya çalışmazdı. </p>
<p class="calibre2">Andrey'in ne kadar politik biri olduğunu biliyordu, konuşması büyük olasılıkla bir işe yaramayacaktı. Daha kötüsü Andrey ona açık davranmayacak, hiçbir şeyden haberi yokmuş gibi şaşıracak, "Merak etme hemen düzeltiriz" diyecek, sonra da kılını bile kıpırdatmadan çekip gidecekti. Üstelik onu beklerken dekanı da kaçırabilirdi. Daha şimdiden yeterince zaman kaybetmişti zaten. Adımlarını hızlandırarak metro istasyonuna yöneldi. </p>
<p class="calibre2">Geniş merdivenlerden akan kalabalığa bıraktı kendini. Turnikelerden geçerken içine bir kurt düştü. Bu yaptığı doğru muydu? Ya Viktor'un söylediği gibi Cemil gerçekten katilse? Derslerde zaman zaman Cemil'in gözlerini süsleyen hınzır pırıltıyı anımsadı, aptalca bulduğu bir konuşma olduğunda dudaklarında beliren hinoğluhin gülümseme geldi gözlerinin önüne. "Ama ortalıkta onu suçlu gösterecek bir kanıt yok" diye mırıldandı. </p>
<p class="calibre2">"Bir şey mi söylediniz?" dedi, yanında yürümekte olan şişman bayan, ciddi bir suratla. </p>
<p class="calibre2">"Hayır... size söylemedim" diye kekeledi Leonid. Sonra kalabalığı itekleyerek kadından uzaklaştı. Ama aklını karıştıran düşüncelerinden bir türlü uzaklaşamıyordu. Cemil bütün soruları hiç teklemeden yanıtlamıştı, ama bu söylediklerinin doğru olduğu anlamına gelmiyordu. Katilse şansı, masumsa şanssızlığı, onu doğrulayacak iki kişinin de ölmüş olmasıydı. Cemil'den başka olayı ayrıntılarıyla bilen bir kişi vardı, o da sorumlu yoldaşları olan İhsan'dı. Gerçek adını bile bilmedikleri İhsan'ı nerede bulacaklardı? Büyük olasılıkla Türkiye'de, evden eve gizlenerek partiyi ayakta tutmaya çalışıyordu. </p>
<p class="calibre2">Eğer Cemil suçluysa onu aklamaya çalışmakla büyük bir yanlış yapıyordu Leonid. </p>
<p class="calibre2">Yanlış yapıyorsa korktuğu şey, severek yaptığı öğretmenlik işini yitirmesi değil, ölenlerin anısına yaptığı saygısızlık, daha da önemlisi öteki yoldaşların yaşamını tehlikeye sokacak olmasıydı. Başından beri karışık olan düşünceleri, karar vermesi gereken şu anda iyice karman çorman olmuştu. Viktor'a zaman tamsa... Hayır, hayır... Bunu yapamazdı. Cemil suçluysa bu, sağlam kanıtlara dayanarak ispatlanmalıydı. Her yana çekilebilecek kuşku yüklü izlenimlere değil. </p>
<p class="calibre2">Eğer Viktor'a zaman tanırsa, Cemil'e suçu zorla kabul ettirebilirlerdi. Viktor ve genç arkadaşı böyle kolay bir başarıyı kaçırmak istemiyorlardı. Gerçi Cemil sağlam yapılıydı, cesur görünüyordu, ama bu iş görüntüye hiç bakmazdı. Üstelik inandığı, bel bağladığı yoldaşları tarafından suçlanan Cemil şimdi çok daha çabuk teslim olabilirdi. Böylece suçsuz bir insan cezalandırıldığı gibi katil de belki sonsuza kadar gizlenmiş olurdu. İstasyona giren trenin gürültüsü koydu düşüncelerine son noktayı. Cemil'e yardım etmeliydi. Yanılıyorsa? Yanılma riskini de göze almak zorundaydı. İkircimden kurtulmanın verdiği rahatlıkla trene akan kalabalığın arasına karıştı. </p>
<p class="calibre2">Okulun kapısından girer girmez toplantıyı sordu, kapıcı Ustin Petroviç'e. </p>
<p class="calibre2">"Az önce bitti" dedi. </p>
<p class="calibre2">"Yuriy Konstantinoviç çıktı mı?" diye sordu telaşla. </p>
<p class="calibre2">"Çıkmadı, eşini bekliyor. Bilmiyor musunuz, genel sekreter bu gece Kremlin'de akademisyenlere yemek veriyor." </p>
<p class="calibre2">"Bu gece miydi o? İyi, çok iyi. Dekan odasında mı?" </p>
<p class="calibre2">"Sanırım oradadır" dedi yaşlı adam. </p>
<p class="calibre2">Leonid vestiyere yöneliyordu ki arkasından seslendi. </p>
<p class="calibre2">"Size bir not var. Svetlana Antoliyevna bıraktı. Bütün gün sizi aramış, bulamamış." </p>
<p class="calibre2">"Kadıncağızı da ihmal ettik" diye düşünerek aldı Leonid, yaşlı adamın uzattığı küçük zarfı. Merakla açtı. Notta düzgün bir el yazısıyla şunlar yazıyordu:</p>
<p class="calibre2"/>
<p class="calibre2">Sevgili Leonid İvanoviç, öğle yemeğinden sonra Kiev'den bir telefon geldi. </p>
<p class="calibre2">Telefona bakan görevli burada olmadığınızı söylemiş. Arayan önemli olduğunu belirtince, beni çağırdılar. Bağışlayacağınızı umarak onlarla ben konuştum. Ne yazık ki kızınız Aleksandra düşük yapmış. Hastaneye kaldırmışlar. Bebeği kurtaramamışlar, ama kendisinin durumu iyiymiş. Korkacak bir şey yokmuş. Onu arar mısınız? Sanırım size çok ihtiyacı var. </p>
<p class="calibre2">Geçmiş olsun dileklerimle... </p>
<p class="calibre2"/>
<p class="calibre2">Svetlana Antoliyevna</p>
<p class="calibre2"/>
<p class="calibre2">Pusulanın altına Kiev'deki hastanenin telefon numarası da eklenmişti. </p>
<p class="calibre2">"Şaşa" diye mırıldandı Leonid, geç kalmış bir adamın çaresizliği içinde. Kaç gündür yaşananlar kızını tümüyle unutturmuştu ona. Sonra yeniden mektuba döndü. </p>
<p class="calibre2">"... durumu iyiymiş. Korkacak bir şey yokmuş" cümlelerini iki kez üst üste okudu. </p>
<p class="calibre2">Leonid'in yüzünün tütün gibi sarardığını gören yaşlı adam, "iyi misiniz Leonid İvanoviç?" demekten kendini alamadı. </p>
<p class="calibre2">"İyiyim" dedi Leonid, kendini toparlayarak. Karısının ölüm haberini aldığı günü hatırlamıştı. New York'ta elçiliğe geldiğinde söylemişlerdi uçağın düştüğünü. Daha sabahleyin yolcu etmişti onu. Büyük bir kavga çıkmıştı aralarında. Ama karısının ölüm haberini aldığında onu ne kadar çok sevdiğini anlamıştı. Oysa aşkları evlenmeden çok önce, evlilikleri ise Leonid'in yurtdışına atanmasıyla birlikte bitmişti. Başka sevgililerle avunduklarının ikisi de farkındaydılar. Ama Larissa'nın ölümü adeta yıkmıştı onu. Günlerce sarhoş dolaşmış, sonunda gözünü bir hastanede açmıştı. Şimdi de kızı mı? </p>
<p class="calibre2">Korkuyla, paltosunu bile çıkarmadan, asansörün yanında yer alan öğrencilerin kullandığı telefonlara yöneldi. Telefonlardan birinde Seyşelli melez bir kız konuşuyordu, öteki boştu. Cebinden çıkardığı kapikleri peş peşe telefonun kumbarasına attıktan sonra, titreyen parmaklarıyla Kiev'deki hastanenin numarasını çevirdi. Karşısına çıkan sese kızını sordu. Ses, "Bir dakika yoldaş, bağlıyorum" dedi. Bekledi, az sonra Aleksandra'nın bitkin sesi duyuldu. </p>
<p class="calibre2">"Alo" </p>
<p class="calibre2">"Şaşa, kızım?" </p>
<p class="calibre2">"Baba? Sen misin?" dedi Aleksandra, sesindeki bitkinlik azalmıştı. </p>
<p class="calibre2">"Benim. Ne oldu? Nasılsın yavrum?" </p>
<p class="calibre2">"İyiyim... iyiyim baba." </p>
<p class="calibre2">"Ağrın, acın var mı?" </p>
<p class="calibre2"/>
<p class="calibre2">"Biraz ağrım var. Doktorlar geçeceğini söylüyorlar..." Sustu Aleksandra, Leonid onun derinden iç geçirdiğini duydu. </p>
<p class="calibre2">"Kızım, orda mısın?" </p>
<p class="calibre2">"Burdayım... Ben burdayım... ama bebeğimi yitirdim." </p>
<p class="calibre2">"Önemli olan sensin... sağlığın. Boş ver şimdi bebeği." </p>
<p class="calibre2">Telefonun öteki ucundan uzun süre ses gelmedi. Leonid kızının bebek konusunda çok duyarlı olduğunu bildiğinden, "Keşke son sözleri söylemeseydim" </p>
<p class="calibre2">diye düşündü. Ama olanlar onu öfkelendirmişti. O felsefe profesörü olacak kart zamparayı suçluyor, kızının başına gelenlerden onu sorumlu tutuyordu. Sessizlik biraz daha uzayınca, "Alo, Şaşa, kızım orda mısın?" diye yeniden sormak zorunda kaldı Leonid. </p>
<p class="calibre2">"Evet" dedi, titrek bir sesle Aleksandra. </p>
<p class="calibre2">"Belki sözlerime kızdın, ama ben senin iyiliğini istiyorum." </p>
<p class="calibre2">"Bebeğini yitiren birine bunlar söylenmez" dedi Aleksandra. </p>
<p class="calibre2">"Ama Şaşa" diyecek oldu Leonid. </p>
<p class="calibre2">"Beni onaylamıyorsun biliyorum" dedi. iç çekişlerinden kızının ağladığını anlamıştı Leonid. "İlişkimi de onaylamıyorsun. 'Ama ben o adamı seviyorum. Ve ondan bir çocuk doğuracağım." </p>
<p class="calibre2">Kızının sesindeki bu kırgın, ama kararlı tınıyı çok iyi tanıyordu Leonid. </p>
<p class="calibre2">Tartışmayı uzatmanın yararı yoktu. </p>
<p class="calibre2">"Tamam Şaşa, nasıl istersen öyle olsun" dedi. "Önemli olan senin sağlığın. </p>
<p class="calibre2">Gerçekten iyi misin? Yanına gelmemi ister misin?" </p>
<p class="calibre2">Kısa bir sessizlikten sonra, yaralı birinin şefkate gereksinim duyan sesiyle, "Çok isterim baba" dedi. "Lütfen gel." </p>
<p class="calibre2">"O herif yanına gelmedi, değil mi" diyecekti, son anda zor tuttu kendini. </p>
<p class="calibre2">"Tamam geliyorum" dedi, der demez de Cemil'i anımsadı. "Ama..." </p>
<p class="calibre2">"Ne oldu?" diye sordu Aleksandra. </p>
<p class="calibre2">"Hay aksi... telaştan unuttum. Burada korkunç olaylar oldu..." </p>
<p class="calibre2">Sustu, ne yapacağını bilemiyordu. Ona en çok ihtiyacı olduğu anda kızını yalnız mı bırakacaktı? Ama Kiev'e giderse Cemil ne olacaktı? Belki de haksız yere ölüme ya da uzun yıllar hapishane yaşamına mahkûm edilecek genç bir adamı böyle bir durumda tek başına bırakıp gitmeyi kendine yediremiyordu. </p>
<p class="calibre2">"Beni korkutuyorsun, ne oldu baba?" diye sordu Aleksandra, kaygıyla. </p>
<p class="calibre2">"Korkma, benimle ilgili değil. Öğrencilerimin başında büyük bir bela var." </p>
<p class="calibre2">Yine sustu Leonid. </p>
<p class="calibre2">"Nasıl bir bela?" diye sordu Aleksandra. </p>
<p class="calibre2">"İki öğrencim öldü... Telefonda anlatılacak gibi değil." </p>
<p class="calibre2">Kısa bir sessizlik oldu. </p>
<p class="calibre2">"Anlıyorum" dedi Aleksandra. "Bana gelmesen de olur." </p>
<p class="calibre2">Kırgın mıydı, yoksa gerçekten de babasına yardımcı olmaya mı çalışıyordu, kestiremedi Leonid. </p>
<p class="calibre2">"Olmaz" dedi. "Mutlaka yanına geleceğim. Ama bana biraz zaman ver. Çok değil, bir gün, yalnızca bir gün... Yarın, yarın ilk trenle geliyorum." </p>
<p class="calibre2">"Harika, ben o kadar da kötü değilim zaten" dedi Aleksandra sesine yapay bir neşe vermeyi başararak. </p>
<p class="calibre2">"Özür dilerim kızım" dedi Leonid, sesi titremeye başlamıştı. "Ama şu anda onları bırakamam." </p>
<p class="calibre2">"Tamam baba. Anlıyorum... Ben iyiyim, gerçekten." </p>
<p class="calibre2">Kızının ona gereksinimi olduğunu, üzmemek için rahat davrandığını çok iyi biliyordu Leonid, ama elinden gelen bir şey de yoktu. </p>
<p class="calibre2">"Sağol canım, seni yine arayacağım. Bir gün sonra da yanındayım zaten." </p>
<p class="calibre2">"Bekliyorum" dedi Aleksandra, sesi doğal halini almıştı. "Hoşça kal." </p>
<p class="calibre2">"Hoşça kal" dedi Leonid, ama ahizeyi yerine koyamadı, ta ki kulağına duygusuz, duyarsız bir düdük sesi gelinceye kadar. Telefonu kapattı, yanda Seyşel'le konuşan kız öğrenciye fark ettirmeden, eliyle gözyaşlarını sildi. </p>
<p class="calibre2">Sonra adımlarını hızlandırarak dekanın odasına yöneldi. </p>
<p class="calibre2">Odasında, bu gece genel sekretere söyleyeceği sözleri tasarlarken yakaladı Yuriy Konstantinoviç'i. Kırlaşmış saçları ile gri takım elbisesi hoş bir uyum sağlamış, gümüş rengi çerçeveli gözlüklerinin de katkısıyla saygın bir akademisyen görünümü almıştı yaşlı dekan. </p>
<p class="calibre2">"Şükür sizi zamanında bulabildim" diyerek yaklaştı Leonid. </p>
<p class="calibre2"/>
<p class="calibre2">"Kötü görünüyorsunuz" dedi, gözlüklerinin üzerinden onu süzen Yuriy Konstantinoviç. "Ne oldu kuzum size?" </p>
<p class="calibre2">"Şu cinayet soruşturması..." dedi yutkunarak, merdivenleri çıkarken soluk soluğa kalmıştı. </p>
<p class="calibre2">"Gelin şöyle oturun" dedi dekan. "Önce bir soluklanın." </p>
<p class="calibre2">"Vaktimiz yok. Suçsuz yere çocuğu mahkûm edecekler." </p>
<p class="calibre2">"Hangi çocuğu?" </p>
<p class="calibre2">"Cemil'i... Cemil Türk yoldaşlardan biri. Ellerinde yeterli kanıt yok. Suça fail yaratmaya çalışıyorlar." </p>
<p class="calibre2">Dikkatle Leonid'i süzen yılların diplomatı Yuriy Konstantinoviç'n çelik mavisi gözbebeklerinde bir parıltı yanıp söndü. </p>
<p class="calibre2">"Peki, şu sizin dostunuz Andrey ne diyor bu işe?" </p>
<p class="calibre2">"Bilmiyorum" dedi Leonid. "Ona ulaşmaya çalıştım, başaramadım. Bu yüzden size geldim. Merkez Komitesi'ne başvuralım. Soruşturmanın işkenceye dönüşmesini engelleyelim." </p>
<p class="calibre2">"İşkence mi yapıyorlar?" </p>
<p class="calibre2">"Henüz değil, ama yapacaklar." </p>
<p class="calibre2">"Bundan nasıl emin olabiliyorsunuz?" </p>
<p class="calibre2">"Sorgudaydım, oradan geliyorum. Ellerinde kanıt yok. Zorla alınmış bir ifadeye gereksinimleri var." </p>
<p class="calibre2">Yuriy Konstantinoviç düşünceli bir tavırla, gözlüğünü çıkardı. Bir süre düşünüyormuş gibi yaparak gözlüğünün sapıyla oynadı. Sonra Leonid'e dönerek, </p>
<p class="calibre2">"Bana biraz abartıyormuşsunuz gibi geliyor" dedi. "İstihbaratçılarımızın bu kadar düşüncesizce davranacaklarını sanmıyorum. Belki zanlıyı biraz korkutmak için kabalaşmışlardır." </p>
<p class="calibre2">"Hayır" dedi Leonid, çaresizlik içinde. "Onları tanıyorum. Çocuğun canına okuyacaklar." </p>
<p class="calibre2">"Peki" dedi, Yuriy Konstantinoviç. "Asaf ne diyor bu işe. Asaftı değil mi, TKP adına sorguya katılan yoldaşın adı?" </p>
<p class="calibre2">"Evet Asaf. O da kararsız. Bizimkileri tanımıyor. Bir de..." </p>
<p class="calibre2">"Bir de..." diye kurnaz bir ses tonuyla sordu dekan. </p>
<p class="calibre2">"Yanlış adım atıp kendi konumunu sarsmaktan korkuyor." </p>
<p class="calibre2">"Anlıyorum" dedi dekan. "Merak etmeyin, ilgileneceğim. Bu akşam Kremlin'de akademisyenlerin yemeği var. Yemekte..." </p>
<p class="calibre2">"Şimdi telefon etseniz" diye kesti sözünü Leonid. </p>
<p class="calibre2">"Bu işler telefonla çözülmez" diyerek karşı çıktı dekan. "İlgili yoldaş </p>
<p class="calibre2">orada olacak. Yüz yüze konuşmakta fayda var." </p>
<p class="calibre2">Yorgun gözlerle süzdü dekanı Leonid. O kalabalıkta, herkesin parti genel sekreterine saygılarını sunmaya çalıştığı görkemli seremonide, ilgili yoldaşı bulması bile kuşkuluydu. Bulsa da bu konuyu ya hiç açmayacak ya da şöyle bir değinip geçecekti. "Bu adam yardım etmeyecek" diye geçirdi aklından. Umudu kırılmaya başlamıştı. Omuzları çökmüş, başı önüne düşmüş bir halde öylece kaldı bir süre. Ama pes edemezdi. Daha oynayacak kozu vardı. Kurkino'ya gidip, Türk kolektifini harekete geçirerek parti merkezini ayaklandırabilir, Cemil'in daha adil bir biçimde sorgulanmasını sağlayabilirdi. Hiçbir şey söylemeden usulca doğruldu. </p>
<p class="calibre2">"Kalkıyor musunuz?" dedi dekan. "Merak etmeyin bu işi hallederiz. Siz asıl kendinize dikkat edin. Renginiz sapsarı, yerinizde olsam doğru revire iner, tansiyonumu ölçtürürdüm." </p>
<p class="calibre2">"Sağlığıma gösterdiğiniz ilgiye teşekkür ederim yoldaş dekan" dedi Leonid, duygularını belli etmemeye çalışarak. Tıpkı diplomatlık günlerinde olduğu gibi mesafeli, ama nazik bir gülümsemeyle bakıyordu adama. Her şeye rağmen vazgeçmek niyetinde değildi. Belki onu etkiler, son anda yardım etmesini sağlarım umuduyla ekledi. "Ama Cemil'i de unutmazsanız sevinirim. O bizim öğrencimiz." </p>
<p class="calibre2">"Unutacağımı kim söyledi. Bu gece o işi halledeceğim." </p>
<p class="calibre2">Masaya yaklaşarak dekana elini uzattı. </p>
<p class="calibre2">"Size güveniyorum Yuriy Konstantinoviç" dedi, adamın elini sıkarken. </p>
<p class="calibre2">Davranışlarındaki sahtelik kendisini bile rahatsız ediyordu, ama yılmadı, kendi inançsızlığına da karşı durarak sürdürdü konuşmasını. "Ne olur Cemil'i o adamların elinden kurtarın. Okulumuzun adının böyle bir zorbalıkla kirletilmesine izin vermeyin." </p>
<p class="calibre2"/>
<p class="calibre2">"Bundan kuşkunuz olmasın" dedi dekan, öğretmeninin elini aynı heyecanla sıkarken, ama gözleri daha şimdiden önünde duran notlara kaymış, bu gece yemekte genel sekretere söyleyeceği sözleri yeniden kafasından geçirmeye başlamıştı. </p>
<p class="calibre2">Yirmi sekizinci bölüm</p>
<p class="calibre2">Leonid, saat 22.00'ye doğru varabildi siteye. Okulda araç bulamamış, önce metroyla Reçnoy Vakzal İstasyonu'na, orada uzun süre bekledikten sonra da bulduğu bir taksiyle Kurkino'ya gelebilmişti. </p>
<p class="calibre2">Siteye gelir gelmez önce yolunun üzerindeki oyun salonuna uğradı, bilardo oynayan Turgut ile Durmuş'a sekreterin nerede olduğunu sordu. Odasında olduğunu öğrenir öğrenmez de iki yoldaşın şaşkın bakışlarına aldırmadan, hızlı adımlarla Türk kolektifinin kaldığı daireye yollandı. </p>
<p class="calibre2">Türk öğrenciler Leonid'den saatler önce, ortalık daha kararmamışken dönmüşlerdi. Otobüse binerken Cemil'i aralarında göremeyen Şerif ile Nejat, parti sekreterini bir köşeye çekip, "Nerede kaldı bu çocuk?" diye sormuştu. Olan bitenden haberi olmayan Hikmet, "Asaf yoldaşla bir işi var. Gece döner herhalde" </p>
<p class="calibre2">demişti. Bu açıklama Şerif ile Nejat'a doyurucu gelmese de geceyi beklemeyi uygun görerek, daha fazla eşelememişlerdi konuyu. Ama akşam olup da yemek masasında Cemil'i göremeyince Şerif daha fazla dayanamamış, "Cemil'in bu kadar gecikmesi normal değil, Asaf'a telefon edelim" demişti. </p>
<p class="calibre2">O sırada iyi pişirilmiş bifteğinden düzenli aralıklarla kestiği ikinci parçayı ağzına atmakla meşgul olan Hikmet, "Gelir canım, merak edecek bir şey yok" diyerek geçiştirmeye çalışmıştı. </p>
<p class="calibre2">Arkadaşının bu kadar rahat olmasına canı sıkılan Şerif, "Ya merak edecek bir şey varsa?" diye üstelemişti. "Ya Mehmet ile Kerem gibi Cemil'i de kaybedersek." </p>
<p class="calibre2">Lokması boğazında kalmıştı Hikmet'in, ağzındaki eti aceleyle zar zor yutarak, "Bunu da nereden çıkarıyorsun yoldaş?" diyebilmişti. "Biliyorsun o olaylar kapandı." </p>
<p class="calibre2">"O zaman Cemil'i neden çağırdılar?" </p>
<p class="calibre2">Şerif'in kararlı bakışları tedirginlikten çok öfke uyandırmıştı Hikmet'te. </p>
<p class="calibre2">"Nereden bileyim" diye çıkışmıştı. "Parti işi bu? Cemil'le ne görüşeceksiniz diye soramazdım ya!" </p>
<p class="calibre2">"Artık sorabilirsin. Cemil çok gecikti" demişti Nejat, önündeki su bardağını asabi bir şekilde masanın ortasına iterek. "Bunca olaydan sonra hassasiyetimizi normal karşılarlar herhalde." </p>
<p class="calibre2">"Yoldaşlar haklı" demişti Can, her zamanki ağırbaşlılığı içinde. "Bu kadar gecikmemesi lazımdı." </p>
<p class="calibre2">"Belki yemekten sonra gelir" diyerek, ortalığı yatıştırmak istemişti Turgut. </p>
<p class="calibre2">"Ben biraz daha bekleyelim derim." </p>
<p class="calibre2">"Bence de bekleyelim" demişti Beşir. "Ortalığı boş yere velveleye verip Sovyet yoldaşlara rezil olmayalım." </p>
<p class="calibre2">Önündeki borç çorbasını kaşıklayan Durmuş yemeği bitinceye kadar sesini çıkarmamış, sonunda dudaklarım yalayıp gözlerinde alaycı bir ifadeyle Hikmet'e bakarak, "Belki de Cemil'in Asaf yoldaşla görüşmesi çoktan bitmiştir de Aliki yoldaşla Türk-Yunan anlaşmazlığı üzerine uzun bir konsültasyona başlamışlardır" </p>
<p class="calibre2">demişti. </p>
<p class="calibre2">"Cemil'i kendinle karıştırdın" diye atılmıştı Nejat. "O senin gibi sorumsuz değildir. Bir kadınla beraber olacağım diye yoldaşlarını merak içinde bırakmaz." </p>
<p class="calibre2">Durmuş'un geniş alnı kırışmış, çekik gözleri iyice küçülmüş, "Ne diyorsun sen be?" diye çıkışmıştı. </p>
<p class="calibre2">"Herkesin bildiğini söylüyorum" demişti Nejat, sesini en az onunki kadar yükselterek. "Yalan mı, şu bulaşıkçı kadın için kaç gece uykusuz bıraktın bütün kolektifi." </p>
<p class="calibre2">"Tamam yoldaşlar, tamam" diyerek araya girmişti Hikmet, yan masalarda oturan Lübnanlılar ile İsraillilerin kınayan bakışlarını üzerlerinde hissederek. "Saat ona kadar bekleriz. Eğer Cemil gelmezse, Asaf'ı ararız." </p>
<p class="calibre2">Yüzlerdeki gerginlik silinmese de tartışma böylece tatlıya bağlanmış, herkes önündeki yemeğe dönmüştü yeniden. </p>
<p class="calibre2"/>
<p class="calibre2">Ama aradan iki saat daha geçip de Cemil gelmeyince Şerif ile Nejat, Hikmet'in odasına damlamışlardı hemen. Odasında yalnızdı Hikmet; yemekten dönünce, oda arkadaşı Durmuş'un dağınıklığına söylenerek ortalığı toplamış, masanın üzerindeki kitapları yerleştirmiş, giysilerini küçük dolaba astıktan sonra eşofmanlarını giyerek yatağa uzanmış, Bulgaristan partizanlarının bitmek bilmez kahramanlık öykülerinin anlatıldığı kızıl dizilerden birine dalıp gitmişti. Şerif ile Nejat'ın içeri girdiğini görünce, asık bir suratla yatağında doğrularak sormuştu:</p>
<p class="calibre2">"Gelmedi mi?" </p>
<p class="calibre2">"Gelmedi" demişti Şerif kaygıyla. "Bu çocuğun başında bir iş var." </p>
<p class="calibre2">"Boş yere kaygılanıyorsun" demişti Hikmet. "Asaf yoldaşla birliktedir." </p>
<p class="calibre2">"Okulda değillerdi, nereye gideceklerini sana söylemediler mi?" </p>
<p class="calibre2">"Okulda olmayacaklarını biliyorum, ama nereye gideceklerinden haberim yok" </p>
<p class="calibre2">demişti Hikmet. </p>
<p class="calibre2">"Saat on" demişti Şerif, kolundaki saati göstererek. "Artık Asaf'ı aramalıyız." </p>
<p class="calibre2">"Peki" demişti Hikmet, sıkıntıyla iç geçirip. "Madem içiniz rahat değil, arayalım bakalım." </p>
<p class="calibre2">İsteksizce kalkmıştı yataktan. İki arkadaşının acele etmesine aldırmadan üşengen adımlarla elbise dolabına yaklaşmış, askıya özenle asılmış giysilerim almış, eşofmanının üstüne kalın yün pantolonunu giymiş, sırtına paltosunu geçirmiş, botlarının bağcıklarını ağır ağır bağladıktan sonra, "Gidebiliriz" </p>
<p class="calibre2">demişti. </p>
<p class="calibre2">"Nihayet" diye mırıldanmıştı, başından beri sabırsızlıkla onu izleyen Nejat. </p>
<p class="calibre2">"Bir şey mi söyledin?" diye sormuştu Hikmet. </p>
<p class="calibre2">"Yok yok, bir şey demedim. Hadi gidelim artık" demişti Nejat, öfkesini bastırarak. </p>
<p class="calibre2">Üçü birlikte çıkmışlardı odadan, merdivenlerden hızla inmişler, ama Hikmet ağır kanlılığından mı, telefon etmek istememesinden mi bilinmez, hep arkada kalmıştı. Tam binanın kapısından çıkarken Leonid'le karşılaşmışlardı. </p>
<p class="calibre2">"Nereye gidiyorsunuz?" diye sordu Leonid. Öğretmenlerini karşılarında bulan Hikmet'in içini nedense bir sevinç kaplamıştı. </p>
<p class="calibre2">"Asaf'a telefon edecektik" dedi. "Yoldaşlar kaygılanıyorlar. Cemil dönmedi de." </p>
<p class="calibre2">"Ben de bunun için geldim" dedi Leonid. "Hadi içeri girelim." </p>
<p class="calibre2">Rus öğretmenin solgun yüzüne sinen kaygı yüklü ağırlığı hemen fark etti Şerif. </p>
<p class="calibre2">"Cemil'in başına bir iş geldi, değil mi?" diye sordu. </p>
<p class="calibre2">"Yukarı çıkalım da öyle konuşuruz" dedi Leonid bakışlarını kaçırarak. </p>
<p class="calibre2">Leonid'in açıklamamasına karşın üçü de kötü bir şeyler olduğunu sezinlemişlerdi. İlk kez kaygılandı Hikmet. Yoksa Cemil'in başı gerçekten de belada mıydı? Onu görüşmeye kendisi yollamıştı. Gerçi randevuyu Asaf vermişti, ama Cemil'e ileten oydu. Asaf görüşmeyi verdiğini reddederse? Niye reddetsindi canım? "Ben de Kerem gibi paranoyaklaşmaya mı başladım ne?" diye düşündü. </p>
<p class="calibre2">Tırabzanlara tutunarak merdivenleri çıkan Leonid'e kaydı gözleri, belki de boş </p>
<p class="calibre2">yere tasalanıyordu. Belki de Cemil şimdi okulda oturmuş parti yetkilileriyle sohbet ediyordu. </p>
<p class="calibre2">Daire kapılarının önündeki sahanlığa geldiğinde hangi kapıya yöneleceğim bilemedi Leonid, öğretmenlerinin neden duraksadığını anlayan Hikmet, "Parti odasına gidelim yoldaş" dedi. </p>
<p class="calibre2">Işıkları yakıp paltoları çıkardılar. Masaya oturur oturmaz konuyu açtı Leonid. </p>
<p class="calibre2">"Cemil zor durumda" dedi, kül rengi gözlerim tek tek yoldaşların yüzlerinde gezdirerek. "Ona yalnızca siz yardım edebilirsiniz." </p>
<p class="calibre2">"Tutuklandı mı?" diye sordu Şerif, sanki olanları biliyormuşçasına. </p>
<p class="calibre2">"Gözaltında. Onu Mehmet ile Kerem'in katili olmakla suçluyorlar." </p>
<p class="calibre2">Hikmet aptallaşmıştı. </p>
<p class="calibre2">"Ama..." </p>
<p class="calibre2">"Yapılan açıklamaların hepsi yalandı" diye açıkladı Rus öğretmen. "Cemil'den kuşkulanıyorlardı. Onu ürkütmemek için Kerem'in mektubuna inanmış göründüler." </p>
<p class="calibre2"/>
<p class="calibre2">"Vay be! Demek bizi kandırdılar ha" dedi Nejat; sevdikleri tarafından aldatılan bir çocuğun kırılgan ifadesi belirmişti yüzünde. </p>
<p class="calibre2">"Onları anlamalısın Nejat yoldaş. Söz konusu olan sizin güvenliğinizdi. </p>
<p class="calibre2">Soruşturma için bazı önlemler alınmalıydı. Bu zorunluydu. Ben de onayladım. </p>
<p class="calibre2">Ancak Cemil'i suçlayacak hiçbir kanıt bulunamadı. Onu serbest bırakmaları gerekirdi. Bırakmadılar..." </p>
<p class="calibre2">Leonid sanki birden anımsamış gibi durdu. </p>
<p class="calibre2">"Sahi Nejat yoldaş, sizin okuduğunuz Komünist Manifesto'nun sayfalarından birinde sigara yanığı var mıydı?" </p>
<p class="calibre2">Utangaç bir gülümseme belirdi Nejat'ın dudaklarında. </p>
<p class="calibre2">"Evet, on birinci sayfada. Bizim kitap sürekli kayboluyordu. Ben de öyle bir işaret koymak zorunda kaldım." </p>
<p class="calibre2">"Biliyordum" dedi Leonid, kendi kendine konuşur gibi. "Peki sizin kitap nerede? Onu bulabilir misin?" </p>
<p class="calibre2">"Odamızda herhalde." </p>
<p class="calibre2">"Hayır odanızdaki kitap sizinki değil, o katilinki." </p>
<p class="calibre2">"Katilinki mi?" </p>
<p class="calibre2">"Evet, ama bizim polis Cemil'in sandı." </p>
<p class="calibre2">"Cemil anlatmadı mı?" </p>
<p class="calibre2">"Anlattı ama inanan kim? Onun katil olduğunu düşünüyorlar." </p>
<p class="calibre2">"Kitap yüzünden mi kuşkulanıyorlar Cemil'den?" diye safça sordu Nejat. </p>
<p class="calibre2">"Yalnızca kitap değil, başka şeylerde var. Ama daha önemlisi bizimkiler kuşku sınırını çoktan geçtiler. Cemil'in katil olduğundan adeta eminler." </p>
<p class="calibre2">"İşkence mi yapacaklar?" dedi Şerif, korktuğunun başına gelmesinden endişelenen bir adamın gergin ses tonuyla. Leonid yanıt vermek yerine kül rengi gözlerinde acı bir ifadeyle baktı yüzüne. Odayı ağır bir suskunluk kaplamıştı. </p>
<p class="calibre2">"Buna engel olmalıyız" diyen Nejat'ın heyecanlı sesiyle bozuldu sessizlik. </p>
<p class="calibre2">"Cemil'i onların eline bırakamayız." </p>
<p class="calibre2">"Ne yapabiliriz ki?" diyerek, daha kavgaya girmeden teslim olmuş bir savaşçının ezikliği içinde boynunu büktü Hikmet. </p>
<p class="calibre2">Ama Leonid umudunu yitirmemişti, inançla açıkladı:</p>
<p class="calibre2">"Kolektifi toplayıp parti merkezini uyarmak için bir karar alabilirsiniz. </p>
<p class="calibre2">Hikmet'in yüzündeki korkak ifadenin sürdüğünü görünce eklemeden geçemedi. "Cemil bu kolektifin bir üyesi. Onu savunmak herkesten önce size düşer." </p>
<p class="calibre2">"İyi de" dedi Hikmet. "Hiç düşündünüz mü, Sovyet polisi bu işin üzerinde niye bu kadar çok duruyor? Ateş olmayan yerden duman çıkmaz." </p>
<p class="calibre2">"Ne dumanı yahu?" diye söylendi Şerif, sabrı taşmak üzereydi. "Duymadın mı? </p>
<p class="calibre2">Adamların ellerinde kanıt manıt yokmuş. Zorla kabul ettirecekler suçu çocuğa." </p>
<p class="calibre2">"Valla bilemiyorum" diyerek kendini geri çekti Hikmet. "Ortada iki ölü var. </p>
<p class="calibre2">Kolektifteki öteki yoldaşların can güvenliği..." </p>
<p class="calibre2">"Tamam tamam, anladık" diyerek lafını ağzına tıktı Şerif. "Sen karışmayacaksın bu işe. Hiç değilse bize engel olma." </p>
<p class="calibre2">"Niye olayım canım" dedi Hikmet, ama sanki dünyanın bütün yükü omuzlarına binmiş gibi yorgun bir ifade kaplamıştı gözlerini. </p>
<p class="calibre2">"O zaman kolektifi toplayıp konuşalım" dedi Nejat, neredeyse herkese haber vermek için yerinden fırlamaya hazır bir ivecenlikle. </p>
<p class="calibre2">Şerif ile Leonid kararsızlıkla birbirlerine baktılar, bunu fırsat bilen Hikmet atıldı. </p>
<p class="calibre2">"Yanlış yapıyorsunuz yoldaş" dedi. "Soruşturmada parti zaten temsil ediliyor. Yani parti olanlardan haberdar. Asaf'ı aşarak parti merkezine baskı yapmaya çalışmamız karışıklık yaratır. Asaf yoldaşla konuşun." </p>
<p class="calibre2">"Bunun bir yararı olacağını sanmıyorum" dedi Leonid, umutsuzca başını sallayarak. "Asaf'la ben konuştum, onun Cemil'e yardım etmeye niyeti yok." </p>
<p class="calibre2">"O zaman sonucuna da katlanır" dedi Hikmet, sanki çok önemli bir gerçeği dile getirmiş gibi kasılarak. </p>
<p class="calibre2">"Sonucuna katlanırmış" diye, öfkeyle arkadaşını taklit etti Şerif. </p>
<p class="calibre2">"Anlamıyor musun hâlâ, sonuçlara katlanacak olan Cemil. Yakacaklar çocuğu. Ama sana göre hava hoş. 'Kararları Asaf verdi' deyip çekileceksin kenara. Böylece partinin işleyişi, düzeni de bozulmamış olacak. Hayatında bir kere olsun bağımsız düşün be." </p>
<p class="calibre2"/>
<p class="calibre2">"Böyle konuşmaya hakkın yok" diye parladı Hikmet. "Sen kim oluyorsun da beni yargılıyorsun." </p>
<p class="calibre2">"Ben senin yoldaşın oluyorum. Bırak artık şu yalakalığı da adam ol, adam." </p>
<p class="calibre2">Hikmetin donuk gözleri canlanır gibi oldu. Şerif'e bir şeyler söylemek istedi, beceremedi, Leonid'e döndü. </p>
<p class="calibre2">"Kusura bakmayın, ama ben burada daha fazla kalamayacağım" dedi. Ağzını bozmaktan, kendini tutamayıp Şerifle kavga etmekten korkuyordu. </p>
<p class="calibre2">"Tabiî bu da bahanesi" diye kışkırttı onu Şerif. "Kaç oğlum, kaç. İş tatlıya bağlanınca çıkarsın ortaya." </p>
<p class="calibre2">Hikmet'in suratı kıpkırmızı olmuştu. Ama kendini tutmasını bildi, tek söz bile etmeden kalktı, kapıya yöneldi. </p>
<p class="calibre2">"Nereye gidiyorsun yoldaş?" diyecek oldu Nejat. </p>
<p class="calibre2">"Bırak gitsin" dedi Şerif, önemsemez bir tavırla. "Onun bize Bir yararı olmaz. Kolektifi toplamanın filan da anlamı yok. Yoldaşların çoğu iyi niyetli, belki ortak bir karar çıkar, ama parti merkezinin bunu takacağım sanmıyorum. Şu sıra konferans hazırlıkları sürüyor. Ortalık toz duman. Bize doğrudan ilişki kurabileceğimiz biri lazım." </p>
<p class="calibre2">"Nereden bulacağız o kişiyi?" diye sordu Nejat. </p>
<p class="calibre2">"Benim tanıdığım biri var" dedi Şerif, kendinden emin bir tavırla. "Darbe öncesinde birlikte çalışmıştık; Baran yoldaş. Sağlam biridir. Şimdi TKP MK </p>
<p class="calibre2">üyesi. Ona ulaşırsak Cemil'i kurtarırız." </p>
<p class="calibre2">"Telefon numarası yanında mı?" </p>
<p class="calibre2">"Aklımda" dedi Şerif, kurnaz bir gülümsemeyle. "Ülkede başım sıkıştığında sık sık arardım onu." </p>
<p class="calibre2">"Çok iyi, çok iyi" diye mırıldandı Leonid, kül rengi gözleri akşamdan beri ilk kez ışıldıyordu. </p>
<p class="calibre2">"O zaman ne duruyoruz, hadi Baran yoldaşa telefon edelim" dedi Nejat. </p>
<p class="calibre2">"Edelim" dedi Leonid, "Ama önce senin şu sayfası yanık Manifesto'yu bulman gerek." </p>
<p class="calibre2">"Tamam" dedi Nejat. "Bütün odaları dolaşırım. Bakalım kimdeymiş bizim kitap." </p>
<p class="calibre2">"Yönetim odasında buluşuruz o zaman" dedi Şerif. "Zaman yitirmeyelim. Sen kitabı oraya getir." </p>
<p class="calibre2">"Anlaştık" dedi Nejat. On beş yaşındayken duvarlara antifaşist belgiler yazmaya çıktığı ilk eylemdekine benzer, taptaze bir heyecanla yöneldi kapıya. </p>
<p class="calibre2">Yönetim odası sitedeki ikinci binanın giriş katandaydı. Sitenin, sırtı ezilmiş siyah bir kaplumbağayı anımsatan kocaman ahizeli tek telefonu bu odada bulunuyordu. Öğrencilerin çoğu yasadışı çalışmak zorunda kalan partilere üye olduklarından ülkelerindeki yakınlarıyla konuşmak gibi bir talepleri olmuyor, telefona da pek gereksinim duymuyorlardı. Ama zaman geçip de okulda dostluklar, kurulup, aşklar yaşanmaya başlayınca telefona olan talep artmış, pek sık olmasa da yönetim odasının önünde küçük kuyruklar oluşmaya başlamıştı. </p>
<p class="calibre2">Binadan içeri girdiklerinde konuşmalar duyan Leonid, yine telefon kuyruğu var sanmıştı, ama yaklaşınca içeridekilerin yüksek sesle neşeli bir muhabbete koyulduklarını anladı. Konuşmaları Şerif de duymuş, önemsememişti, aklı Baran'daydı. Bakalım onlara yardım edecek miydi? Pis bir işti; ortalıkta iki ölü vardı. O bunları düşünürken Leonid adımlarını iyice hızlandırmıştı. Yönetim odasının önüne gelince de hiç beklemeden kapıyı usulen şöyle bir tıklatıp daldı içeri, biraz geriden gelen Şerif de peşinden. </p>
<p class="calibre2">Önce iriyarı üç sivil polis çarptı Leonid'in gözüne. Bir adamı ortalarına almışlar, yan şaka, yarı ciddi sıkıştırıyorlardı. İçeri birilerinin girdiğini anlayınca dudaklarında yarım kalmış gülümseyişleriyle döndüler, böylece iri gövdeleriyle oluşturdukları çember aralandı, sorguladıkları adamın yüzü açığa çıktı: bu, yemekhanedeki yaşlı aşçı Aleksey'den başkası değildi. Adamın kıpkırmızı olmuş iri burnunu gören Leonid polislerin onu dövdüklerini sandı, ama odayı kaplayan keskin alkol kokusunu duyunca yaşlı aşçının kibrit çaksan parlayacak kadar sarhoş olduğunu anladı. </p>
<p class="calibre2">Polisler önünden çekilince, Aleksey de içeri girenleri görmüş, tek gözünü kısarak onları tanımaya çalışmış, kim olduklarını fark edince de çürük dişlerini göstererek gülümsemiş, sağ ve sol yakası en az beşer madalyayla kaplı eski ceketinin düğmelerini ilikleyerek saygıyla ayağa kalkmıştı. </p>
<p class="calibre2"/>
<p class="calibre2">"Ooo Leonid İvonoviç, iyi akşamlar... İyi akşamlar yoldaş Türk" diyerek yerlere kadar eğilerek onları selamladı. Sonra sanki bu oda kendi eviymiş gibi, polisleri aralayarak pencere kenarındaki boş iskemleleri gösterdi:</p>
<p class="calibre2">"Buyrun, gelin şöyle oturun." </p>
<p class="calibre2">Onun bu tavrı belki de sitedeki son geceleri geçirmekte olan sivil polislerin şefi Dimitriy'i rahatsız etmişti. Az önce bu yaşlı sarhoşu konuşturup kahkahalar atan genç polis, "Tamam yoldaş Aleksey, sen sakin ol bakalım" </p>
<p class="calibre2">diyerek, omuzlarından tuttuğu gibi iskemlesine oturttu. Leonid'e dönerek, </p>
<p class="calibre2">"Mutfaktan erzak aşırırken yakaladık onu" dedi. </p>
<p class="calibre2">"Ben bir şey çalmadım" diyerek, yeniden doğrulmaya çalıştı Aleksey. Ondan atik davranan Dimitriy yaşlı adamın kıpırdamasına izin vermedi, ama konuşmasına da engel olamadı. </p>
<p class="calibre2">"Buradakilerin çoğu Arap. Arap ne demek, Müslüman. Müslümanlar domuz etini sevmez. Yani bu jambonları kimse yemiyordu, çürüyeceklerdi. Depoda bozulacaklarına bu ihtiyarcığın midesini şenlendirmeleri daha iyi olmaz mı?" </p>
<p class="calibre2">Leonid'in gergin suratında zamansız bir gülümseme belirdi. </p>
<p class="calibre2">"Gülüyorsunuz Leonid İvanoviç" dedi yaşlı aşçı, boynunu bükerek. "Ama yine de beni ihbar etmekte bir sakınca görmediniz." </p>
<p class="calibre2">"İhbar mı?" dedi Leonid. Adamın söylediklerinden bir şey anlamamıştı, soru dolu bakışlarını Dimitriy'e çevirdi. </p>
<p class="calibre2">"Ona aldırmayın" dedi Dimitriy. "Sarhoş, ne dediğini bilmiyor." </p>
<p class="calibre2">"Sarhoş senin babandır" diye gürledi Aleksey. "Biz eski toprağız evlatçığım. </p>
<p class="calibre2">Öyle iki kadeh votkayla kendimizi kaybetmeyiz." </p>
<p class="calibre2">Feri kaçmış gözlerini Leonid'e çevirerek sürdürdü sözlerini. </p>
<p class="calibre2">"Ben Türkleri çok severim Leonid İvanoviç. Mert insanlardır, cesur insanlardır. Ama bana bunu nasıl yaptılar anlayamadım? Onlara çok gücendim, çok." </p>
<p class="calibre2">"Niye gücendin?" diye sordu Leonid, gülümsemesini yitirmeden. </p>
<p class="calibre2">"Beni ihbar ettiler." </p>
<p class="calibre2">"Bir dakika, ne diyorsun? Kim ihbar etti seni?" diye sordu Leonid, adamın söylediklerinden kuşkulanır gibi olmuştu. </p>
<p class="calibre2">"Sizin öğrencilerden biri. Şu hafif kilolu, gür saçlı olanı. Benim Alyoşam gibi hep yalnız dolaşan..." </p>
<p class="calibre2">Kimden bahsettiğini çıkarmaya çalışıyordu Leonid. </p>
<p class="calibre2">"Siz ona aldırmayın Leonid İvanoviç" dedi Dimitriy yeniden. "Ne konuştuğunu bilmiyor." </p>
<p class="calibre2">"Ne konuştuğumu biliyorum ben" diye atıldı Aleksey. "Onunla karşılaştık. </p>
<p class="calibre2">Karşılaşmak ne demek, çarpıştık. Hızla koşuyordu, bir çarptı bana. Hoop kucağımdaki erzaklar havaya. Artık o karanlıkta toparlayabilirsen toparla. Odama gittim ki jambon eksik..." </p>
<p class="calibre2">Yaşlı adam matrak matrak anlatırken, Şerif, "Ne olmuş, ne anlatıyor?" diye sordu Leonid'e. </p>
<p class="calibre2">"Erzak çalıyormuş. Yakalamışlar. Onu Türk öğrencilerden birinin ihbar ettiğini söylüyor" dedi Leonid, dalgınlaşmıştı, aklını bir şey kurcalıyor gibiydi. </p>
<p class="calibre2">"Bu adam normal değil" dedi Şerif. "Geçenlerde durup dururken Kerem'e kahvaltı hazırladı." </p>
<p class="calibre2">"Kerem'e mi?" diye sordu Leonid, dalgınlığından sıyrılarak. </p>
<p class="calibre2">"Evet, Kerem'e" diye başını salladı Şerif, gözleri sarhoşluğun daha da sevimli hale getirdiği yaşlı adama takılıp kalmıştı. </p>
<p class="calibre2">"Sakın sözünü ettiği kişi Kerem olmasın?" diye sordu Leonid. </p>
<p class="calibre2">"Olabilir" dedi Şerif, bir anlam çıkarmaya çalışmayarak. "Bunun ne önemi var ki?" </p>
<p class="calibre2">"Çok önemi var. Cinayet gecesi bulunan jambonu hatırlasana?" </p>
<p class="calibre2">Şerif bağlantıyı çözememiş, şaşkın düşünürken, Leonid yaşlı aşçının yanına yaklaşarak elini dostça adamın omzuna koydu. </p>
<p class="calibre2">"Sana çarpan öğrenci Kerem miydi?" diye sordu. </p>
<p class="calibre2">Yaşlı adamın suratında aptal bir ifade belirdi. </p>
<p class="calibre2">"Kerem mi? Adını bilmem" dedi. "Benim Alyoşam gibi sessiz olan." </p>
<p class="calibre2">"Hani şu geçenlerde kahvaltı götürdüğün öğrenci mi?" </p>
<p class="calibre2">Yaşlı adamın yüzü ışıdı. </p>
<p class="calibre2"/>
<p class="calibre2">"Evet" dedi. "Ta kendisi." </p>
<p class="calibre2">"Aman Tanrım" diye bağırmaktan kendini alamadı Leonid. "Keremmiş!" </p>
<p class="calibre2">Leonid'i izleyen yaşlı adamın şaşkınlıktan ağzı açık kalmıştı. </p>
<p class="calibre2">"Yalvarırım kendinize gelin Leonid İvanoviç. Neler oluyor size? O öğrenciyi zaten tanıyorsunuz." </p>
<p class="calibre2">"Tabiî tanıyoruz" dedi Leonid, bütün dikkatini yaşlı adamın üzerinde toplamıştı. "Senden çok rica ediyorum, şimdi bana onunla hangi gece karşılaştığını söyler misin?" </p>
<p class="calibre2">Yaşlı adam gözlerini iri iri açarak Leonid'e baktı. </p>
<p class="calibre2">"İstersen biraz düşün" dedi Leonid. "Doğru hatırlaman çok önemli." </p>
<p class="calibre2">"Nesini düşüneceğim canım" dedi yaşlı adam, kendinden emin bir tavırla. </p>
<p class="calibre2">Sonra onları dinleyen Dimitriy'i işaret ederek. "Bakmayın siz bunların sözlerine. Sarhoş filan değilim ben. O geceyi de çok iyi hatırlıyorum. Geçen salıydı. Kahvaltıyı da çarşamba sabahı götürdüm ona zaten. Yanındaki yoldaşına sor hatırlayacaktır. O da yemekhanedeydi çünkü." </p>
<p class="calibre2">Soluğunu tutarak Şerif'e döndü Leonid. </p>
<p class="calibre2">"Bu adamın Kerem'e kahvaltı getirdiği günü hatırlıyor musun?" </p>
<p class="calibre2">Şerif'in kırışıklarla bezeli alnında hepsinden daha derin iki çizgi belirdi, yok oldu. </p>
<p class="calibre2">"Sanırım çarşamba günüydü" dedi. "Mehmet'in öldürüldüğü gecenin sabahı." </p>
<p class="calibre2">Leonid, onu kolundan tutarak sarstı. </p>
<p class="calibre2">"Emin misin?" </p>
<p class="calibre2">"Eminim" dedi, Leonid'in bu kadar telaşlanmasına bir anlam veremeden. </p>
<p class="calibre2">"Çarşamba günüydü, ama bunu niye soruyorsun ki?" </p>
<p class="calibre2">"Hatırlasana, Kerem cinayet gecesi dışarı hiç çıkmadığını söylemişti. Oysa koşarak bir yerlerden geliyormuş. Aleksey'le çarpışmış. O gece milislerin bulduğu jambon işte bu çarpışmada yere düşmüş." </p>
<p class="calibre2">Şerif'in aklı karışmıştı. </p>
<p class="calibre2">"Ama... Ama Kerem o gece hastaydı. Nasıl koşabilir ki?" diye sordu; Leonid'i saran heyecan şimdi ona geçmişti. </p>
<p class="calibre2">"Sadece nezleydi. Üstelik sabah iyi görünüyordu. Ama cinayetten sonra yaptığımız toplantıda sanki hastalığı üstelemiş gibiydi." </p>
<p class="calibre2">"Haklısın" dedi Şerif, derin bir uykudan uyanır gibiydi. Sanki gözlerinin önünden bir perde ağır ağır kalkıyor, olaylar kafasında bütünleşerek, geçmişin gerçek görüntüsünü hızla ortaya çıkarıyordu. </p>
<p class="calibre2">"Doğru, toplantıda çok iyi görünüyordu. Yanımda oturuyordu, bir kez bile hapşırdığını duymadım. Ama akşam birden ateşi çıktı, hapşırmaya başladı..." diye mırıldandı, ama hemen duraksadı. Erken bir karara varmaktan korkuyor gibiydi. </p>
<p class="calibre2">Bakışları yaşlı adama kaydı yeniden. "Acele etmeyelim. Emin olmalıyız. Kerem'i gördüğünde saat kaçtı acaba?" </p>
<p class="calibre2">Şerif'in sorusu Leonid'in kararlılığını gölgelemedi. Kendinden emin açıkladı:</p>
<p class="calibre2">"Bu saatlerde olmalı. Gündüz gözüne erzak yürüteceğini sanmıyorum bu uyanık ihtiyarın." </p>
<p class="calibre2">Ama Şerif'in gözlerindeki kuşku bulutlarının dağılmadığını görünce yaşlı aşçıya sormak zorunda kaldı. </p>
<p class="calibre2">"Peki saat? Saati hatırlıyor musun?" </p>
<p class="calibre2">"Bak bu zor işte" dedi yaşlı adam, suratını buruşturarak. "Dakikası dakikasına nasıl söylerim ben sana saati." </p>
<p class="calibre2">"Yaklaşık olarak..." </p>
<p class="calibre2">Yüzü aydınlandı yaşlı adamın. </p>
<p class="calibre2">"Hah, öyle dersen tamam. Her gece on buçukta falan kaparım mutfağı. Beş </p>
<p class="calibre2">dakka önce, beş dakka sonra, hiç değişmez bu." </p>
<p class="calibre2">"Tam cinayet saati" dedi Leonid, sevinç içinde adeta bağırarak. "Demek Keremin mektupta yazdıkları doğruymuş." </p>
<p class="calibre2">Şerif'in içinden Leonid'e sarılmak geçti, ama onları izleyen polislerin soğuk bakışlarını hissedince bundan vazgeçti. </p>
<p class="calibre2">O anda kapı açıldı, elinde Komünist Manifesto'nun bir nüshasını tutan Nejat paldır küldür daldı içeri. Soluk soluğaydı; daha ilk girdiği odada kitabı bulunca, hiç üşenmeden buraya kadar koşmuştu</p>
<p class="calibre2">"İşte bizim Manifesto" dedi, çocuksu bir coşkuyla. </p>
<p class="calibre2"/>
<p class="calibre2">Leonid kitabı aldı, Nejat'ın sağ işaret parmağıyla araladığı on birinci sayfaya baktı, gerçekten de sağ alt uç sigarayla yakılmıştı. Leonid kitaba bakarken, arkadaşlarındaki değişikliği fark eden Nejat safça sordu:</p>
<p class="calibre2">"Baran yardım edecek mi?" </p>
<p class="calibre2">"Baranla konuşmamıza gerek kalmadı" dedi Leonid, dudaklarında utku dolu bir gülümsemeyle. Başıyla Aleksey'i işaret ederek tamamladı sözlerini. "Keremin katil olduğunu kanıtlayacak bir şahit bulduk." </p>
<p class="calibre2">Önce şaka yapıyorlar sandı Nejat, ama iki yoldaşının sevinç içinde yüzen gözlerini görünce doğru söylediklerini anladı. </p>
<p class="calibre2">"Bu çok iyi işte" diye bağırarak, sağ elini yumruk yapıp havaya kaldırdı. </p>
<p class="calibre2">"Cemil'in masum olduğu belliydi zaten." </p>
<p class="calibre2">Sabrının sonuna gelen Dimitriy, "Neler olup bittiğini bize de anlatacak mısınız?" diye homurdanarak araya girdi. </p>
<p class="calibre2">"Sanırım cinayetler aydınlandı" dedi Leonid umutlu bir gülümseyişle, genç polisin asık suratına bakarak. "İş çözüldü. Katili gören bir tanığımız var artık." </p>
<p class="calibre2">"Bu sarhoş herif mi?" dedi, dudak bükerek Dimitriy. </p>
<p class="calibre2">Aleksey alınmış gözlerle baktı Dimitriy'e. </p>
<p class="calibre2">"Onu küçümseme" dedi Leonid, yaşlı adamı savunarak. "O, senin benim gibilerin ayıkken bile fark edemediklerini sarhoşken görebilecek biri. Yerinde olsam Viktor'u arar, oraya doğru geldiğimizi bildirirdim." </p>
<p class="calibre2">Dimitriy duraksadı. Konuşmaları can kulağıyla dinlemişti, cinayet bölgesinde bulunan jambondan haberi vardı, ama Leonid'in söylediklerinin ne kadarına inanabilirdi işte bundan emin değildi. Ortalıkta fol yok, yumurta yokken, harekete geçip üstlerinden azar işitmekten korkuyordu. </p>
<p class="calibre2">"Korkma" dedi Leonid. "Kendimi aptal konumuna düşürmek ister miyim hiç?" </p>
<p class="calibre2">İnanır gibi olmuştu Dimitriy, ama çekingenliğinden bir türlü kurtulamıyordu. </p>
<p class="calibre2">Kocaman elinin, birer sosisi andıran parmaklarıyla dik saçlarını kaşıdıktan sonra, "Peki" dedi. "Umarım yanılmıyorsunuzdur Leonid İvanoviç?" </p>
<p class="calibre2">"Yanılmıyorum... Hadi güven bana, nereye sakladıysan çıkar şu telsizi de ara Viktor'u. Cinayetleri aydınlatacak bir tanık bulduğunu söyle. İstersen ben konuşayım." </p>
<p class="calibre2">"Hayır hayır, ben konuşurum" dedi Dimitriy, masanın arkasındaki alet çantasına sakladığı telsizi çıkarmaya giderken. </p>
<p class="calibre2">"Aferin yoldaş Dimitriy" diye mırıldandı Leonid, takımı maçı kazanan bir futbol antrenörünün gürbüz neşesiyle. "Ekibin ve sen takdir alacaksınız." </p>
<p class="calibre2">Yirmi dokuzuncu bölüm</p>
<p class="calibre2">Dimitriy'in kullandığı minibüs KGB binasının önünde durunca, toparlanarak yanında uyuklamakta olan Aleksey'e baktı Leonid. Adamcağızın altçenesi aşağıya düşmüş, ağzındaki bütün çürük dişler ortaya çıkmıştı. Şefkatle adamın omzuna dokundu, bana mısın demedi Aleksey. </p>
<p class="calibre2">"Dürtüklemezsen uyanmaz" dedi, motoru durduktan sonra geriye dönen Dimitriy. </p>
<p class="calibre2">"Baksana sızmış herif." </p>
<p class="calibre2">O anda Aleksey'in tek gözü açıldı. </p>
<p class="calibre2">"Herif sensin" dedi. "Biraz terbiyeli ol." </p>
<p class="calibre2">Gülmemek için kendini zor tuttu Leonid. </p>
<p class="calibre2">"Hadi Aleksey Maksimoviç" dedi. "Gideceğimiz yere geldik." </p>
<p class="calibre2">Sanki canı yanıyormuş gibi eliyle belini tutarak doğruldu yaşlı adam. </p>
<p class="calibre2">Minibüsten inen Şerif ile Nejat'ın peşi sıra ilerledi. Kapıdan inince ayağı kaydı, son anda kolundan yakalayan Şerif onu düşmekten zor kurtardı. </p>
<p class="calibre2">"Teşekkür ederim" dedi yaşlı adam gülümseyerek, ama başını çevirip de KGB </p>
<p class="calibre2">binasının önünde olduklarım anlayınca beti benzi attı, olduğu yerde donup kaldı. </p>
<p class="calibre2">"Aman Tanrım" dedi istavroz çıkarak. "Beni nereye getirmişler böyle." Sonra telaşla Leonid'i aramaya başladı. Onu minibüsten inerken görünce, sendeleyerek yaklaştı, "Azizim Leonid İvanoviç, bu nasıl insanlık, bu nasıl yoldaşlık. Bir parça jambon için bir Sovyet vatandaşına yapılır mı bu?" </p>
<p class="calibre2"/>
<p class="calibre2">Leonid adamın elini yakalayıp avuçlarının içine aldı, sonra güvenle gözlerinin içine bakarak, "Sana bir şey olmayacak" dedi. "Sen tanıksın. Anladın mı, sen tutuklu değilsin." </p>
<p class="calibre2">Yaşlı adam, "İnansam mı, inanmasam mı?" diye kısa bir duraksamadan sonra, hazır ol durumuna geçti, sağ elini kalpağına götürerek selam verdi:</p>
<p class="calibre2">"Emredersiniz" dedi. "Şu andan itibaren Sovyet devletinin emrindeyim. Oğlum Alyoşa da zaten Afganistan cephesinde çarpışıyor." </p>
<p class="calibre2">"Tamam Aleksey Maksimoviç. Artık gidelim" diyerek yaşlı adamın koluna giren Leonid'le birlikte ekibin öteki üyeleri de binaya yürümeye başlamıştı. </p>
<p class="calibre2">İlk kontrollerden geçtikten sonra akşamki görevliyi aynı yerde, aynı surat ifadesiyle oturur buldu Leonid, ama onları görür görmez ayağa fırladı adam. </p>
<p class="calibre2">"Sizi aşağıda bekliyorlar yoldaş Leonid" diyerek eliyle merdivenleri gösterdi. "İsterseniz sizi götüreyim." </p>
<p class="calibre2">"Teşekkür ederim, yolu biliyorum" dedi Leonid. "Bu ne değişiklik" diye geçirdi aklından. "Andrey Alegoviç binada mı?" diye sordu, merdivenlere yönelmeden önce. </p>
<p class="calibre2">"Yoldaş Andrey de aşağıda sizi bekliyor" dedi görevli. </p>
<p class="calibre2">"Güzeeel" diye mırıldanarak, çevik adımlarla merdivene yöneldi. </p>
<p class="calibre2">Aşağıda merdivenlerin başında Asaf karşıladı onları. </p>
<p class="calibre2">"Bir tanık bulmuşsunuz ha?" diye sordu telaşlı, sırnaşık bir tavırla. </p>
<p class="calibre2">"Evet, tanıştırayım Aleksey Maksimoviç." </p>
<p class="calibre2">"Cinayeti mi görmüş?" </p>
<p class="calibre2">"Öyle sayılır" dedi Leonid, fazla açıklama yapmaya heves etmeden. "Cemil nerede?" </p>
<p class="calibre2">Bakışlarını kaçırdı Asaf. </p>
<p class="calibre2">"İçerde olmalı" dedi. </p>
<p class="calibre2">"İçerde mi olmalı?" diye durdu Leonid. Yüzü endişeli bir hal almıştı. "Sen yanında değil miydin?" </p>
<p class="calibre2">"Değildim, sen gidince başka bir çevirmen getirdiler. Beni de odadan çıkardılar." </p>
<p class="calibre2">"Karşı çıkmadın mı?" diye atıldı Şerif. </p>
<p class="calibre2">"Yapma Şerif yoldaş, sanki karşı çıksaydım beni dinlerlerdi de." </p>
<p class="calibre2">"Dinlemesinler. Sen de yoldaşınla birlikte sorgulansaydın." </p>
<p class="calibre2">"Öyle atıp tutma bakalım" diye diklendi Asaf. "Daha Cemil'in masum olduğu bile belli değil." </p>
<p class="calibre2">"Belli" dedi Leonid, küçümseyen gözlerle Asaf'a bakarak. "Cemil'in katil olmadığı artık kesinlik kazandı." </p>
<p class="calibre2">İnanmayan gözlerle baktı Asaf, Rus öğretmene. Leonid, ona haber anlatacak durumda değildi, adımlarını hızlandırarak koridorda ilerlemeye başladı. Sabahki sorgu odasına yönelen Leonid'i Asaf uyardı. </p>
<p class="calibre2">"Odayı değiştirdiler, koridorun sonundalar." </p>
<p class="calibre2">Leonid'in yüzündeki endişe iyice artmıştı. </p>
<p class="calibre2">"Cemil'i onların eline bırakmaman gerekirdi" diye söylendi. Suçlu biri gibi başını öne eğen Asaf bu defa sesini çıkarmadı. Adımlarını daha da hızlandırdı Leonid, peşindekiler de ona ayak uydurdular. </p>
<p class="calibre2">Koridorun sonundaki odaya vardıklarında kapıdaki iri kıyım iki nöbetçi durdurdu onları. </p>
<p class="calibre2">"Andrey Alegoviç bizi bekliyor" diye açıkladı Leonid. Elleri, hafif makineli tüfeklerinin üzerinde gezinen nöbetçilerden kumral olanı, küçük topluluğu süzdükten sonra, "Burada bekleyin, haber vereyim" dedi. </p>
<p class="calibre2">Çok beklemediler, az sonra nöbetçiyle birlikte Nikolay çıktı dışarı. </p>
<p class="calibre2">"Bütün okulu buraya toplasaydınız bari" dedi, alaycı bir tavırla. </p>
<p class="calibre2">"Gerekliydi" dedi Leonid. </p>
<p class="calibre2">"Anlayacağız" dedi Nikolay. "Şu sizin tanığı içeri alalım. Ötekiler sağdaki odada beklesinler. Nöbetçi yoldaş götürür onları." </p>
<p class="calibre2">"Onlar da tanık" diye karşı çıkacak oldu Leonid. </p>
<p class="calibre2">"Hepsini aynı anda sorgulayanlayız ki" diye tersledi Nikolay. "Sırası geldikçe herkesle konuşacağız." </p>
<p class="calibre2">Leonid, Nikolay'ın söylediklerini Türk yoldaşlarına açıkladıktan sonra, nöbetçi Şerif ile Nejat'ı alıp ilerdeki odaya götürdü. </p>
<p class="calibre2">Nikolay'ın gözü Asaf'a takılmıştı. </p>
<p class="calibre2"/>
<p class="calibre2">"Ne o, migreniniz geçti galiba?" diye sordu alaycı bir tavırla. </p>
<p class="calibre2">Leonid anlamamıştı, bakışlarım Asaf'a çevirerek sordu:</p>
<p class="calibre2">"Ne migreni?" </p>
<p class="calibre2">Asaf yerine, alaycılığını sürdüren Nikolay yanıtladı:</p>
<p class="calibre2">"Sorgu biraz sertleşince yoldaş Asaf, migrenim tuttu diyerek odadan çıkmıştı da..." </p>
<p class="calibre2">Asaf bir suçlu gibi gülümseyerek Leonid'e baktı, sonra duyulmayacak kadar cılız bir sesle, "Geçti, geçti" diye mırıldandı. </p>
<p class="calibre2">Asaf'ın küçük numaraları umrunda değildi Leonid'in, aklına, Nikolay'ın </p>
<p class="calibre2">"Sorgu sertleşince" sözlerini takmıştı. </p>
<p class="calibre2">"Hadi içeri girelim artık" diye sabırsızlıkla söylendi. </p>
<p class="calibre2">"Buyrun" dedi Nikolay, yapmacık bir nezaketle kapıyı açarak. </p>
<p class="calibre2">Leonid, Asaf, Aleksey ve minibüsü park ettikten sonra onları kapıda yakalayan Dimitriy odaya girdiler. İçerisi pas rengi duvar kâğıtlarıyla kaplıydı. Nikolay'ın akşamki sorguda "Onu sorguladığımız şu odaya bakın, bahar renginde" deyişini anımsadı Leonid. "Demek ki sorgu sertleşince odanın da rengi değişiyor" diye düşündü. Tıpkı ilk odadaki gibi ortada bir masa vardı. Viktor ile Andrey masanın uzun kenarındaki iskemlelere yerleşmişlerdi, Cemil'in sırtı kapıya dönüktü, omuzları çökmüş, sanki uyuyor gibi başı öne düşmüştü. Leonid kaygıyla Cemil'e atıldı. Ancak ondan önce davranan Andrey, eski dostunu ayakta yakaladı. </p>
<p class="calibre2">"Bir merhaba yok mu Lenya?" dedi sevimli görünmeye çalışarak. Leonid'in gözleri Cemil'deydi. </p>
<p class="calibre2">"Ona ne yaptınız?" diye söylendi. </p>
<p class="calibre2">"Sakin ol... sakin ol" dedi Andrey. "Ona hiçbir şey yapmadık." </p>
<p class="calibre2">Leonid onu iterek, masaya yaklaştı. </p>
<p class="calibre2">"Cemil, Cemil yoldaş" dedi. </p>
<p class="calibre2">Genç adam yarı baygın gibiydi, sanki konuşulanları işitmiyordu. </p>
<p class="calibre2">"Cemil yoldaş uyan, uyan" diye ısrarla omzuna dokundu Leonid. </p>
<p class="calibre2">Güçlükle başını çevirdi Cemil. Sağ kaşı neredeyse gözünü tümüyle kapatacak kadar şişmişti. Sağ burun deliğinde kızıllaşmış bir pamuk ya da bez parçası vardı, dolgun altdudağı tam ortasından yarılmıştı. Ama Leonid'i ürküten bunlar değil, Cemil'in o ürkütücü, bomboş bakışlarıydı. </p>
<p class="calibre2">"İyi görünmüyor" dedi, panik içinde doğrularak. "Beyin kanaması geçiriyor olmasın?" </p>
<p class="calibre2">"Hiçbir şey geçirmiyor" dedi Andrey, sakin bir tavırla. "En az senin benim kadar sağlam. Biraz sakinleştirici verdik hepsi o kadar." </p>
<p class="calibre2">"Bunu yapmaya hakkınız yoktu" diye gürledi Leonid. </p>
<p class="calibre2">"Bir şey yapmadık ki" dedi Nikolay, arsızlığını sürdürerek. "Hatırlamıyor musunuz, buraya geldiğinde böyleydi." </p>
<p class="calibre2">"Hepinizi dava edeceğim" dedi Leonid, yumruklarını sıkıp Nikolay'ın üzerine yürüyerek. İri gövdesiyle araya giren Viktor durdurdu onu. </p>
<p class="calibre2">"Asıl biz seni dava edeceğiz" dedi, öfkeyle Leonid'in suratına haykırarak. </p>
<p class="calibre2">"Görevimizi yapmamıza engel oluyorsun." </p>
<p class="calibre2">Neredeyse yumruk yumruğa birbirlerine gireceklerdi ki, "Yoldaşlar, yoldaşlar" diyerek Andrey girdi araya. "Bırakın bu anlamsız tartışmayı. Lenya haklı, biraz daha nazik olabilirdik. Ama oldu bir kere. Sen de sakinleş artık Lenya." </p>
<p class="calibre2">"Sakinleş demesi kolay. Zamanında yetişmeseydim kim bilir daha neler yapardınız çocuğa?" </p>
<p class="calibre2">"Hadiii, o kadar da kalpsiz değiliz canım. Hem o alışkındır böyle şeylere. </p>
<p class="calibre2">Ne de olsa faşizm koşullarında dövüşen bir devrimci" dedi, şirin görünmeye çalışarak. </p>
<p class="calibre2">"Lanet olsun" diye mırıldandı Leonid. "Hepinize lanet olsun." </p>
<p class="calibre2">"Bize küfrederek hiçbir sorunu çözemezsin. Bak geceyarısı önemli bir toplantıyı bırakıp geldim buraya. Şu senin dekan ortalığı velveleye vermiş." </p>
<p class="calibre2">"Ne? Yuriy Konstantinoviç'ten mi söz ediyorsun?" diye sordu Leonid, öfkesi geçer gibi olmuştu. "Demek hâlâ güvenilecek insanlar var" sözcükleri döküldü dudaklarından. </p>
<p class="calibre2"/>
<p class="calibre2">"Var ya, yoksa niçin buraya geleyim?" diyerek övgüyü kendi üzerine aldı Andrey. Sonra korkudan kapının yanına büzülmüş duran Aleksey'e dönerek, "Bu mu senin tanığın? Hadi gel de anlat bakalım ne gördüğünü" dedi. </p>
<p class="calibre2">"Durun bir dakika" dedi Leonid, elini kaldırarak. "Cemil'i bu halde bırakamam. Önce onu götürüp yatıralım." </p>
<p class="calibre2">"Haklısın" dedi Andrey, Leonid'e uzlaşabilecek bir konu bulduğu için yüzünde memnun bir ifadeyle Nikolay'a dönerek. "Onu yandaki yataklı odaya taşıyın." </p>
<p class="calibre2">Nikolay kapıdaki nöbetçilere seslendi. Cemil az sonra iki askerin arasında odadan çıkıyordu; Leonid de onlarla birlikte gitmek istedi, ama Asaf ondan önce davrandı. </p>
<p class="calibre2">"Ben ilgilenirim" dedi, gözlerinden pişmanlık okunuyordu. Onu kıramadı Leonid. </p>
<p class="calibre2">"Tamam, rahat etmesini sağla lütfen." </p>
<p class="calibre2">Onlar çıkınca yeniden yaşlı adama çevirdi bakışlarını Andrey. </p>
<p class="calibre2">"Evet, gelelim tanığımıza. Ne görmüş bu ihtiyarcık?" </p>
<p class="calibre2">"Kendin sor" dedi Leonid, sonra yaşlı aşçıya döndü, Cemil'in kalktığı boş </p>
<p class="calibre2">iskemleyi göstererek. </p>
<p class="calibre2">"Gelin Aleksey Maksimoviç, şöyle oturun." </p>
<p class="calibre2">"Teşekkür ederim, teşekkür ederim" diyerek yine yerlere kadar eğildi yaşlı aşçı. Ürkek gözlerle Andrey'e bakarak sessizce oturdu gösterilen iskemleye. </p>
<p class="calibre2">"İsterseniz ben anlatayım yoldaş Andrey" dedi, odaya girdiğinden beri suskunluğunu koruyan Dimitriy. </p>
<p class="calibre2">"Tamam sen başla" dedi Andrey, meraklı bir yüz ifadesi takınarak. </p>
<p class="calibre2">"Onu biz yakaladık" dedi Dimitriy, eliyle yaşlı adamı göstererek. "Cinayet gününden sonra her gece yaptığımız gibi sitede geziniyorduk. Aleksey Maksimoviç'i karanlıkta elinde bir paketle yürürken gördük. İkide bir dönüp arkasına bakmasından kuşkulandık. Ağaçların arkasına saklanarak izlemeye başladık, ama adam bizi fark etti. Fark eder etmez de elindeki paketi atıp kaçmaya başladı. Onu iki bina ötede yakaladık. Attığı paketin içinde, tereyağı, jambon, kurutulmuş balık, İki şişe de votka vardı. Votkalardan biri düşme sırasında kırılmış. Adamı yakalayınca yemekhanedeki aşçı olduğunu anladık, onu sitedeki yetkililere teslim etmek için yönetim odasına getirdik. Tam o sırada yanında Türk bir öğrenciyle Leonid İvanoviç girdi odaya. Onları gören Aleksey açıklamalarda bulunmaya başladı, olayın rengi değişti. Ben de durumu merkeze bildirdim." </p>
<p class="calibre2">"Bravo yoldaş Dimitriy" dedi Andrey, abartılı ama durumun kontrolünde olduğunu hissettiren bir ses tonuyla. "Doğru olanı yapmışsınız. Ama olayın rengini değiştiren açıklama ne? Hâlâ onu öğrenemedik" dedikten sonra bakışlarını yaşlı adamın üzerine çevirdi. </p>
<p class="calibre2">"Eee Aleksey Maksimoviç, top sizde, anlatın bakalım olanları." </p>
<p class="calibre2">Yaşlı adam önce tutuk tutuk konuştu, ama giderek açıldı ve ballandıra ballandıra anlattı her şeyi. O konuşurken Viktor ile Nikolay'ın suratı renkten renge giriyordu. Nikolay'ın açık renk gözlerini umutsuz bir ifade kapladı, ama Viktor kolay pes edecek bir insan değildi, telaşla çantasını kaptı, içinden çıkardığı Kerem'in cinayet gecesi ne yaptığını anlatan rapora yeniden göz attı. </p>
<p class="calibre2">Nikolay söyleyecekleri biten Aleksey'i nöbetçilere teslim ederek, öteki tanıkların kaldığı odaya gönderirken Viktor da raporu Andrey'e uzattı. Andrey ilgiyle okudu raporu. O sırada kapı çalındı, Asaf içeri girdi. </p>
<p class="calibre2">Rahatlamış görünüyordu, ama yüzündeki pişmanlığın izleri hâlâ silinmemişti. </p>
<p class="calibre2">"Nasıl?" diye sordu Leonid. </p>
<p class="calibre2">"Uyuyor" dedi, gölgeli bir gülümsemeyle. </p>
<p class="calibre2">Onlar konuşurken Andrey okuduğu kâğıttan başını kaldırdı. </p>
<p class="calibre2">"İlginç bir durum" dedi Leonid'e dönerek. "Ama bu beklenmedik tanığın söyledikleri Kerem'in katil olduğunu kanıtlamaz. Kerem o gece dolaşmaya da çıkmış olabilir." </p>
<p class="calibre2">"Hasta hasta, öyle mi? Güldürme insanı... Öyle olsa, bunu niye gizlesin ki?" </p>
<p class="calibre2">"Çünkü Mehmet'le arasının iyi olmadığı biliniyor. Onu suçlayacaklarından korkmuştur" diyerek akıl yürüttü Viktor. </p>
<p class="calibre2">"Eğer bıraktığı mektup olmasaydı bu doğru olabilirdi. Ama Kerem'in cinayet saatinde dışarıda olmasını, Aleksey'e çarptıktan sonra özür bile dilemeden kaçmasını, üstelik bunu gizlemesini, bir de mektupta yazdıklarını birleştirirsek..." </p>
<p class="calibre2">"Tamam" diyerek sözünü kesti Andrey. "Bir an için varsayımının doğru olduğunu düşünelim. Ama önemli bir soru hâlâ yanıtsız. Köstebek kim? Kerem'in yazdığı gibi Mehmet mi? Yoksa başka biri mi?" </p>
<p class="calibre2">"Mehmet'in polis olmasını düşünemiyorum" dedi Asaf. </p>
<p class="calibre2">"Neden? Mehmet'in Cemil'den ne farkı var? Birinin ölü, ötekinin canlı olmasından başka." </p>
<p class="calibre2">"Ne demek istiyorsun?" diye sordu Nikolay. "Öğrendiğin bir şey mi var?" </p>
<p class="calibre2">"Önce şu akıl yürütme işini sürdürelim. Mehmet yerine Cemil öldürülseydi, Mehmet'ten kuşkulanmamız kaçınılmazdı. Çünkü o da Kerem'i ve Cemil'i tanıyan tek kişi olacaktı, parti siciline baktığımızda en az Cemil kadar parlak olduğunu görürüz. Yani Cemil'i suçlamak için dayandığımız bütün veriler Mehmet için de geçerli." </p>
<p class="calibre2">"Manifesto dışında" diye düzeltti Viktor. </p>
<p class="calibre2">"Yanılıyorsun" dedi Leonid. "Eğer Nejat'ı buraya çağırırsak, Cemil'le ortak kullandıkları Komünist Manifesto'yu gösterir size." </p>
<p class="calibre2">Viktor, düş kırıklığına uğramış bir suratla Andrey'e baktı. </p>
<p class="calibre2">"Çağırın şu adamı, bakalım ne anlatacakmış bize?" dedi Andrey merakla. </p>
<p class="calibre2">Nikolay kapıya yönelirken, Leonid kendinden emin varsayımını sürdürüyordu. </p>
<p class="calibre2">"Mehmet 28 ocağı 29'a bağlayan gece öldürüldü. Yani Mustafa Suphi ve on dört arkadaşının hunharca katledildiği gece. Aslında cinayetin o gece işlenmiş olması da bir mesajdı. Kerem, partiye sızan ajanın tıpkı 65 yıl önce olduğu gibi yoldaşlarım katletmesine engel olmak için onu öldürdüğünü söylemek istiyordu." </p>
<p class="calibre2">"Bunu yoldaşlarından neden gizlesin ki?" diye sordu Andrey, inanmamış </p>
<p class="calibre2">gözlerle eski dostunu süzerek. </p>
<p class="calibre2">"Birincisi ona inanmıyorlardı. İkincisi TKP terörizme karşıdır. Hiçbir zaman bu cinayeti onaylamazdı. Kerem bunu çok iyi biliyordu." </p>
<p class="calibre2">"Kendini niye öldürdü?" </p>
<p class="calibre2">"Aleksey'le karşılaştıktan sonra yakalanacağından emindi. Zaten harap olan sinirleri daha fazla beklemeye dayanamadı." </p>
<p class="calibre2">Bu tartışma sürerken kapı açıldı, önde Nejat, arkada Nikolay içeri girdiler. </p>
<p class="calibre2">"Gel Nejat yoldaş" dedi Leonid, ayağa kalkarak. "Bize Manifesto'yu verir misin?" </p>
<p class="calibre2">Nejat paltosunun cebine sokuşturduğu Manifesto'yu çıkarıp Leonid'e uzattı. </p>
<p class="calibre2">Ama kitabı daha önce davranan Viktor kaptı. Leonid'in dudaklarında kalender bir gülümseme belirdi. </p>
<p class="calibre2">"Telaşınızı anlıyorum yoldaş Viktor" dedi. "Lütfen on birinci sayfaya bakar mısın?" </p>
<p class="calibre2">Viktor iri parmaklarıyla kitabı karıştırıp on birinci sayfayı buldu. </p>
<p class="calibre2">"Cemil'in sözünü ettiği yanığı gördün mü?" diye sordu Leonid. Viktor hiçbir şey söylemeden kitabın kararmış ucuna bakıyordu. Leonid, odanın ortasında, sanki kavga etmeye gelmiş gibi kararlı bir ifadeyle dikilen Nejat'a döndü. </p>
<p class="calibre2">"Yoldaş bu kitap sizin mi?" </p>
<p class="calibre2">"Evet, ucunu ben yakmıştım" dedi Nejat. "Ama bir süredir kaybolmuştu." </p>
<p class="calibre2">"Onu nerede buldun?" </p>
<p class="calibre2">"Mehmet'in kitaplarının arasında." </p>
<p class="calibre2">Leonid'in çevirisini dinleyen Viktor, "Ama" diye karşı çıktı. "Bu, kitabın Mehmet'in olduğunu kanıtlamaz ki. Başka biri de koymuş olabilir oraya." </p>
<p class="calibre2">"Viktor'a katılıyorum" dedi Andrey, Leonid gibi bir amatörün sanki konunun uzmanıymış gibi ortaya çıkıp sorguyu yönetmesi canını sıkmaya başlamıştı. "O </p>
<p class="calibre2">kitap kolektifteki herkesin olabilir." </p>
<p class="calibre2">"Doğru, Cemil ile Nejat dışında herkesin. Ama biz, Kurkino'dan gelirken, minibüste yararlı bir tartışma yaptık. Tartışmamız kitabın Mehmet'in olması varsayımına dayanıyordu." </p>
<p class="calibre2">"Siz kimsiniz?" diye sordu Viktor kuşkuyla. </p>
<p class="calibre2">"Nejat, Şerif ve ben." </p>
<p class="calibre2">"Cemil'in dostları" dedi dudak bükerek. </p>
<p class="calibre2">"Evet, ama küçümsemesen iyi olacak. Çünkü işaretli Manifesto ile Aleksey'i de biz bulduk." </p>
<p class="calibre2"/>
<p class="calibre2">Andrey eski dostuna kızmasına karşın bu gizemli konuşmasının altında önemli bilgilerin yattığını sezinliyordu. </p>
<p class="calibre2">"Hadi Lenya bu kadar girizgâh yeter, çıkar ağzından şu baklayı" diye söylendi sabırsızlıkla. </p>
<p class="calibre2">"Tamam acele etme, her şeyi anlatacağım. Ama önce bir soru sormam gerekiyor. </p>
<p class="calibre2">Cemil'in Beloruskaya Garı'nda görüşmeye gittiği şu Türk istihbaratçısı, yanlış </p>
<p class="calibre2">duymadıysam orta boylu, esmer, bıyıklı biriydi değil mi?" </p>
<p class="calibre2">Viktor hiç düşünmeden yanıtladı. </p>
<p class="calibre2">"Evet, tam tarif ettiğin gibi biri. Neden sordun?" </p>
<p class="calibre2">"Minibüste Şerif ve Nejat'la, Mehmet'in polis olup olamayacağını tartışıyorduk. Asaf'ın da söylediği gibi Mehmet'in polis olduğu konusunda kuşku uyandıracak en küçük bir izlenim bile uyanmamıştı kimsede. Ama Şerif küçük bir olayı anımsadı. Aslında biraz düşününce sizler de anımsayacaksınız. </p>
<p class="calibre2">Anımsamazsanız bile sorgu kasetlerinde dinleyebilirsiniz bu anıyı. Çünkü bu olaydan bahsetmişti Şerif bize. Ama bizim bütün dikkatimiz Cemil'de olduğu için önemsememiş, bu olayı es geçmiştik. Türk kolektifi bir gece Bolşoy'a gitmiş. </p>
<p class="calibre2">Perde açılıp gösteri başladıktan sonra Mehmet midesinin rahatsız olduğunu söyleyerek tuvalete zor atmış kendini. Arkadaşını merak eden Şerif de peşinden çıkınca salonda bir adamla konuşurken görmüş Mehmet'i..." </p>
<p class="calibre2">Viktor ile Nikolay'ın fısıldaştığını fark eden Leonid onlara baktı, </p>
<p class="calibre2">"Anımsadınız mı?" </p>
<p class="calibre2">"Evet, anımsıyorum" dedi Nikolay, soğuk bir tavırla. </p>
<p class="calibre2">"Güzel. Andrey de duysun diye anlatıyorum. Şerif, Mehmet ile adamın yanına yaklaşmış. İngilizce konuşuyorlarmış. 'Tiyatrodaki görevlilerden biri' diye açıklamış Mehmet. 'Yeniden içeri girmemem konusunda beni uyarıyordu.' Moskova'da hiç tanımadıkları insanlarla bu türden konuşmalar yapmış olduklarından olayı çok önemsememiş Şerif. Bize de öyle anlatmıştı zaten. Ama esmer, orta boylu ve bıyıklı olan adam, Rus'tan çok bir Türk'ü andırıyormuş." </p>
<p class="calibre2">"Ne olacak canım" diye kesti Andrey. "Sovyetler Birliği bir halklar mozaiğidir. Bolşoy'da Türk kökenli biri rahatlıkla görev yapabilir." </p>
<p class="calibre2">"Şerif de böyle düşünmüş zaten. Ama bu olayı da aklının bir köşesine yazmış. </p>
<p class="calibre2">Bu gece öğrendiklerimizden sonra olay belleğinde yeniden canlandı, hemen bize anlattı. Tabiî o Cemil'in Beloruskaya Garı'nda görüşmeye gittiği adamın esmer, orta boylu ve bıyıklı biri olduğunu bilmiyordu." </p>
<p class="calibre2">"Saçma" dedi Nikolay. "Moskova'da söylediğin tipte binlerce insan var." </p>
<p class="calibre2">"Saçma olup olmadığını anlamamız çok kolay. O Türk istihbaratçının, eminim sizde bir fotoğrafı vardır." </p>
<p class="calibre2">"Anlayamadım nereye varmak istiyorsunuz Leonid İvanoviç?" diye sordu Viktor. </p>
<p class="calibre2">"Şu fotoğrafı bulup getirin hemen" dedi Andrey, bakışlarındaki anlam değişmişti. </p>
<p class="calibre2">"Şerif'i de çağırmamız gerekiyor" dedi Leonid. </p>
<p class="calibre2">Nikolay kararsız bakışlarını Andrey'e çevirdi. Leonid'in isteğini onayladığını belirten bir baş işareti yaptı amiri. Nikolay kapıya yönelirken, gözleri Nejat'a takıldı. </p>
<p class="calibre2">"Onu götüreyim mi?" </p>
<p class="calibre2">"Bırak kalsın" dedi Andrey. "Sen git ötekini getir." </p>
<p class="calibre2">Andrey cebinden sigara paketini çıkardı. Paketten bir tane alıp dudaklarına yerleştirdi, yakmak üzereydi ki bakışları Nejat'a kaydı. Eliyle karşısındaki iskemleyi göstererek, "Otursana" dedi. Nejat söyleneni anlamıştı, Leonid'in çevirmesine gerek kalmadan iskemleye yerleşti. </p>
<p class="calibre2">"Anlayamadığım bir şey var" dedi Andrey, elini yana açarak. "Neden kitabın sayfasını sigarayla yakmış." </p>
<p class="calibre2">Leonid'in çevirisini duyan Nejat'ın gergin kasları yumuşadı, yaramaz bir çocuğunki gibi muzip ifade belirdi yüzünde. </p>
<p class="calibre2">"Kitabımız hep çalınıyordu. Kızmıştım, o anda elimde sigara vardı. Ucunu yakıverdim." </p>
<p class="calibre2">Andrey anlamamıştı ama ısrar etmedi, sigarasını yaktıktan sonra Leonid'e dönerek, "Öğrencilerin de senin gibi tuhaf dedi. </p>
<p class="calibre2">"Sen ise hiç tuhaf değilsin" diye yapıştırdı Leonid lafı. </p>
<p class="calibre2">"Kötü mü bu?" </p>
<p class="calibre2">"İyi olmadığı kesin." </p>
<p class="calibre2"/>
<p class="calibre2">Kahkahalarla gülmeye başladı Andrey. </p>
<p class="calibre2">Az sonra kapı açıldı, önde Şerif, arkada elinde bir fotoğraf kataloguyla Nikolay göründü. </p>
<p class="calibre2">"Gel Şerif yoldaş" dedi Leonid, sıcak bir tavırla. "Şöyle otur." </p>
<p class="calibre2">Odayı gözden geçiren Şerif, "Cemil nerede?" diye sordu masaya yaklaşırken. </p>
<p class="calibre2">"Yan odalardan birinde uyuyor. Biraz hırpalamışlar, dinlenmesi lazım." </p>
<p class="calibre2">Şerif'in canının sıkıldığım görünce:</p>
<p class="calibre2">"Merak etme, önemli bir şey yok." </p>
<p class="calibre2">Nikolay katalogu getirip Andrey'in önüne koydu. Sayfaları çevirip Yıldırım'ın birkaç ay önce Moskova'ya geldiği gün oldukça yakından çekilmiş bir fotoğrafını gösterdi. Yanında beş ayrı kişinin fotoğrafı daha vardı. Andrey katalogu Şerif'e uzatarak Leonid'e seslendi. </p>
<p class="calibre2">"Şunlara bir baksın, Bolşoy'daki adama benzeyen biri var mı içlerinde." </p>
<p class="calibre2">Şerif katalogu önüne çekerken, Leonid Andrey'in söylediklerini çevirdi. </p>
<p class="calibre2">Adamların yüzüne bakmaya başladı Şerif, tek tek sanki belleğine nakşedecekmiş </p>
<p class="calibre2">gibi büyük bir dikkatle inceliyordu fotoğrafları. O fotoğrafları incelerken herkes soluğunu tutmuş onu izliyordu. Yıldırım'ın resmine gelince durdu Şerif, eğilip biraz daha yakından baktı, sonra sigara içmekten sararmış işaret parmağını üstüne koyup, "işte bu" dedi başını kaldırarak. "Mehmet'in tiyatroda konuştuğu adam buydu." </p>
<p class="calibre2">Herkes merakla uzanarak Şerif'in gösterdiği fotoğrafa baktı. Fotoğraftaki kişinin Yıldırım olduğunu görünce üçü de ayrı tepki verdi. Andrey çok şaşırmadı, dinlediklerinden olayın bu noktaya gelebileceğini az çok tahmin etmişti. Nikolay şaşırdı ama bunu belli etmeye yanaşmadı, durumu kabullenir göründü. Viktor ise direnmeyi seçti. </p>
<p class="calibre2">"Bunun o adam olduğuna emin misin?" diye sordu tehditkâr bir ses tonuyla. </p>
<p class="calibre2">Leonid'in çevirisini dinleyen Şerif, "Eminim, bu o" dedi, doğal bir tavırla. </p>
<p class="calibre2">"Onu yalnızca bir kere gördün. Yanılıyor olmayasın?" diye üsteledi Viktor. </p>
<p class="calibre2">"Yanılmıyorum" dedi Şerif. Sinirlenmeye başlamıştı. İşaret parmağıyla fotoğrafa iki kez üst üste vurarak yineledi, "Eminim, bu kesinlikle o adam." </p>
<p class="calibre2">"Sakın arkadaşını korumak için böyle konuşuyor olmayasın?" dedi Viktor, gerginliğini sürdürerek. </p>
<p class="calibre2">"Bunu çevirme" diyerek Andrey girdi araya. "Neden ısrar ediyorsun, anlamıyorum yoldaş Viktor. Adam o olduğunu söylüyor işte." </p>
<p class="calibre2">Viktor yenilmiş bir suratla, </p>
<p class="calibre2">"Ama yoldaş Andrey..." diye gevelerken, Leonid olanı biteni anlamaya çalışan Şerif ile Nejat'a döndü, "Merak etmeyin" dedi göz kırparak. </p>
<p class="calibre2">"İşler yolunda, birazdan Cemil yoldaşı da alıp okulumuza döneceğiz." </p>
<p class="calibre2">"Bu kadar çabuk mu?" diye sordu Nejat şaşkınlıkla. </p>
<p class="calibre2">"Çok sevdiysen sen burada kalabilirsin" dedi Leonid neşeyle. "Ama benim yarın ilk trenle Kiev'e gitmem gerekiyor." </p>
<p class="calibre2">Otuzuncu bölüm</p>
<p class="calibre2">Leonid ön kompartımanlardan birinde pencere kenarına oturmuş, trenin kalkmasını bekliyordu. İstasyon ana baba günüydü; trene yetişmeye çalışan yolcular, onları geçirmeye gelen yakınları, peron boyunca kendinden emin adımlarla yürüyen demiryolu görevlileri... Leonid'in ne dışarıda olup bitenleri ne de aynı kompartımanda yolculuk edeceği üç kişilik Kazak ailesini görecek hali yoktu. Bakışları, gökyüzünü kaplayan iri kar bulutlarında, son günlerde yaşadıkları olayları düşünüyordu. Henüz tazeliğini yitirmeyen anılar belleğinde yeniden canlanıyor, birçok yüz ardı ardına geçiyordu gözlerinin önünden. Bu yüzlerin içinde en belirgin olanı, çatılmış kaşlarının altında derin bir acıyı saklayan Kerem'inkiydi. İşlediği cinayeti onaylamak mümkün değildi, ama oğlunun ölümüne, yoldaşlarının tutuklanmasına, işkence görmesine neden olan birinin yaşamına son verdiği için onu adi bir katil olarak suçlamak da içinden gelmiyordu. Ya Mehmet? Her şeye rağmen Kerem'i anlamak olanaklıydı da Mehmet'i nasıl tanımlayacağını, davranışını nasıl açıklayacağını bilemiyordu. Mehmet'in biraz gölgeli temiz bakışları geldi gözlerinin önüne. Gizli polis, bir provokatör olduğunu, kolektifteki herkesin mahvı için çalıştığını öğrenmesine karşın ona hâlâ kızamıyordu. Mesleği için bir insan bu denli büyük bir tehlikeye atabilir miydi kendini? Bütün bunlara değer miydi? Dün akşam revire yatırdığı, yüzü yara bere içindeki Cemil'i anımsadı. Cemil, kendine gelince, ondan özür dilemişti Leonid. </p>
<p class="calibre2">"Niçin?" diye sormuştu genç adam. </p>
<p class="calibre2">"Başına gelenler için" diye açıklamıştı. "Sana bunu yapanlar benim ülkemin insanları. Onların işbaşında bulunmasından ben sorumluyum." </p>
<p class="calibre2">"Hayır" demişti Cemil, patlamış dudaklarıyla gülümsemeye çalışarak. "Onlar senin olduğu kadar benim de insanlarım. Onların işbaşında bulunmasından senin kadar ben de sorumluyum." </p>
<p class="calibre2">Sarılıp öpmüştü Cemil'i Leonid. Cemil'se yaşlı yoldaşının kulağına eğilerek, </p>
<p class="calibre2">"Sana bir sır vereyim mi" diye fısıldamıştı, kapanmayan tek gözünde ukala bir parıltıyla. "Tehlike yaşamı daha anlamlı kılıyor." </p>
<p class="calibre2">"Pis serüvenci" diye söylendi Leonid, sevecen bir sesle. Tam karşısında oturan orta yaşlı adamın, tuhaf tuhaf ona bakmaya başladığını fark edince, trende olduğunu anımsayarak kendine geldi. "Böyle kendi kendime konuşmayı sürdürürsem beni akıl hastanesine kapatacaklar" diye düşündü. Sonra oturduğu yerden kalkarak koridora yöneldi. O ayağa kalktığında peş peşe iki düdük sesi duyuldu, ardından tren sarsılarak ilerlemeye başladı. Koridora çıkan Leonid, pencerelerden birinin önüne gelerek dışarıyı izlemeye koyuldu. </p>
<p class="calibre2">Tatlı bir sarsıntıyla ilerleyen tren kısa sürede istasyondan çıktı, evlerin arasından ilerlemeye başladı. Evleri, sokakları, boş arsaları izleyen Leonid, yaşananların bütün ağırlığına karşın içinde tuhaf bir dinginlik hissediyordu. </p>
<p class="calibre2">Nerdeyse bir haftadır aralıksız süren soruşturmanın, gerilimin, koşturmacanın yarattığı yorgunluk sanki bir anda kaybolmuş gibiydi. Yüreğinde yıllardır duymadığı bir kıpırtı, bir sevinç vardı. Hayır, kızını görmeye gidiyor olmasından kaynaklanmıyordu bu, daha başka bir şeydi. Birden bu yaşlı kenti ne kadar çok sevdiğini fark etti. Meslekte henüz çiçeği burnunda bir memurken yurtdışı dönüşlerinde, uçak kentin üzerinde alçalırken, çoğu insanın görmeye can attığı Kızıl Meydan, Lenin Tepeleri, Gagarin Anıtı, Gorki Parkı, Televizyon Kulesi gibi simge olmuş yerleri değil, ilk oturdukları arka mahalledeki Vişneskaya Sokağı'nı, annesinin çalıştığı fabrikayı, Aleksandra'nın doğduğu evi bulmaya çalışır, uysal güneşin altında sırtı ışıl ışıl yanan kavisli nehre bakıp, bu kentin benliğinde ne denli silinmez izler bıraktığını anlayarak adeta onunla bütünleşir, içini derin bir dinginlik kaplardı. Ama yıllardır bu duyguyu hissettiği yoktu. Hatta uzun bir aradan sonra ülkeye döndüğünde bile yorgunluk içinde çöktüğü koltuğuna gömülüp kalıyor, başını kaldırıp da pencereden dışarı bakmak isteği bile gelmiyordu içinden. New York'ta çalışırken bir Moskova dönüşü Andrey'e açmıştı duygularındaki bu değişimi. Andrey'in evinde, geniş balkona oturmuş, batmakta olan yaz güneşinin tadım çıkararak, Leonid'in Moskova'dan getirdiği votkayla ağır ağır demleniyorlardı. Leonid'i dinleyen Andrey, sıcaktan mı, votkadan mı mayıştığı belli olmayan bakışlarını arkadaşına çevirerek, </p>
<p class="calibre2">"Olması gereken bu oğlum" demişti. "Ben de aynı şeyleri yaşadım. Bir zamanlar bana dünyanın en büyülü manzarasıymış gibi görünen Moskova'nın karlar altındaki silueti bugün nasıl boğucu, sıkıcı geliyor anlatamam. Ama normal bu. İnsan yaşlandıkça duygulan da değişir. Nasıl ki bir zamanlar deli gibi âşık olduğun bir kadın gün gelir seni heyecanlandırmazsa, hatta onu gördüğünde arkanı dönüp kaçmak için fırsat kollarsan, zamanla doğduğun kent de senin için yabancılaşır, bir anlam ifade etmez olur. Orada yaşadığın en tatlı anılar, bir sürü ıvır zıvır günlük olayın kalabalığı altında ezilir, yok olur. Eğer bunun için canını sıkıyorsan, aptalın birisin derim sana." </p>
<p class="calibre2">"Bunun aptallıkla bir ilgisi yok" demişti Leonid. "Bir kadını artık sevmeyebilirsin, ama çocukluğunun geçtiği kentin senin için başka bir anlamı olmalı. Orası kişiliğimizle, kimliğimizle ilgili şifreler taşıyan bir yer. </p>
<p class="calibre2">Yaşadığın, yaşayacağın bir sürü olayın ipuçları oradaki sokaklarda, binaların içinde saklı, ister farkında ol, ister olma, böyle bu. Ve bizi büyüten kent, artık bizi duygulandıramıyorsa, çoktan boku yemişiz demektir." </p>
<p class="calibre2">"Boku yediğimizi anlamak için buna gerek yok ki. İnsanlarla şöyle bir konuş, televizyonun düğmesini çevir, haberleri izle, sokakta yürü, alışverişe çık, hemen anlarsın neler olduğunu. Üstelik yalnızca Moskova'da değil, burada New York'ta, Londra'da. Her yerde aynı mutsuzluk virüsü sarmış insanları. Ama kendimizi şanslı sayabiliriz. En azından bunun farkındayız." </p>
<p class="calibre2">"Keşke olmasaydık" demişti Leonid. "Değiştiremedikten sonra ne yararı var ki farkında olmanın." </p>
<p class="calibre2">"Öyle söyleme, gerçeği bilmek bir ayrıcalıktır." </p>
<p class="calibre2">"Mutsuz olma ayrıcalığı." </p>
<p class="calibre2">Andrey kaykıldığı iskemlede doğrulmuş, "Yanlış düşünüyorsun Lenya" demişti, sanki parti toplantısında konuşur gibi yapmacık bir heyecanla. "Biz gerçeği bilme ayrıcalığına sahibiz ama mutsuz değiliz, aksine sorunları çözeceğimiz için çok mutluyuz." </p>
<p class="calibre2">"Bence mutlu filan değiliz" deyip, ağzına kadar dolu votka bardağını göstererek eklemişti: "Bu yüzden de çok içiyoruz." </p>
<p class="calibre2">"İçmemizin bununla bir ilgisi yok" demişti Andrey, elindeki votka bardağına hayran hayran bakarak. "Rus halkı geleneksel olarak votkaya düşkündür. </p>
<p class="calibre2">Napolyon'u, Hitler'i votka içerek yendik. Göreceksin komünizmi de votka içerek kuracağız." </p>
<p class="calibre2">Daha fazla konuşmak içinden gelmemişti Leonid'in. O yaprak kımıldamayan boğucu New York akşamında sessiz kalmayı seçmiş, içkisini yudumlayarak karanlığa gömülen yaz güneşine dalıp gitmişti. Ama şimdi, buz gibi bu Moskova sabahının içinde ilerlerken, trenin aralık penceresinden içeri dolan, o dipdiri kar kokusunu yeniden duyuyordu. Yıllar öncesinde bıraktığı bu duyguyu aradan geçen bunca zamandan sonra neyin, hangi olayın ona armağan ettiğini tam olarak kavrayamasa da, ciğerlerini kar kokusuyla doldurarak Moskova'nın aşina olduğu köşelerine, binalarına, sokaklarına sevgiyle bakıyordu. </p>
<p class="calibre2">Otuz birinci bölüm</p>
<p class="calibre2">Rusya Oteli'nin ikinci katındaki geniş salon takım elbiseli, kravatlı, resmî suratlı sıkıcı bir topluluğu ağırlıyordu. Kokteyl Türk müteahhitlerinin Moskova'da yapacakları dev iş merkezinin temel atma töreni nedeniyle düzenlenmişti. Konuklar tam saatinde salona girmeye başlamış, ihaleyi kazanan müteahhit firma yetkilileri dudaklarında baldan tatlı bir gülümseyişle ortalıkta dört dönüp, geleneksel Türk konukseverliğini göstermek için yanıp tutuşuyorlardı. Doğrusunu söylemek gerekirse Türk firması bu kokteylin en iyi biçimde geçmesi için hiçbir fedakârlıktan kaçınmamıştı. Söylentilere göre bu gecenin çiçekleri, yiyecekleri, içecekleri Türkiye'den özel uçakla getirilmişti. </p>
<p class="calibre2">Ama bunlara rağmen, yürüyüşlerine, içki içişlerine kadar her tavırları ölçülü olan bu topluluğu canlandırmakta pek başarılı oldukları söylenemezdi. Salonun sol tarafındaki küçük sahnede yerini alan orkestra üyeleri de bu sıkıntılı havadan olacak, bir türlü çalmaya başlayamıyorlardı. </p>
<p class="calibre2">Görüntüyü kurtarmak için bu tür toplantılara katılması gereken Yıldırım'ın yüzünde bıkkınlıktan çok, kederli bir ifade vardı. Türk firmasının babacan yöneticisinin şakaları bile onun neşesini yerine getiremedi. Pazartesi günü tutuklanmaktan kıl payı kurtulduğu görüşmeden sonra Gözcü'nün deşifre olduğundan emindi. Büyük olasılıkla da tutuklanmıştı. O günden beri diken üzerindeydi. Her an istenmeyen adam ilan edilip Sovyetler Birliği'nden kovulmayı bekliyordu. </p>
<p class="calibre2">Sohbet ettiği işadamı neşeyle bir şeyler anlatırken, o meslekî kariyerinin artık sonuna geldiğini düşünüyordu. Rus bir bürokratın yanlarına gelmesini fırsat bilip, firma yöneticisinin elinden kurtularak büfeye yöneldi. En kararlı diyetçileri bile baştan çıkaracak bir çekicilikle sergilenen mezelere şöyle bir göz attı; aylardır Türk yemeklerinden uzak kalmasına karşın canı bir şey yemek istemiyordu. Gözleri rengârenk şişelerin içinden sadeliğiyle seçilen rakıya kaydı. İşte aradığı oradaydı. Önünde uzanan masadaki her şey gibi Türkiye'den getirilen esmer güzeli kıza yaklaştı, "Rakı lütfen" dedi. </p>
<p class="calibre2">Kızın su koyduğu rakının beyazlaşmasını keyifle izlerken bir elin omzuna dokunduğunu hissetti. Başını çevirdi, Andrey'in yeşili bol ela gözleriyle karşılaştı. </p>
<p class="calibre2">"İyi akşamlar" dedi Andrey, aksanlı bir İngilizce'yle. </p>
<p class="calibre2"/>
<p class="calibre2">Onu görür görmez tanımıştı Yıldırım. "Demek vakit geldi" diye düşündü. </p>
<p class="calibre2">Tuhaf, ama rahatladığım hissetti. Tam düşündüğü gibiydi, Gözcü'nün Mehmet olduğunu anlamışlar, onu konuşturmuşlardı; şimdi de sıra ona gelmişti. Ama Andrey hiç oralı değildi. </p>
<p class="calibre2">"Rakınızın ününü duydum" dedi, ilgiyle kızın elindeki kadehe bakarak. "Ama bugüne kadar içmek kısmet olmadı. Sizce de uygunsa bu gece denemek istiyorum." </p>
<p class="calibre2">"Neden olmasın?" dedi Yıldırım, boş vermiş bir tavırla. Sonra kızın doldurduğu rakı bardağım alırken ekledi: "Aynısından bir tane daha verir misiniz?" </p>
<p class="calibre2">Gülümseyerek elindeki bardağını Andrey'e uzattı. </p>
<p class="calibre2">"Lütfen buyrun." </p>
<p class="calibre2">Böyle bir davranış beklemeyen Andrey, "Ooo, teşekkür ederim, çok naziksiniz" </p>
<p class="calibre2">diyerek aldı bardağı, ama içmedi. İkinci bardağın doldurulmasını bekledi. </p>
<p class="calibre2">"Tanışıyor muyuz?" diye sordu Yıldırım. </p>
<p class="calibre2">"Hiç karşılaşmadık, ama sanırım birbirimizi tanıyoruz" dedi Sovyet istihbaratçı, hınzırca sırıtarak. "Ben Andrey Alegoviç, siz de Binbaşı Yıldırım." </p>
<p class="calibre2">Son sözcükleri duymazlıktan geldi Yıldırım. </p>
<p class="calibre2">"Adınızı hiç duymadım" dedi, anımsamaya çalışırmış gibi alnını kırıştırarak. </p>
<p class="calibre2">"Kültür Bakanlığı'ndan mısınız?" </p>
<p class="calibre2">Andrey alaycı bakışlarla şöyle bir süzdü meslektaşını. </p>
<p class="calibre2">"Biraz klasik müzikle ilgim vardır. Babam müzisyendi. Ama hepsi bu. Sizin kültürle ilginiz ne kadarsa benim ki de o kadar." </p>
<p class="calibre2">Adam onu pençesine düşürmüş, şimdi de gönlünce oynuyordu. Sesindeki alaycı tını Yıldırım'ı sinir etmeye başladı. Kızın uzattığı rakıya bir kurtarıcı gibi sarıldı. İçecekti ki Andrey'in kadeh kaldırmak için kendisini beklediğini fark etti. Dudaklarında zoraki bir gülümsemeyle bardağını kaldırdı:</p>
<p class="calibre2">"Sovyetler Birliği'nin şerefine." </p>
<p class="calibre2">"Türkiye Cumhuriyeti'nin şerefine" diyerek yanıtladı onu, Rus istihbaratçı. </p>
<p class="calibre2">İçkisinden bir yudum alan Andrey, tadını tartmak istercesine bir süre düşündü, "Hiç de fena değil" dedi, başıyla kadehi göstererek. "Sevdim." </p>
<p class="calibre2">"Güzeldir" dedi Yıldırım, serzenişte bulunmaktan da geri durmadı. "Ama hızlı içmeyin, çarpabilir." </p>
<p class="calibre2">"Kurkino'daki adamınız da sever miydi?" diye birden sordu Andrey, yüzü ciddileşmişti. </p>
<p class="calibre2">"Efendim?" </p>
<p class="calibre2">"Kurkino'daki adamınız diyorum" diye, sakin bir ses tonuyla yineledi. "O da sever miydi rakıyı?" </p>
<p class="calibre2">"İnanın ne dediğinizi anlayamıyorum" diye sürdürdü oyununu Yıldırım, başını sallayarak. </p>
<p class="calibre2">"İki gün sonra Viyana kent morguna giderseniz anlarsınız" dedi Andrey, aynı ses tonuyla. </p>
<p class="calibre2">Bütün salon Yıldırım'ın başına çökmüş gibi oldu. Demek Gözcü ölmüştü ha! Her şeye hazırdı ama bunu beklemiyordu. Kendini toparlamaya çalıştı. Yoksa boş atıp dolu mu tutmak istiyordu bu adam. Hiçbir şey bilmediğini söylemeye hazırlanıyordu ki, orkestra ondan önce davrandı; hafif bir müzik salona yayılmaya başladı. Andrey dönüp orkestraya baktı, sonra Yıldırım'a dönerek hoşnutsuz bir suratla söylendi:</p>
<p class="calibre2">"Kuğu Gölü. Hiç duruma uygun bir müzik değil. Davetliler için Moskova Gecelerim, sizin için Mozart'ın başlayıp da tamamlayamadığı Requiem'i çalmaları gerekirdi." </p>
<p class="calibre2">Çökmüş omuzlarına, rengini yitirmiş yüzüne inat hâlâ aptalı oynamayı sürdüren Yıldırım, "Bakın, ne demek istediğinizi anlayamıyorum" diye tekrarladı. </p>
<p class="calibre2">Andrey içten bakışlarla süzdü Yıldırım'ı. </p>
<p class="calibre2">"Ah dostum, sizi kandırmaya çalıştığımı sanıyorsunuz. İnanın doğruyu söylüyorum. Gelin şöyle yürüyelim de anlatayım size ayrıntıları." </p>
<p class="calibre2">Kemanlar bütün sesleri bastırıp salondaki resmî havayı yumuşatırken, Andrey ile Yıldırım ellerinde rakıları, dertleşmeye giden iki arkadaş gibi, Moskova Irmağı'na bakan geniş pencerelere yöneldiler. </p>
<p class="calibre2">...................... </p>
<p class="calibre2"/>
<p class="calibre2"/></body>
</html>
