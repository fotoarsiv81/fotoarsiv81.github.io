<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>9-2.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x9-2.html" xml:lang="tr-TR">
    <div class="story">
      <p class="duz-ilk-paragraf-2"><span class="duz" style="font-size:1em;" xml:lang="tr-TR">Karanlığı perdeleyen projektörün ışığında, yağan karın rengi kızıla dönmüştü. Rüzgârın savurduğu taneler artık birer kıvılcımdı. Bir kaynak makinesinden çıkan kıvılcımlar. Yanan kıymıklar. Alev alev. Sonra sönüyorlardı. Düştükçe. Üzerime. Dönüşüyorlardı. Soğuğa. Hava jilet atıyordu yüzüme. Ne kar maskem işe yarıyordu ne de göz kapaklarım. Yürüyordum. Açtığım yolda gidip geliyordum. Tek ayaklık bir patika. Durmuyordum. Asla. Bir gece nöbetçisi olarak içine girmem yasak olan kulenin kapısına kadar gelip, olduğum yerde dönüyor ve duvarın dibinden yedi adım atıyordum. Sonra geri. Yedi küçük adım. Pilli oyuncak adımları...</span></p>

      <p class="duz"><span class="duz" style="font-size:1em;" xml:lang="tr-TR">Onu bekliyordum. Ziya’yı. Kâbuslarımı anlattığım tek adamı. Kâbuslarımı bana anlatacak olan tek adamı. Nereden geliyordu? Nasıl birden beliriyordu? Aniden. Daha önce hiç düşünmemiştim bunu. Hayaletler nereden gelir? Yerin altından mı?</span></p>

      <p class="duz"><span class="duz" style="font-size:1em;" xml:lang="tr-TR">“Sence ben bir hayalete benziyor muyum?”</span></p>

      <p class="duz"><span class="duz" style="font-size:1em;" xml:lang="tr-TR">Benzemiyordu. Nöbet kulesinin kapısına sol omzuyla yaslanmış, ellerini pantolonunun cebine sokmuştu. Daima üzerinde olan takım elbisesi ve yüzünü terk etmeyen tebessümüyle bana bakıyordu. Başını kaldırıp, tel örgünün ardındaki ağacın yüksek dallarına tutuşturulmuş projektöre baktı.</span></p>

      <p class="duz"><span class="duz" style="font-size:1em;" xml:lang="tr-TR">“Gerçekten de buradan bakınca kıvılcımlara benziyorlar...”</span></p>

      <p class="duz"><span class="duz" style="font-size:1em;" xml:lang="tr-TR">“Buradan nasıl kurtulacağım?”</span></p>

      <p class="duz"><span class="duz" style="font-size:1em;" xml:lang="tr-TR">Tebessümü büyümüş, dişleri görünmüştü.</span></p>

      <p class="duz"><span class="duz" style="font-size:1em;" xml:lang="tr-TR">“Sen bir kumbarasın, asker. Bir hırs kumbarası. Hele bir dol. Sonrası kolay. Kırması kolay. Üşüyorsun, değil mi? Karın yağdığına şükret. Dolunayı çift gördüğün ayazları unutma. Isınmak için dikenli tel avuçladığın, yıldızların kaymasını beklediğin geceleri unutma. Evrenin defteri dürülsün diye dua ettiğin, kayanın, Kutup Yıldızı olmasını dilediğin geceleri unutma! Kareli kâğıtlar görünce tel örgüleri hatırladığın günleri unutma! Artık kâbus görmüyorsun, değil mi?”</span></p>

      <p class="duz"><span class="duz" style="font-size:1em;" xml:lang="tr-TR">Görmüyordum.</span></p>

      <p class="duz"><span class="duz" style="font-size:1em;" xml:lang="tr-TR">“Hayır.”</span></p>

      <p class="duz"><span class="duz" style="font-size:1em;" xml:lang="tr-TR">“Bedenin ve zihnin tasarrufu öğreniyor. Deliksiz uyuyorsun. Neden öyle derler, bilir misin? Uyku deliksiz olursa, ne kâbus ne de zaman geçer içinden. Bir göz kırpması kadar sürer.”</span></p>

      <p class="duz"><span class="duz" style="font-size:1em;" xml:lang="tr-TR">Yedi adımlık voltam sürüyordu. Kamuflajımın ve postallarımın içindeki ısıyı korumaya çalışmakla o kadar meşguldüm ki artık o kâbusu görmediğime şaşırmadım bile. Hatta umursamadım. Hayatımı bırakıp buraya gelmeme neden olmuş, sonra da bir türlü hatırlayamadığım şarkılar gibi siktir olup gitmişti. Atatürk’ü öldürmek! İnanılır gibi değildi. Yıllar boyunca aynı kâbus. Asla yarı saydam olanlardan değil, mermer gibi bir kâbus. Uykumu parçalayacak kadar gerçek. Uyanıkken gördüğüm bütün Atatürk fotoğraflarından korkacak kadar gerçek. Her birinin gözlerime bakıp “Bunu bana neden yaptın?” diye sorduğunu duymama neden olacak kadar gerçek. Belki de sadece, altında “Gazi dinleniyor” yazan fotoğraf rahatsız etmemişti beni. Ne de olsa kapalıydı gözleri.</span></p>

      <p class="duz"><span class="duz" style="font-size:1em;" xml:lang="tr-TR">“Yeter.”</span></p>

      <p class="duz"><span class="duz" style="font-size:1em;" xml:lang="tr-TR">Uzağında olmama rağmen, Ziya’nın sesi ıslak kar maskem kadar yakındı kulağıma. Hâlâ nöbet kulesinin kapısında duruyor ve kar tanelerinin aydınlattığı kadarıyla yüzü seçilebiliyordu. Kulenin girişinde durduğu için karın üzerine yapışıp yapışmadığını göremiyordum. Kirişin altındaydı. Peki, karda bıraktığı bir ayak izi var mıydı? Onu da göremiyordum.</span></p>

      <p class="duz"><span class="duz" style="font-size:1em;" xml:lang="tr-TR">“Yeter. Bunların bir önemi yok. Düşünme. Sen artık bir çığın merkezindesin. Sadece ileri gidebilirsin. Sadece yaşadığın andan sorumlusun. Her saniye büyüyen ve hızlanan bir çığ. Düşeceği yeri haritadan silecek bir çığ.”</span></p>

      <p class="duz"><span class="duz" style="font-size:1em;" xml:lang="tr-TR">Aramızda tek adımlık bir mesafe kalmıştı. Patikamın sonuna gelmiştim. Sol elimi yavaşça uzattım. Omzuna dokunmak istiyordum. Ziya hareketsizdi. Artık gülümsemiyordu. Kendisine yaklaşan elime bakıyordu. Ve dokundum.</span></p>

      <p class="duz"><span class="duz" style="font-size:1em;" xml:lang="tr-TR">Ziya’ya dokunduğum anda sol omzumda bir elin ağırlığını hissettim. O kadar korktum ki sıçrayarak döndüm. Ama arkamda kimse yoktu. Omzumun üzerinden başımı çevirip Ziya’ya baktım. Sağ elinin parmaklarıyla sol omzundaki karı süpürüyordu. Elimin izi...</span></p>

      <p class="duz"><span class="duz" style="font-size:1em;" xml:lang="tr-TR">“Bir daha deneme. Bilincini karartacak kadar delirmeni istemiyorum.”</span></p>

      <p class="duz"><span class="duz" style="font-size:1em;" xml:lang="tr-TR">Kelimeler ağzımdan ter gibi çıktı:</span></p>

      <p class="duz"><span class="duz" style="font-size:1em;" xml:lang="tr-TR">“Peki, ne kadar delirmemi istiyorsun?”</span></p>

      <p class="duz"><span class="duz" style="font-size:1em;" xml:lang="tr-TR">“Beni anlayacak kadar... Yürümeye devam et. Vücudun soğuyor.”</span></p>

      <p class="duz"><span class="duz" style="font-size:1em;" xml:lang="tr-TR">Ziya’yı dinledim. Voltamı atmaya başladım. Yürüdüm ve dinledim.</span></p>

      <p class="duz"><span class="duz" style="font-size:1em;" xml:lang="tr-TR">“Ne diyorduk, Berlin’de kalmıştık, değil mi? Evet, Yonina ölmüştü ve ben hayattaydım. İlk kez âşık olmuş ve ilk kez ölmeyi düşünmüştüm. Berlin’i bir an önce terk etmeliydim. Kan kokan gara dönüp beklemeye başladım. Yeterince rüşvet verilirse askeri trenlerden birine binilebileceğini duymuştum. Param vardı. Bir de yabancı öğrenci kimliğim. Ne de olsa Osmanlı tebaasındandım. Reich’ın midesinde o kadar da yabancı sayılmazdım. Dört gün garda yattım. Nihayetinde bir tren geldi ve Danzig’e giden rayların üzerine çıktım. Tren o kadar sık arızalandı ki inmem için iki günün geçmesi gerekti.</span></p>

      <p class="duz"><span class="italik" style="font-size:1em;" xml:lang="tr-TR">Hauptbahnof</span><span class="duz" style="font-size:1em;" xml:lang="tr-TR">! Danzig’de girdiğim ilk binanın adıydı. Tren garı. Ben, asker, binaları sevmem. Duvarları sevmem. Girdiğim binalarda, ancak arka kapılarını bulana kadar kalırım. Gökyüzünü göremediğim yerde gömülmüş hissederim. Tuğlalar boğazımı sıkar. Bu yüzden hepsini kırmak isterim. Kırıp parçalamak. Belki de bu yüzden evsiz öldüm. Evlerden nefret ettim...</span></p>

      <p class="duz"><span class="duz" style="font-size:1em;" xml:lang="tr-TR">Danzig’in grisini içime çektiğim anda anladım, zamanın donduğu bir yere ayak bastığımı. Orta çağ, asker. Kral Arthur! Şövalyeler! Kiliseler, heykeller, her şey. Bir tiyatro sahnesiydi Danzig. Perdesini indirmeyi unutmuş bir tiyatro sahnesi. Stadtsgraben’daydım. Garın olduğu caddede. Saat kulesine bakıyordum. Zamanın geçtiğine kanıt olan büyük beyaz kadrana. Hayat, diyordum. Bu saat gibi. Geçip gidiyor. Ama içine almıyor. Akrebin ilerlemesine neden olan hiçbir çark insan etinden değil. Zamanın benimle ilgisi yok... Yürüdüm.</span></p>

      <p class="duz"><span class="duz" style="font-size:1em;" xml:lang="tr-TR">Sonradan, adının Hindenburg olduğunu öğrendiğim caddeye çıktım. Üniversite, diyordum yanımdan geçenlere.</span> <span class="italik" style="font-size:1em;" xml:lang="tr-TR">Hochschule</span><span class="duz" style="font-size:1em;" xml:lang="tr-TR">, diyordu onlar, “İleride!” Yüksekokul! O kadar yüksekteydi ki eylülün başındaydık ve soğuktan parmaklarım kesiliyordu. Şehir o kadar soğuktu ki, yanından geçip gittiğim binaların birinde iki yüz yıl önce doğmuş olan meşhur Fahrenheit, termometreye sıfır dereceyi eklemeyi aklına getiren ilk insan olmuştu. Anlayacağın, Baltık soğuğu, sıfır dereceye ilham kaynağıydı. Evet asker, ben Hindenburg caddesinde yürürken, Danzig, şu nöbet tuttuğun yerden daha sıcak değildi. Bu arada, tabii ki trenden yanlış durakta inmiştim. Belki doğumum da böyledir. Yanlış bir durakta doğmuşumdur... Her neyse, üniversite Langfuhr adındaki bir bölgedeydi. Ve oraya varmak için Hindenburg’un Exerzier meydanına döküldüğü yere kadar yürüyüp, batıya düşen mezarlığın içinden geçen St. Michaels sokağına girmek gerekiyordu. Her ne kadar öyle görünse de, St. Michaels sadece bir sokak değildi. Caddeden ayrıldığın anda, yola taşmış mezar taşlarının beyazlığı gözlerini kamaştırırdı. Tek bir meyve bile vermeyen mezarlık ağaçları ışığı rendeleyip önüne atardı. Kuzey’in soluk güneşi kuru bir yağmur gibi çiselerdi. Sokak, mermerin içinde bir hilal çizerdi. Elli adım sonra ölüm seni kuşatır, baktığın her yer hiçlik olurdu. Diri diri geçemeyeceğin kadar uzun gelirdi, yürümek. Ama her şey hilalin belini kırana kadar sürerdi. O an mermer biter ve ardında üniversitenin çatık çatılarının dikildiği yosunlu duvar başlardı. Duvarın bittiği yerdeyse Bosseweg. Öğrenci evlerinin kol kola durduğu cadde... St. Michaels öyle bir yoldu ki, bir kez geçtin mi, mezar taşın olmasın isterdin. Ölünce, başına hiçbir şey dikilmesin. Ne bir ağaç, ne bir taş, ne yasını tutanlar ne de mezarına işemek için sırada bekleyenler... Ve asker, benim bir mezar taşım asla olmadı.”</span></p>

      <p class="duz"><span class="duz" style="font-size:1em;" xml:lang="tr-TR">Bir an için, gözlerimi diktiğim projektörün çevresinde sineklerin, adını bilmediğim kanatlı böceklerin uçuştuğunu sandım. Ama kıvılcımlar gibi, onlar da kar tanesiydi. Suydu. Ziya’nın anlattığı her caddeyi, sokağı, meydanı onunla geçmiş, başını çevirdiği her yönü görmüştüm. Oradaymış gibi. Danzig, denilen yerde. Sonra bir kelime belirdi aklımda: Töton. Bir de ses. Ölü adamınki.</span></p>

      <p class="duz"><span class="duz" style="font-size:1em;" xml:lang="tr-TR">“Strabo, Amasya’da doğmuş bir Pontus’luydu. Milattan önce 64’te. On yedi ciltlik</span> <span class="italik" style="font-size:1em;" xml:lang="tr-TR">Geographica</span><span class="duz" style="font-size:1em;" xml:lang="tr-TR">’yı yazdığında 40 yaşındaydı. Binlerce sayfalık eserinde, o güne kadar bilinen bütün bölgelerdeki bütün halkları anlatıyordu. Sıra Jutland bölgesine geldiğinde, Tötonlardan bahsediyordu. Bir Germen kabilesinden. Töton kelimesinin ilk kez okunduğu sayfalar</span> <span class="italik" style="font-size:1em;" xml:lang="tr-TR">Geographica</span><span class="duz" style="font-size:1em;" xml:lang="tr-TR">’daydı. Yüzyıllar geçti. Pagan kabileler Hıristiyanlıkla tanıştı. Tötonlar unutuldu ve yerlerini din şövalyeleri aldı. On ikinci yüz yılda, geçmişlerini arayanlar, Tötonları hatırladı ve barbar atalarının adını tarikatlarına verdiler. Roman Katolik Töton Şövalyeler. Dini, iktidara dönüştüren bir makine olarak Kuzey Avrupa’nın altını üstüne getirdiler. Hatta Venedik’e, Viyana’ya kadar hüküm sürdüler. Polonya-Litvanya Kralı Birinci Sigimund hadlerini bildirene kadar. Sonra ne mi oldu? Töton Şövalyeler tarikatının üstadı Brandenburglu Albert, Lutherciliği seçip Prusya Dükü ilan edildi. Sonra Gobineau adında bir aptal ortaya çıkıp, Tötonların üstün beyaz ırk olduğunu iddia etti. Chamberlain adındaki başka bir aptalsa</span> <span class="italik" style="font-size:1em;" xml:lang="tr-TR">On Dokuzuncu Yüzyılın Temelleri</span> <span class="duz" style="font-size:1em;" xml:lang="tr-TR">adındaki kitabında Tötonların mevcut Germenler olduğunu yazdı. Bunu okuyanların arasındaysa Wilhelm adında başka bir aptal vardı. Babası Prusya Prensi, annesi Birleşik Krallık Kraliçesi Victoria’nın kızıydı. Ama Wilhelm bir soytarıydı. Ancak herhangi bir kral soytarısı değil, bir imparatorluk soytarısı. Soylu bir soytarı! Ne de olsa kendisi bir imparatordu. Bozuk paraların üzerinde yüzü dururdu. O kadar büyük adımlar atmanın peşindeydi ki bacaklarının ayrılıp kıçının yırtıldığını bile fark edemiyordu. Wilhelm, Chamberlain’in fikirlerine âşık oldu. Germenlerin üstünlüğünü kabul eden İngiliz’in kitabı kutsallık mertebesine, kendisi de ırkçılığın kuramcılığına terfi etti. Ve Danzig bütün bunları sessizce izledi. Anlatanın zaman olduğu bir masalın geçtiği peri şehriydi. Gotik bir labirent...</span></p>

      <p class="duz"><span class="duz" style="font-size:1em;" xml:lang="tr-TR">Paylaşılamayan yerler vardır bu dünyada. Keşmir gibi, Musul gibi, Alzas-Loren gibi, Kudüs gibi. Paylaşılamayan şehirler. On köpeğin birden ısırdığı et parçaları. O kadar küçüktürler ki parçalanmazlar. Onlarla evlenilmez, asker. Sadece ölene kadar metresin olurlar. Danzig de böyleydi. Meşhur</span> <span class="italik" style="font-size:1em;" xml:lang="tr-TR">Gedanensis</span><span class="duz" style="font-size:1em;" xml:lang="tr-TR">! Paylaşılamayan diğer şehirler gibi. Ben ayak bastığımda, Danzig’i paspasa çevirmiş adamın adı Kaiser II. Wilhelm’di. Batı Prusya denen toprakların denize bulaştığı ve hangisinin nerede başladığının belli olmadığı Danzig... Ama yine de Danzig’deki varlığımı o aptala borçluydum. Çünkü kapısında</span> <span class="italik" style="font-size:1em;" xml:lang="tr-TR">Patriae Marique Fidelis</span> <span class="duz" style="font-size:1em;" xml:lang="tr-TR">yazan</span> <span class="italik" style="font-size:1em;" xml:lang="tr-TR">Polytechnica Gedanensis</span><span class="duz" style="font-size:1em;" xml:lang="tr-TR">’in kurulmasını emreden Wilhelm’di.</span> <span class="italik" style="font-size:1em;" xml:lang="tr-TR">Patriae Marique Fidelis</span><span class="duz" style="font-size:1em;" xml:lang="tr-TR">: Vatana ve Denize Sadık. Hangi vatan? Hangi deniz? Tek bir amaç vardı: Batı Prusya’yı sonsuza dek Reich’ın bir parçası haline getirmek. Atası Töton olan üstün Germen ırkının üstün kültürünü bölge halkının kafasına sokacak bir tezgah kurmak. Hatta Danzig Körfezi’ni, içine sadece Wilhelm’in işeyebileceği bir havuza dönüştürmek. Üniversitenin kapısında sadakat yazıyordu. Ama ne vatan ne de deniz kimsenin umurunda değildi. Sadakat Wilhelm’eydi. Taşıdığı Alman ruhuna. Nietzsche’nin, bozulmuş bağırsaklardan geldiğini söylediği ve bir sindirimsizlik vakası olarak gördüğü Alman ruhunaydı, sadakat. Ama ne o ruh ne de 2. Wilhelm benim umurumdaydı. Aslında hiçbir şey ve hiç kimse umurumda değildi.</span></p>

      <p class="duz"><span class="duz" style="font-size:1em;" xml:lang="tr-TR">Üniversitenin kapıları açıldı ve babamın kaydımı yaptırdığı Gemi İnşaatı Fakültesi’ndeki derslere girmeye başladım. İlk başlarda elimden geleni yaptım. Ne için, biliyor musun? Sıradan bir öğrenci olmak için. Ailesinin umutlarını düşürmeden sırtında taşıyabilen bir çocuk olmak için. Ama olmadı. Bana göre değildi. Babamın biçtiği gelecek üzerime olmuyordu. Ben, onun gibi değildim. Babamın sözünden çıkmayan ağabeylerim gibi değildim. Ben, içinde karanlığın ağır bastığı bir çocuktum. Karanlık basınca kendini tanıyamayan bir çocuk. Düzenli ve öngörülebilir hayatın bana sunduğu hiçbir şeyi kendime yakıştıramadım. Adını koyamadığım bir duygu vardı içimde. Parçalama ve parçalanma duygusu. Gitmek istiyordum. Hayatın sonuna kadar gitmek. Tarif edilecek gibi değil! Her neyse... Sonuçta, benim için artık çok geçti. Danzig’in sokaklarını ezberlemek dört haftamı aldı. Frauengasse, Beutlergasse, Junkergasse, Dominikanerplatz...</span></p>

      <p class="duz"><span class="duz" style="font-size:1em;" xml:lang="tr-TR">Sıra Oliva’ya geldi. Danzig’in batısına. Sonra Danzig’in kıyı bölgesi Zoppot’a. Üniversiteden kaça kaça, Baltık Denizi’ne gelmiştim. Gidecek bir yer kalmamıştı. O gri ve ıslak çukura bakarken bir karar verdim. Sahip olduğum bütün eşyayı bir çantaya sığdırıp hayatın sonuna gidecektim. Evet asker, bir sabah Baltık Denizi’ni seyrederken, beni ben yapan her şeyden kaçmaya karar verdim. On altı yaşındaydım. Dünya adındaki yumağın ucunu bulup başlangıcına kadar takip edecektim. Ne ailemi ne de başka bir şeyi düşünüyordum. Tabii ki arkadaşlarım olmuştu. Dostlarım. Ama hiçbiri umurumda değildi. Çünkü hiçbiri benim gibi değildi. Terk edemeyeceğim hiçbir şey ve hiç kimse yoktu. Ne de olsa Yonina da artık yoktu. Verdiğim kararın sarhoşluğuyla üniversiteye döndüm. Yalpalıyordum. Ta ki ana avluda, bir subayın konuşma yaptığını görene kadar. Çevresindeki öğrencilere sesleniyordu. Kelimeleri seçebiliyordum: Kiel Kanalı! Donanma! Gönüllüler! İngilizlere Ölüm!</span></p>

      <p class="duz"><span class="duz" style="font-size:1em;" xml:lang="tr-TR">Bu bir işaretti. Nereden geldiğini bilmediğim ve nereden geldiğini asla önemsemediğim bir işaret. Hayatımın sonuna giden yolculuğa, savaşarak başlayacaktım. Bana verilmiş olan her şeyi bir savaşla yok edecektim. Kimliğimle savaşacak ve kendimi yenecektim. Sonrasındaysa alın yazımın altına imza atan tek el benimki olacaktı. Tereddüt etmedim. O gerizekâlı Wilhelm’in ordusuna katıldım. Büyükannesi İngilizlerin kraliçesi olan Wilhelm, İngilizlere savaş açıyordu. Babasının adı Hurşit olan ben, Ziya Hurşit’e savaş açıyordum.”</span></p>

      <p class="duz"><span class="duz" style="font-size:1em;" xml:lang="tr-TR">Söylediklerini anlayamıyordum. Ağzından çıkan her kelimenin Türkçede ne anlama geldiğini tabii ki biliyordum. Ama bu yeterli değildi. Ben asla onun gibi hissetmemiştim. Onun gibi olmamıştım. On altı yaşında sıradan bir heriftim. Ne evimden ne de hayatımdan kaçmayı düşünmüştüm. Hatta o kâbuslar başlayana kadar, hayatı, ailemi, dostlarımı ve sahip olduğum her şeyi sevmiştim. Sözünü ettiği parçalanma duygusu benim için hiçbir şey ifade etmiyordu. Ben, içinde yaşadığım toplumun huzurlu bir bireyi olmaktan başka hiçbir şey istemiyordum. Sıradan bir salak olmak istiyordum! Benim için huzur, hiçbir şeyin değişmemesi anlamına geliyordu. Gitmemekten, bozmamaktan, değiştirmemekten geçiyordu. Sahip olduğuna sahip çıkmaktan geçiyordu, huzura giden yol. Ama şimdi o yolun dışındaydım ve korkuyordum. Dönememekten. Üstelik benim bir nedenim vardı: Kâbuslarım. Gözümün kararmasına neden olan kâbuslarım. Peki ya bu herifin özrü neydi? Kendisini, diğerlerinden farklı görmesine neden olan şey neydi? Bir iki kitap fazla okumuş olması mı? St. Michaels yolundan geçerken gördüğü mezar taşları mı? Ya da babasının onu en iyi okullara gönderecek kadar parası olması mı?</span></p>

      <p class="duz"><span class="duz" style="font-size:1em;" xml:lang="tr-TR">“Hayır asker, hiçbiri. Benim delirmemin herhangi bir nedeni yoktu. Ben, deli doğmuştum. İmparatorluk Donanmasında onbaşı oldum. On altı yaşında. Neden biliyor musun? Çünkü Yonina yoktu. Çünkü evimi ölümün eşiğine kurmuştum. Çünkü dünyaya hükmetmeye çalışan herkesten nefret ediyordum. Çünkü hayata değer veren ve kendisini ciddiye alan hiçbir yazarı önemsemiyordum. Çünkü, daha önce de söylediğim gibi, içimde adını koyamadığım bir parçalanma duygusu vardı. Bazen her şeyi yok etmek istiyordum. Her şeyi ve herkesi. Şiddet beni korkutmuyordu. Korkmuyordum. Acıdan korkmuyordum. Acıyı almaktan ve vermekten çekinmiyordum. Asla sıradan bir çocuk olmadım. Hiçbir sıraya sığamadım. Yıllar sonra girdiğim o meclis sıralarına da sığamadığım gibi...</span></p>

      <p class="duz"><span class="duz" style="font-size:1em;" xml:lang="tr-TR">Sonuçta, o savaşa katıldım çünkü gemi inşa etmekle ilgilenmiyordum. O savaşa katıldım çünkü yapacak daha iyi bir işim yoktu. O savaşa katıldım çünkü ölümün yüzüne doğrudan bakmak istiyordum. Evet asker, hayattan pek bir şey beklenmemesi gerektiğini o yaşlarda anlamıştım. Doğumları durduramayacağıma göre ölümlere odaklanmıştım. Ve bir an önce ölüm denen o parçalanmayla tanışmak istiyordum. İnsanların insanlara yapabildiklerini, kanlı bir ameliyat gibi izlemek istiyordum. Başımı çevirmeden. ”</span></p>

      <p class="duz"><span class="duz" style="font-size:1em;" xml:lang="tr-TR">Var oluş acıları çeken çocuklar tanımıştım. Hatta çok uzağımda değillerdi. Çevrem onlarla kaynıyordu. Belki Alman ordusuna katılan Ziya’dan iki üç yaş büyüklerdi ama çoğunun gözlerinde aynı karanlık, pusuda bekliyordu. İçinde barındıkları varlıkların tamamını işgal etmek için mevzilerinden çıkacakları anı bekleyen karanlıklar görüyordum. Kollarında jilet lekelerinden raylar taşıyan çocukları. Yapacak daha iyi bir işleri olmadığı ve hayat kesinlikle değersiz göründüğü için birbirini döven çocukları. Söyleyecekleri hiçbir söz olmadığı ve kelimelerin hiçbir anlamı kalmadığı için sürekli “Amına koyayım!” diyen çocukları görüyordum. Bir zamanlar kuzuyken, anasının kurduna dönüşenleri! Ama insanlardan, hayattan ve kendisinden şüphe ettiği için en yakınındaki savaşa katılma kararını alan biriyle ilk kez karşılaşıyordum.</span></p>

      <p class="duz"><span class="duz" style="font-size:1em;" xml:lang="tr-TR">“Orduya katılıp savaşa gideceğimi söylediğimde, üniversite yönetimi ağzını yırtacak kadar gülümsedi. ‘Hiç sorun değil,’ dediler. ‘İstediğin kadar savaşabilirsin. Gelecek yıl döndüğünde ikinci sınıftan devam edersin. Hatta biraz daha kalırsan, diplomanı evine göndeririz! Ama en iyisi ölmen çünkü kahraman olursun!’ Hemen hemen böyle söylediler. Çünkü hazırlıklı değillerdi. Entelektüel mühendisler yetiştiren bir üniversiteden, Alman denilen şeyle hiçbir ilgisi olmayan bir adamın ortaya çıkıp savaşa gitmesini beklemiyorlardı. İnanamamışlardı! Sadece bir aydır devam ettiğim üniversitenin, Kaiser’e bu kadar çabuk Alman yetiştirmesine inanamamışlardı. Hatta emindim. Yanlarından ayrıldığım anda, Kaiser’e durumumu anlatan bir mektup yazmışlar ve maaşlarının artmasını istemişlerdi. Her neyse...</span></p>

      <p class="duz"><span class="duz" style="font-size:1em;" xml:lang="tr-TR">Dünyanın bütün ordularının bütün üniformaları aynı kumaştan dikilir, asker. Görünmezlik kumaşı. İçine girdiğin anda kaybolursun. Seni kimse bulamaz... Anlayacağın, ordu bir yorgan oldu ve ben onu üzerime çektim. Yanımdaysa binlerce imparatorluk askeri yatıyordu. Yerimizden kalkmamıza gerek yoktu çünkü verilen emir basitti. Denizlerin tek hakimi olan muhteşem İngiliz donanmasında yeterince büyük bir delik açmak için Alman donanması gözden çıkarılacaktı. Tabii o donanmanın içinde bizler de vardık ama kimsenin umurunda değildik. Bu da yeni bir şey değildi. Çünkü insanlıkla tanışıyordum. Uzun süredir, neye benzediğini biliyordum. Tanıştığımızdan beri anlaşamadığımızı da biliyordum. Son olarak Dostoyevski’nin ne yazdığını da hatırlıyordum:</span></p>

      <p class="duz"><span class="duz" style="font-size:1em;" xml:lang="tr-TR">‘Bizim yaşama karşı duyduğumuz yabancılaşma, canlı yaşamdan tiksinecek, onun adını bile duymak istemeyecek ölçüdedir.’</span></p>

      <p class="duz"><span class="duz" style="font-size:1em;" xml:lang="tr-TR">İngilizlerin Büyük Filosu ve Almanların Açık Denizler Filosu karşılaştırılamayacak güçteydi. Alman toprağa ne kadar hükmediyorsa, İngiliz de suyun o kadar efendisiydi. Ama Wilhelm de çıkarlarını doğru hesaplayabilen bir adam değildi. Bu yüzden yaptığı bütün hesaplar basit ve yanlıştı. Açık Denizler Filosu yok edilse bile Almanlar savaşı kaybetmez, ancak Büyük Filo hasar görürse İngilizler askeri bir felç geçirir! Wilhelm’in aptallıklarından biri! Önce</span> <span class="italik" style="font-size:1em;" xml:lang="tr-TR">u-boat</span><span class="duz" style="font-size:1em;" xml:lang="tr-TR">’lar İskoçya’nın doğusuna gönderildi. Ama tek bir İngiliz gemisini bile batıramadılar. Sonra Açık Denizler Filosu Amirali Scheer, insanlığı yok sayan bir hamle yaptı. Danimarka ve Norveç’ten kalkan bütün İngiliz ticari gemilerini vurmaya başladı. Amaç, Büyük Filoyu Skagerrak Boğazı’na çekmekti. Hatta İngiliz Amiral Beatty’nin gemilerini Büyük Filodan ayırıp, bir an önce batırmaktı. Ben, Amiral Scheer’in gemisindeydim. Her şeyi gördüm. Ama her şeyi. 8500 insanın nasıl öldüğünü çok yakından görme fırsatına sahip oldum. Almanlar ve İngilizler bana bu gösteriyi sunmak için hiçbir masraftan kaçınmamışlardı! 8500 asker! 8500 canlı! Dostoyevski’nin ‘adlarını bile duymak istemem,’ dediği canlılardan. Hatta ölenlerin sadece 2500 tanesi Alman olduğu için, Wilhelmshaven limanına döndüğümüzde sevgili Wilhelm şöyle söyledi: ‘Sizler İngiliz donanmasını çökerttiniz! Dünya tarihinde yeni bir sayfa açtınız!’</span></p>

      <p class="duz"><span class="duz" style="font-size:1em;" xml:lang="tr-TR">Okula döndüğümde cebimde bir madalya taşıyordum ve aylardan hazirandı. Ölmediğimi görünce ne yapacağını bilemeyen profesörler, birinci sınıf sınavlarına girmemin gerekmediğini, derhal tatile çıkıp, ekim ayında okula dönebileceğimi söylediler. Ama benim herhangi bir yere gitmek ya da ülkeme dönmek gibi bir niyetim yoktu. Hayatın sonuna gitmek için sahip olduğum her şeyden kaçma fikrim istediğini almıştı. İçimdeki parçalanma duygusunu bir süreliğine de olsa susturacak kadar vahşet görmüştüm. Şimdilik durabilirdim. Ne de olsa Almancayı, “Hepsini öldürün!” cümlesini kusursuzca telaffuz edebilecek kadar öğrenmiştim. Bütün yazı, üniversitenin kütüphanesinde okuyarak geçirdim. 1916 yılı, yeterince hızlıydı. Tam bana göre bir yıldı. Alman zeplinleri Paris’i bombalamış, İrlanda kıyılarına zehirli gazlar püskürtülmüş,</span> <span class="italik" style="font-size:1em;" xml:lang="tr-TR">Oz Büyücüsü</span> <span class="duz" style="font-size:1em;" xml:lang="tr-TR">adında bir roman yayımlanmış ve Danzig dışında her yer savaşa gömülmüştü. Hatta şu an üzerinde durduğun toprak, Ruslar tarafından işgal edilmişti. Bense Schopenhauer okuyordum. O güne kadar, hayata dair biriktirdiğim her şeyi teyit eden adamı. Birbirimize yakındık. Ne de olsa üniversitenin doğusundaki Ducha yolunda, kapısında 114 yazan binada doğmuştu. 128 yıl önce. Wilhelm’den bahsederken, “Şu genç Alman imparatoruna, arabacım olma şerefini bile layık göremiyorum” diyen Nietzsche’yse doğduğum yıl ölmüştü. Onu da tanıyordum.</span></p>

      <p class="duz"><span class="duz" style="font-size:1em;" xml:lang="tr-TR">Kütüphanenin kuzey duvarının tuğlalarını okuyup bitirdiğimde ikinci sınıfa başlama zamanı gelmişti. Ancak gemi inşaatı hakkındaki fikrim kesinlikle değişmemişti. İlgilenmiyordum. Bu yüzden, genç bir savaş kahramanı olarak üniversitenin bahçesinde yatıyor ve ekim güneşinin yüzümde gezmesine izin veriyordum. Ta ki kapalı gözlerimin aydınlık karanlığı koyulaşana kadar. Gözlerimi açtım ve önce üzerimdeki gölgelerini sonra da kendilerini gördüm.</span></p>

      <p class="duz"><span class="duz" style="font-size:1em;" xml:lang="tr-TR">“Merhaba!” diyorlardı. “Ziya Hurşit, değil mi?”</span></p>

      <p class="duz"><span class="duz" style="font-size:1em;" xml:lang="tr-TR">Anadilimde konuşuyorlardı. Üç fesli. Gözlerimi yeniden kapatacaktım ki uzanan ellerini gördüm. Tokalaşmak için.</span></p>

      <p class="duz"><span class="duz" style="font-size:1em;" xml:lang="tr-TR">“Biz yeni öğrencileriz. Kadıköyü’nden, Saint Joseph’ten. Bize senden bahsettiler.”</span></p>

      <p class="duz"><span class="duz" style="font-size:1em;" xml:lang="tr-TR">Evet, onlarla tanışmam böyle oldu. Doğdukları topraklara faydalı olabilmek için babaları tarafından, savaştan kaçırılıp Danzig’e gönderilmiş üç adamla böyle tanıştım. Ve tanıştığım an, ortak hiçbir noktamız olmadığını anladım. İdealleri vardı. Kendilerini kurtarma idealleri. Ben, insanın herhangi bir şeyden kurtulabileceğine inanmıyordum. Bu yüzden pek anlaşamadık. Bekledikleri ağabeyliği onlara sunabildiğimi sanmıyorum. Çünkü hiçbiri Danzig’in yeraltı dünyasıyla benim kadar ilgilenmiyor, hiçbiri kadınları benim kadar sevmiyor, hiçbiri ailesinin parasını benim kadar savurmuyor, hiçbiri Hamburg’a gidip sarhoş olmuyor ve hiçbiri insanlıktan benim kadar nefret etmiyordu.</span></p>

      <p class="duz"><span class="duz" style="font-size:1em;" xml:lang="tr-TR">1919 yılına kadar o üniversitede kaldım. O üniversitenin bahçesinde. Anlatılacak fazla bir şey yok. İyi bir öğrenci değildim. Profesörlerin beni sevdiğini söyleyemem. Çünkü dokunulmazlığı olan bir kahraman olarak, Wilhelm’in kıçını nasıl yaladıklarını yüzlerine vurmak için hiçbir fırsatı kaçırmıyordum. O yıllarda benden bahsedenler, nihilist ve anarşist kelimeleri arasında sıkışıp kalmışlardı. Bense havaya atılan madeni bir para gibi, her sabah ikisinden biri olarak uyanıyordum. Savaştan sonraki iki yıl boyunca, hemen hemen Danzig’in bütün profesyonelleriyle yatmış ve kütüphanenin bütün duvarlarını okumuştum...</span></p>

      <p class="duz"><span class="duz" style="font-size:1em;" xml:lang="tr-TR">Sular yeniden yükselmeye başlamıştı, asker. İçimdeki parçalanma sertleşiyor, biçim buluyordu. Skagerrak Boğazı’nda kaybolan askerleri düşünmüyordum artık. Sadece gitmek istiyordum. Yeniden. Kaybolmak. Hayatın sonuna gitmek. O sırada bir mektup geldi. Annemden. Babamın ve küçük ağabeyim Fazıl’ın İngilizler tarafından Eskişehir’de tutuklandığını yazıyordu. On dokuz yaşındaydım. Elimdeki kâğıdı katlayıp zarfa koyduğum an, Eskişehir’i yerle bir etmek için, doğduğum ülkeye dönmeye karar verdim. Konuyu üç fesliye açtığımda, “Önce eğitimini tamamlaman lazım. Bizim gibi. Vatanımıza ancak böyle hizmet edebilirsin” cevabını aldım. Oysa neler anlatmışlardı, ilk geldiklerinde. İttihat ve Terakki’den, Bolşevik İhtilalinden, halkların kendi devletlerini kuracakları günlerden bahsetmişlerdi. Ama et, kurulan hayaller kadar sağlam değildi. En önemlisi de kurşun geçiriyordu. Ve bunun olmasını kimse istemiyordu. Ama ben de kimseye benzemiyordum. Anadolu’dan kaçıp Almanya’ya kadar gelen Ermenileri de biliyordum, Cemal, Talat ya da Enver adındaki İttihat ve Terakki paşalarının en az Wilhelm kadar kör olduklarını da biliyordum. Belki binlerce kilometre uzaktaydım ama aptallığın kokusu o kadar çabuk yayılıyordu ki Osmanlı’da neler olup bittiğini anlamamak için insanın burnunu tıkaması gerekiyordu. Mondros Mütarekesi imzalanmış ve ‘gerektiğinde stratejik bölgeler işgal edilir’ maddesine göre, savaşın galipleri Osmanlı topraklarını çamura çevirmeye başlamıştı. Büyük Savaşı kaybetmek, Osmanlının kaderiydi. Kumarbazların yönettiği bir devlet sürekli kazanamazdı. Ve o yıllarda dünya adındaki kumarhanenin kasası, İngilizce konuşuyordu. Arada bir de Fransızlar çıkıp, ‘</span><span class="italik" style="font-size:1em;" xml:lang="tr-TR">Faites vos jeux!</span><span class="duz" style="font-size:1em;" xml:lang="tr-TR">’ diyordu.”</span></p>

      <p class="duz"><span class="duz" style="font-size:1em;" xml:lang="tr-TR">Dinlemediğimi fark edince sustu. Bütün bunların benimle ne ilgisi olduğunu hâlâ anlayamıyordum. Evet, Ziya’nın anlattıkları ilginçti. Ama ne olmasını bekliyordu? Bütün bunları dinleyince sakinleşmem mi gerekiyordu? Zorunlu askerlik hizmetimin normale mi dönmesi gerekiyordu? Bana hayatını anlattığı için kendi hayatımın düzelmesi mi gerekiyordu? Doğruluklarına inandığım bütün düşüncelerimin çatlaması için iki yıl boyunca aynı kâbusu görmem yetmişti. Kırılıp paramparça olmaları içinse ordu elinden geleni yapıyordu. Üstelik hastalığım her neyse, daha da ilerlemiş olmalıydı ki Ziya’yla konuşuyordum. Beni kurtaracağını söyleyen ölü bir adamla. Beni nereden kurtaracağını bile bilmiyordum henüz. Kendimden mi, kâbuslarımdan mı, askerlikten mi, hayattan mı, bu dünyadan mı? Nereden? Ziya’nın geçmişini bilmem neyi değiştirecekti? Bir başkasının hayatını öğrenmek ne işe yarardı? Hayat, tamamen kişisel bir deneyim, değil miydi? Ziya’nın sarf ettiği kaçıncı kelimede sihirli biçimde kurtulacaktım? On sekiz yaşıma kadar hayattan beklentilerim vasatın üzerine çıkmamış ve gereken neyse onu yapmaya karar vermiştim. Yapılması gereken her şeyin de ben doğmadan önce belirlenmiş olduğu düşünülürse, herhangi bir sorun yoktu. Herhangi bir üniversiteye gidecek, herhangi bir meslekte uzmanlaşacak ve para için çalışacaktım. Bir kadını sevdiğime inanacak ve onunla evlenip çocuk sahibi olacaktım. Sonra da bütün borçlarımı ödeyip ölecektim. Yaşadığıma tek kanıt, bir gün çocuğumun çıkarttıracağı vukuatlı nüfus kâğıdı örneğinde baba hanesinin yanında yazan adım olacaktı. Daha fazlasını istemiyordum. Hiçbir zaman istememiştim. Daha fazlasına gerek yoktu. Gerekenleri yapıp ölmek, hepsi bu. Sorumluluk sahibi olduğumu düşünmüyorum. Hayır, bunun sorumluluk almayı bilen, erken olgunlaşmış bir çocuk olmamla ilgisi yoktu. Hatta belki de hiçbir sorumluluk almamak için, gerekenleri yapmayı seçmiştim. Ne eksik ne fazla. Çünkü biliyordum. İrademin beni aldatacağını ve kendi başıma vereceğim ilk kararın yanlış olacağını biliyordum. Zaten herhangi bir karar vermekten daima nefret etmiştim. Dünya üzerindeki hayat, doğru kararı verdiğini zanneden gerizekâlıların ürünü değil miydi? Her neyse, o kabûslar akli dengemi alt üst edene kadar, tek bir karar vermeden ölmeyi düşlüyordum. Ama olmadı. Bir karar verdim. Üniversiteden ayrılıp kendimi orduya teslim ettim. Terhis olana kadar ikinci bir karar vermeye zorlanmamak için. Ama o da olmadı. Sonra intihar etmeye karar verdim. Bütün bunlara bir son vermek için. Karşıma Ziya çıktı. Doğum yeri ve yılı hariç, her şeye kendi karar vermiş olan bir adam. Belki de bugüne kadar tanıdıklarımın arasında, sorumluluk kelimesinin içini doldurabilen tek kişi oydu. Çünkü yaşadığı sürece, ne istiyorsa onu yapmıştı. Canı ne istiyorsa. Kararları ve sonuçlarının sorumlusu olduğunu kabul etmiş ve bir kez bile pişman olmamıştı. Hayatla ölüm arasındaki yolu yıkıp yerine bir ip germiş, üzerinde yürümüş, canı istediğinde de o iple kendini asmıştı. Korkmamıştı. Farkımız buydu. Korkmadığı için kararlar verebilmesi. Kimsenin öngöremeyeceği hamleler yapması ve nedenlerini sadece kendisinin anlayabildiği kararlarını uygulamış olması. Kimsenin onayına gereksinim duymadan. Kimseyi hayatına karıştırmadan. Kimseyle karışmadan...</span></p>

      <p class="duz"><span class="duz" style="font-size:1em;" xml:lang="tr-TR">“Sen hariç! Gördüğün gibi, seninle karıştık. Gerçekten de, kimin nerede başlayıp, kimin nerede bittiğini ayırt edebiliyor musun? Her neyse, bu gece bir daha görüşmeyeceğiz. Şimdilik bu kadar yeter. Ama küçük bir görevin var. Silahlıktaki yeleklerden şarjör toplayacaksın. Çamaşırhanenin arkasında bir çukur açıp oraya gömeceksin. Mermiye ihtiyacın var, asker.”</span></p>

      <p class="duz"><span class="duz" style="font-size:1em;" xml:lang="tr-TR">Sesiyle birlikte nefesim de kesilmişti. Ordunun bütün parmakları boğazımdaydı. Mermi kelimesi ağzından çıktığı anda, gözümün önüne gelen halimden o kadar korkmuştum ki titremeye başlamıştım. Şarjör çalıp saklamak! Kesinlikle mümkün değildi! Böyle bir şeyi yaptığımı hayal bile edemiyordum. Ordunun bütün salyası yüzümdeydi! Binlerce insan üzerime tükürüyordu. Mümkün değil! Kesinlikle olmaz! Ben hiçbir şey çalmayacağım! Askeri mahkemeye çıkmayacağım! Buradan bir saniye bile geç çıkmayacağım!</span></p>

      <p class="duz"><span class="duz" style="font-size:1em;" xml:lang="tr-TR">“Çalmayacaksın. Buna çalmak denmez. Çünkü aldığın her mermiyi bir gün iade edeceksin. Buna ödünç almak, denir.”</span></p>

      <p class="duz"><span class="duz" style="font-size:1em;" xml:lang="tr-TR">“Geri vereceksem, neden çalıyorum?”</span></p>

      <p class="duz"><span class="duz" style="font-size:1em;" xml:lang="tr-TR">“İadeleri silahınla yapacaksın. Elindeki G-3’le. Hepsini öldüreceksin. Erleri, uzman çavuşları, astsubayları ve bölük komutanını. Sonra bir uçak kaçırıp Ankara’ya gideceksin. Genelkurmay Başkanını öldüreceksin. Başbakanı, Cumhurbaşkanını, bütün milletvekillerini. Sana mermi lazım, asker. Bayağı bir mermi lazım. Şimdiden ödünç almaya başlasan, iyi edersin. Anıtkabir’e girdiğin zaman şarjörlerinin boşalmış olmasını istemem. Mustafa Kemal’in bedeninden geriye kalan ne varsa, yakacaksın! O yangından sigaranı yakıp ölmeyi bekleyeceksin. Böylece bütün borçlarını ödemiş olacaksın. İstediğin bu değil miydi? Bütün borçlarını ödeyip ölmek. İşte sana fırsat!”</span></p>

      <p class="duz"><span class="duz" style="font-size:1em;" xml:lang="tr-TR">Söylediği her kelime kar olup üzerime yağıyordu. Erimiyorlardı. Gömülüyordum. Ziya’nın kelimeleriyle gömülüyordum. Sonra her şey durdu. Gülüyordu.</span></p>

      <p class="duz"><span class="duz" style="font-size:1em;" xml:lang="tr-TR">“Merak etme, asker. Bunların hiçbiri olmayacak. Ne bana ne de bir başkasına borcun var.”</span></p>

      <p class="duz"><span class="duz" style="font-size:1em;" xml:lang="tr-TR">Bu kez gerçekten kızmıştım. Geceyi ve sessizliğini unutacak kadar. Bağırdım.</span></p>

      <p class="duz"><span class="duz" style="font-size:1em;" xml:lang="tr-TR">“Bir daha sakın bunu yapma! Yoksa...”</span></p>

      <p class="duz"><span class="duz" style="font-size:1em;" xml:lang="tr-TR">“Beni öldürür müsün? Zavallı çocuk. Kendinden başka öldürebileceğin kimse yok. Benim gibi bir suikastçı değilsin. Ancak ileride büyük bir adam olursan, intiharın da büyük bir suikast olabilir, tabii. Ne garip, değil mi? Her neyse, sesinin neden bu kadar yükseldiğini gece çavuşuna anlatmanın zamanı geldi.”</span></p>

      <p class="duz"><span class="duz" style="font-size:1em;" xml:lang="tr-TR">“Ne bağırıyorsun, amına koyayım? Ne oldu?”</span></p>

      <p class="duz"><span class="duz" style="font-size:1em;" xml:lang="tr-TR">Düşünmeden konuşmak en doğrusuydu. Yalan söylediğimin anlaşılmaması için hızlı bir cevap gerekiyordu.</span></p>

      <p class="duz"><span class="duz" style="font-size:1em;" xml:lang="tr-TR">“Birileri vardı şurada. Herifler sarhoştu. Bağırınca gittiler.”</span></p>

      <p class="duz"><span class="duz" style="font-size:1em;" xml:lang="tr-TR">“Düdüğün yok mu yanında? Ulan, terhis olup gideceksiniz hâlâ hıyar gibisiniz! Adam gibi dur, nöbetçi astsubay dolanıyor. Uyuma! Yakalarsa siker!”</span></p>

      <p class="duz"><span class="duz" style="font-size:1em;" xml:lang="tr-TR">Ziya gülüyordu. Göz göze değildik. Çünkü açılıp kapanan ağzına bakıyordum. “Bam!” diyordu. “Bam!” Sağ elinin işaret parmağını germiş, başparmağını üzerine düşürüyordu. Etten tabancasıyla gece çavuşunu vuruyor ve “Bam!” diyordu.</span></p>

      <p class="duz"></p>

      <p class="duz-ilk-paragraf-3"><span class="duz" style="font-size:1em;" xml:lang="tr-TR">O nöbetin sonunda tüfeğimi ve hücum yeleğimi silahlığa bırakırken boş ceplerimden birine, bana ait olmayan bir şarjör attım. Yirmi mermi. Yirmi canlı...</span></p>

      <p class="duz"><span class="duz" style="font-size:1em;" xml:lang="tr-TR">“Bizim yaşama karşı duyduğumuz yabancılaşma, canlı yaşamdan tiksinecek, onun adını bile duymak istemeyecek ölçüdedir.”</span></p>

      <p class="duz"><span class="duz" style="font-size:1em;" xml:lang="tr-TR">Kim söylemişti bunu? Kim? Ben mi? Var mı bir önemi? Yirmi mermi. Mutlaka hepsi de temizdir. Dün bakım vardı. Her biri, önce yağlı sonra kuru bezlerle silinmiştir. Parlıyorlardır. Altın dişler gibi. İade edilecekleri bir gün var mı? Peki, kime iade edeceğim? Şarjörün sahibi kim? Hepsi aynı. Birinin cezasını tüm bölük çeker! Böyle bağırıyordu eğitim çavuşları. Birinin cezası herkese verilir! Eğitim birliğindeki en gaddar cezanın, nefessiz bıraktırana kadar komando dansı yaptırmak olduğu düşünülürse buradakiler hayli şanssız. Çünkü benim cezam biraz daha ağır. Öyle bir ceza ki, bütün bölük altında ezilebilir. Benim cezamı hepsi çekecek! Ordu müthiş! Kuralları muhteşem! Birimiz hepimiz için değil, birimiz hepimize rağmen! Benim cezam ve bütün bölük! Hepsine yetecek kadar var! Bütün kasabaya, Başbakana, Genelkurmay başkanına yetecek kadar! Benim cezam. Hepsine yeter. Peki suçum ne? Bunun da bir önemi yok. Çünkü dünya o kadar güzel bir yer ki cezalandırılman için suçlu olman gerekmiyor. Burası bir cennet! Gerçekten öyle. Öyle bir cennet ki herkes cezalandırılıyor. Öyle bir cennet ki masumlara ödül olarak, suçlular da cezalandırılıyor. Bunu gören masumlar, “Yaşasın adalet!” diye bağırıyor. Hiçbir suçları olmadığı halde cezalandırıldıklarını unutarak. Öyle bir cennet ki adalet, adaletsizliği unutmaktan geçiyor! Muhteşem! Olağanüstü güzellikte bir cennet! Havası bile elmas tozlarıyla dolu. Parlıyor! Buz tutmuş elmas tozları! Kristal tozları! Öyle bir cennet ki güneşi, bir güneş resmi kadar ısıtıyor. Öyle bir cennet ki beyaz güneşi gökyüzünde bir O harfi. Kim, diye soruyoruz. Seslerimiz dört duvara çarpıp dört kez bize “Sen!” diyor. Beyaz gövdeli zenci köpeklerimiz var. Adları da var. Ama onlar birer heykel. Çağırınca gelmiyorlar artık. Cennetin kapısını bekliyorlar. Karla karışık toprağa gömülebilmek için kulakları dik donuyorlar! Öyle bir cennet ki, paslı demirin bile aksakalı var. Bizi saran tel örgüler beyaz angoradan örülmüş. Havası havlamayı bırakmış, ısırıyor. Beyaz ağzı etimizle dolu. Bu yüzden sessiz bir ayaz var. Saçaklardan sarkan mızrak dişleri ensemize saplanmış. Gazete kâğıdı gibi buruşmuş derimizde mor diş izleri, bekliyoruz. Cennetten kovulmayı. Bembeyazız. Soğuk. Donmak. Çözülmek. Tekrar donmak. Daha fazla hiçbir şeye gerek yok. Fiilleri çekmeye bile. Herkes kalsın yerinde. Bıraksınlar, yaslansın göğsüm sırtlarına, ılıklaşsın enseleri nefesimle. Yavaş yavaş sokayım dilimi derilerine. Aksın içlerine hayatımın zehri. Yirmi adet mermi. Muhteşem, amına koyayım! Hepinizi geberteceğim! Ama hepinizi!</span></p>

      <p class="duz"></p>
    </div>
  </div>
</body>
</html>
