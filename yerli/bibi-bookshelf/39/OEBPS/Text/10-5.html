<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>10-5.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x10-5.html" xml:lang="tr-TR">
    <div class="story">
      <p class="duz-ilk-paragraf-2"><span class="duz" style="font-size:1em;" xml:lang="tr-TR">“Bundan sonra, ne yiyeceğini de, ne sıçacağını da sana ben söyleyeceğim.”</span></p>

      <p class="duz"><span class="duz" style="font-size:1em;" xml:lang="tr-TR">Dinliyordum. Atatürk büstünün yanında, çaprazdaydım. Ekber’in başının bir karış yukarısında dolunay vardı. Başının etrafında bir hale. Allah-ü Ekber!</span></p>

      <p class="duz"><span class="duz" style="font-size:1em;" xml:lang="tr-TR">“Seni de adam edeceğim. Hiç merak etme.”</span></p>

      <p class="duz"><span class="duz" style="font-size:1em;" xml:lang="tr-TR">Isınmak için mi bilmiyorum, ama postallarımızın burunları öpüşecek kadar yaklaşmıştı. Tükürük, koku ve ses. Ağzından çıkanı yüzüm duyuyordu. Ama ben ısınmıyordum. Ay soğuğuna ayaz denir. Vücudum onunla kaplıydı. Ayazdan bir deri taşıyor ve dinlemeye devam ediyordum.</span></p>

      <p class="duz"><span class="duz" style="font-size:1em;" xml:lang="tr-TR">“Kaç aylık askersin, amına koyayım! Size kaç kere doldur-boşaltı yanınızda adam yokken yapmayacaksınız, dedik? Kaç kere? Ama öğreneceksin. Her şeyi öğreneceksin. Sivilin üstünü aramadan içeri almak neymiş, onu da öğreneceksin.”</span></p>

      <p class="duz"><span class="duz" style="font-size:1em;" xml:lang="tr-TR">O da üşüyordu. Şişmiş gözkapaklarımın arasından titrediğini görebiliyordum.</span></p>

      <p class="duz"><span class="duz" style="font-size:1em;" xml:lang="tr-TR">“Ne iş yapıyorsun sen?”</span></p>

      <p class="duz"><span class="duz" style="font-size:1em;" xml:lang="tr-TR">“Üniversite öğrencisiydim komutanım.”</span></p>

      <p class="duz"><span class="duz" style="font-size:1em;" xml:lang="tr-TR">“Okuyamadın, buraya geldin, değil mi? Ananın babanın parasını yedin, sıra buraya geldi. Yediğin yemeğe yazık, amına koyayım. Yattığın yatağa yazık! Ulan hayvan, dağda mısın? Karın altında mı uyuyorsun? Neyin eksik?”</span></p>

      <p class="duz"><span class="duz" style="font-size:1em;" xml:lang="tr-TR">Ekber komandoydu. İhtisas kursuna katılmıştı. Sol göğsündeki rozet bunu anlatıyordu. Komando, bittiği yerde başlar! Ezberledikleri ilk cümle buydu. Ama hiçbir şey üşümesine engel olamıyordu. O da benim gibi titriyordu. O da benim gibi bitiyordu. O da benim gibi, hiçbir şeyin başlamayacağını biliyordu. Oysa ben dağda olmayı da, karın altında uyumayı da bütün bunlara tercih ederdim. Burada nöbet tutmaktansa, birilerini öldürmek ya da geberip gitmek çok daha kolay görünüyordu. Her yer, durduğum yerden iyiydi. Belki bir savaşçı değildim ama bir katil olabilirdim. Herhangi bir çatışmada herhangi bir orospu çocuğunu vurabilir ya da herhangi bir patikada herhangi bir mayına basabilirdim. Sorun değildi. Artık değildi. Çünkü daha önümde yarım yıldan fazla askerlik vardı. Ekber’in postalının altında geçireceğim yüzlerce gün ve gece.</span></p>

      <p class="duz"><span class="duz" style="font-size:1em;" xml:lang="tr-TR">“Yarın denetleme var. Çavuşla konuştum. Sabahtan cezaevine gideceksin. Sabit kalacaksın. Eğer bir bok daha yersen, anam avradım olsun, senin amına koyarım. Firar et, daha iyi! Anladın mı?”</span></p>

      <p class="duz"><span class="duz" style="font-size:1em;" xml:lang="tr-TR">İlk defa soğuk işe yaramıştı. Daha fazla uzatmayacaktı.</span></p>

      <p class="duz"><span class="duz" style="font-size:1em;" xml:lang="tr-TR">“Emredersiniz komutanım!”</span></p>

      <p class="duz"><span class="duz" style="font-size:1em;" xml:lang="tr-TR">“Haydi siktir git şimdi, elini yüzünü yıka!”</span></p>

      <p class="duz"></p>

      <p class="duz-ilk-paragraf-1"><span class="duz" style="font-size:1em;" xml:lang="tr-TR">Aynada gördüğüm yüz benimkini andırıyordu. Sadece daha karanlıktı. Daha mor. Daha kırmızı. Daha siyah. Kabinleri dolaşıp dolu bir ibrik aradım. Musluklardan su akmıyordu. Akmayacaktı. Çeyreği dolu bir ibrikle, yüzümün beni beklediği aynanın karşısına döndüm. Dört lavabo sağımda, tuvaleti yatakhaneden ayıran kapının eşiğinde bir karaltı belirdi. Tek ampulün ışığında kim olduğu anlaşılmıyordu. Yaklaştıkça tanıdım. Daha önce hiç konuşmamıştık. Sadece adını biliyordum: Cesim.</span></p>

      <p class="duz"><span class="duz" style="font-size:1em;" xml:lang="tr-TR">“Ben dökerim. Sen yüzünü yıka.”</span></p>

      <p class="duz"><span class="duz" style="font-size:1em;" xml:lang="tr-TR">İbriği elimden alıp azar azar avuçlarıma dökmeye başladı. Doldukça ellerim, ıslatıyordum yüzümü. Ağır ağır. Yumrukların beceremediğini damlalar yapıyordu. Yüzüm acıyordu. Kaşlarımın kökleri, dişlerimin lekeleri, dudaklarımın çatlakları acıyordu. Kuruyana kadar. Sonra yeniden uyuşuyor, kaybolup gidiyorlardı.</span></p>

      <p class="duz"><span class="duz" style="font-size:1em;" xml:lang="tr-TR">“Acı” dedim. “Adama gözeneklerini bile hissettiriyor.”</span></p>

      <p class="duz"><span class="duz" style="font-size:1em;" xml:lang="tr-TR">Güldü. Bir hıçkırık gibi... Yüzümü kuruladım. Kolumla. Yavaşça bastırarak. Alnıma, çeneme ve gözlerime. Islaklık kamuflaja bulaştı, gerisi zamana kaldı. Gözlerimi açtığımda ağzımın yakınında bir sigara gördüm. Ellerim de ıslaktı. Dudaklarımı hafifçe araladım. Cesim sigarayı çevirip aralarına bıraktı. Diğer elindeki çakmakla yakıp, ellerimi pantolonuma silmemi izledi. Boynundan yakaladığım sigarayı ağzımdan çekip aldığımda konuştu.</span></p>

      <p class="duz"><span class="duz" style="font-size:1em;" xml:lang="tr-TR">“Ne yiyeceğini, ne sıçacağını bundan sonra sana ben söyleyeceğim... Böyle başladı, değil mi? Hep böyle başlar... Şimdi senin yapacağın şu: Unutmak. Ananı, babanı, kimin varsa, hepsini unutmak. Önce bununla başlayacaksın. Sivili unutacaksın... Silahını aldı mı?”</span></p>

      <p class="duz"><span class="duz" style="font-size:1em;" xml:lang="tr-TR">“Yok.”</span></p>

      <p class="duz"><span class="duz" style="font-size:1em;" xml:lang="tr-TR">“İyi, demek ki seni de bize bağladı. Bize ne dediklerini, biliyor musun?”</span></p>

      <p class="duz"><span class="duz" style="font-size:1em;" xml:lang="tr-TR">“Evet. Ekber’in askerleri.”</span></p>

      <p class="duz"><span class="duz" style="font-size:1em;" xml:lang="tr-TR">“Hayır. Biz Ekber’in askerleri değiliz. Biz kimsenin askeri değiliz. Çünkü biz asker değiliz. Sadece asker kılığındayız. Anlıyor musun?”</span></p>

      <p class="duz"><span class="duz" style="font-size:1em;" xml:lang="tr-TR">“Hayır.”</span></p>

      <p class="duz"><span class="duz" style="font-size:1em;" xml:lang="tr-TR">Bir sigara da kendisine yaktı. Bıraktığı duman benimkine sarıldı.</span></p>

      <p class="duz"><span class="duz" style="font-size:1em;" xml:lang="tr-TR">“Neyse, şimdilik siktir et. Yarın hepimiz cezaevindeyiz. Orada konuşuruz. Şimdi git yat. Bu gece, askerliğinin son gecesi. Bu gece sana nöbet yok. Yat, uyu.”</span></p>

      <p class="duz"><span class="duz" style="font-size:1em;" xml:lang="tr-TR">Dönüp gitti. Sigara eriyene kadar aynaya baktım. Ben eriyene kadar ayna bana baktı. Arkamdaki kabinin kapısını araladığımda, duvara çivilenmiş bir tuvalet kokusu gördüm.</span> <span class="italik" style="font-size:1em;" xml:lang="tr-TR">Erfreş</span> <span class="duz" style="font-size:1em;" xml:lang="tr-TR">marka. Suyumuz yoktu ama kokumuz güzeldi.</span> <span class="italik" style="font-size:1em;" xml:lang="tr-TR">Erfreş</span><span class="duz" style="font-size:1em;" xml:lang="tr-TR">! Güldüm. Tazelik ve ferahlığa bulanmış bir er olarak, sigarayı tuvalet deliğine bıraktım. Küçülen daireler çizdi ve karanlığın içine düştü. Keşke peşinden gitmem mümkün olsa, diye düşündüm. Borulardan geçmek. Kanalizasyona girmek. Oradan da temizlenmiş olarak çıkmak. Dünyanın herhangi bir yerinden. Herhangi bir mazgaldan.</span> <span class="italik" style="font-size:1em;" xml:lang="tr-TR">Anywhere out of the world</span><span class="duz" style="font-size:1em;" xml:lang="tr-TR">, demişti ölü adam. Benim de İngilizcem vardı.</span> <span class="italik" style="font-size:1em;" xml:lang="tr-TR">Anywhere out of here</span><span class="duz" style="font-size:1em;" xml:lang="tr-TR">, diyecek kadar.</span></p>

      <p class="duz"></p>

      <p class="duz-ilk-paragraf-1"><span class="duz" style="font-size:1em;" xml:lang="tr-TR">Uzun zamandır ilk kez, uykumu tamamlamış olarak açtım gözlerimi. İlk kez, uyuyacak bir şey kalmadan uyanmıştım. Koğuş da uyanmıştı. Başımı kaldırdığımda, üst üste ranzaların arasındaki üst üste erleri gördüm. Birbirlerini eziyor, kahvaltıya yetişmek için uğraşıyorlardı. Giyinmeliler, tıraş olmalılar ve nöbetçi astsubay koğuşu basmadan yemekhaneye inmiş olmalılardı. Her zamanki gibi çavuş bağırıyordu. Herkese ve her şeye.</span></p>

      <p class="duz"><span class="duz" style="font-size:1em;" xml:lang="tr-TR">“Bugün denetleme var! Kahvaltıdan sonra oyalanmayın. Herkes mıntıkasına!” Sadece Duran yataktan kalkmıyordu. Üzerindeki dört battaniyenin altına, mümkün olan en derine gömülmeye çalışıyordu. Koğuşun ışığı buz tutmuş camlardan dolayı azalmıştı. Buz, bir ahtapot gibi yapıştığı camları kör etmişti. Küfürler duyuluyordu. Üst üste binen küfürler. Kimin başlatıp, kimin bitirdiği belli olmayan küfürler. O an bir şey fark ettim. Yeni olan bir şey. Yattığımı görmesine rağmen çavuş hâlâ yanıma gelmemişti. Beni kaldırmak için tek kelime etmiyordu. Yanımdan geçiyor, altımda yatanı kolundan tutup çekiyor, beni görmüyordu. Bana bakmıyordu bile. Tuvaletin kapısından çıkan Cesim’le göz göze geldim. Tıraş olmuştu. Yüzü ıslaktı. Yanıma geldi. Yatağıma dirseğini yasladı. “Giyin, doldur-boşalta gel. Tıraş olma” deyip kalabalığa karıştı. Tıraş olmamak mı? Hem de denetleme gününde! Üstelik kendisi olmuştu. Yataktan atlayıp dolabımın karşısına geçtim.</span></p>

      <p class="duz"><span class="duz" style="font-size:1em;" xml:lang="tr-TR">Orduda her işin bir süre standardı vardır. Giyinmenin, koşmanın, silahı söküp takmanın, bot bağlamanın, yaşamanın, her şeyin. Benim de bir alışkanlığım vardı. Saymak. Saniyeleri. Giyinirken, tıraş olurken. Ama o sabah, aklım o kadar karışıktı ki sayamıyordum. Sanki ordudaki ilk sabahımmış gibi acemice giyinmeye çalışıyordum. Dolabımdaki tıraş çantasını alıp tuvalete gitmek üzere ranzaların arasından geçerken karşıma Sabit çıktı.</span></p>

      <p class="duz"><span class="duz" style="font-size:1em;" xml:lang="tr-TR">“Cesim söylemedi mi? Sen tıraş olmayacaksın! Git silahını al, aşağı gel.”</span></p>

      <p class="duz"><span class="duz" style="font-size:1em;" xml:lang="tr-TR">Fazla düşünmedim. Olduğum yerde dönüp yürüdüm. Çantamı dolaba koyup parkamı giydim. Ceplerimi kontrol ettim. İç içe geçmiş ve birbirine yapışmış iki çift eldiven. Kar maskem. İki paket sigara ve bir çakmak. Hepsi de duruyordu. Koğuştan çıkarken, kapıda duran çavuşun beni izlediğini gördüm. Yüzüme bakıyordu. Yanaklarıma, çeneme. Tıraş olmadığımı görüyor ama her nedense hiçbir şey söylemiyordu. Başını çevirip diğerlerine bağırdı.</span></p>

      <p class="duz"><span class="duz" style="font-size:1em;" xml:lang="tr-TR">“Çabuk! Çabuk! Sallanma!”</span></p>

      <p class="duz"><span class="duz" style="font-size:1em;" xml:lang="tr-TR">Önüme çıkan iki basamağın üzerinden atlayıp soldaki silahlığın demir kapısını açtım. İçtimaya daha bir saat olduğu için kimse silahını almamıştı. Yatak numaramın yazılı olduğu etiketin altındaki kancada duran tüfeği ve hücum yeleğini çekip dışarı çıktım. Yeleği parkamın üzerine geçirip silahı omzuma attım. Koğuş binasından çıkmak için inilmesi gereken, buz tutmuş basamakları yavaşça indim. Sola döndüm. Jeneratör odasının önünden geçip doldur-boşalta geldim. Bidonların önünde kimsenin olmadığını görünce çevreme baktım. O an, bir gün önceki patlamayı duyduğumu sandım. Ancak ses, jeneratör odasının kapısından geliyordu. Açılırken duvara çarpmış ve odadan ağır bir sigara dumanı çıkıyordu. Dumanın peşinden de yedi asker. Yedi er. Her çıkan bana baktı. Ben de onlara. Sonuncusu Cesim’di. Sigarası hâlâ ağzındaydı. Yine de konuştu.</span></p>

      <p class="duz"><span class="duz" style="font-size:1em;" xml:lang="tr-TR">“Namlu Ekber’e!”</span></p>

      <p class="duz"><span class="duz" style="font-size:1em;" xml:lang="tr-TR">Güldüler. Silahlar bidon deliklerine sokuldu.</span></p>

      <p class="duz"><span class="duz" style="font-size:1em;" xml:lang="tr-TR">“Her Türk asker doğar!”</span></p>

      <p class="duz"><span class="duz" style="font-size:1em;" xml:lang="tr-TR">Yine güldüler. Kurma kolları çekildi.</span></p>

      <p class="duz"><span class="duz" style="font-size:1em;" xml:lang="tr-TR">“Ölene kadar.”</span></p>

      <p class="duz"><span class="duz" style="font-size:1em;" xml:lang="tr-TR">Kurma kolları bırakıldı.</span></p>

      <p class="duz"><span class="duz" style="font-size:1em;" xml:lang="tr-TR">“Her Türk asker kaçağı doğar!”</span></p>

      <p class="duz"><span class="duz" style="font-size:1em;" xml:lang="tr-TR">Emniyetler açıldı.</span></p>

      <p class="duz"><span class="duz" style="font-size:1em;" xml:lang="tr-TR">“Askere gelene kadar!”</span></p>

      <p class="duz"><span class="duz" style="font-size:1em;" xml:lang="tr-TR">Tetikler düşürüldü.</span></p>

      <p class="duz"><span class="duz" style="font-size:1em;" xml:lang="tr-TR">“Amin!”</span></p>

      <p class="duz"><span class="duz" style="font-size:1em;" xml:lang="tr-TR">Silahlar emniyete alındı ve şarjörler takıldı. Bidonlardan çekilen silahlar omuzlara atılıp yürümeye başlandı. Konuşmuyordum. Sadece taklit ediyordum. Onlar ne yaparsa, ben de onu yapıyordum. Biraz önceki doldur-boşaltı sağımdakini takip ederek halledebilmiştim. Şimdiyse yürüyorduk. Birazdan karargâhın önünden geçecek ve Ekber’le karşılaşacaktık. Denetleme sabahı, yerdeki karı yalatıyor olmalıydı. Gökten düşeni yerden yolduruyor olmalıydı. Normalde Cesim’lerin işiydi. Ama denetleme vardı. Ortalarda görünmemesi gerekenler bizlerdik. Gerçekten de Ekber, karargâhın kapısında durmuş, önündeki iki büklüm askerlere piramit inşa ettiriyormuş gibi emirler veriyordu. Bizi görünce sustu. En önde Sabit vardı. Isıracakmış gibi baktı. Ensesinden ısırıp silkeleyecekmiş gibi. Ama bir şey yapmadı. Bir şey söylemedi. Bense başımı omuzlarımın arasına sokmaya çalışıyordum. Tıraş olmadığımı fark etmemesi için. Boşunaydı.</span></p>

      <p class="duz"><span class="duz" style="font-size:1em;" xml:lang="tr-TR">“Demek öyle!” dedi ben yanından geçerken. Bir adım daha atmıştım ki, sağ dizimin arkasında bir acı doğdu. Böylesi bir acıya ancak bir kazma sapı babalık edebilirdi. Yanılıyordum. Sol avucumla yeri itip ayağa kalkmaya çalışırken Ekber’in ellerinin ceplerinde olduğunu gördüm. Tekme atmış olmalıydı. Cesim kolumdan tutup sağ dizimi yerden keserken fısıldadı:</span></p>

      <p class="duz"><span class="duz" style="font-size:1em;" xml:lang="tr-TR">“Evet, öyle, amına koyayım!”</span></p>

      <p class="duz"><span class="duz" style="font-size:1em;" xml:lang="tr-TR">Birliğin kapısı gıcırdadı ve biz çıktık. Silah tutuşlarımızı değiştirdik. Muharebe tutuşuna geçtik. Sabit, sol eliyle sol topuğuna vurdu. Bu işareti hatırlıyordum. Eğitim birliğinden. Tim eğitiminden. Mesafeleri kontrol et, demekti. Gerçek bir tim gibi, kasabanın tek caddesine yayıldılar. Aralarındaki mesafeleri açıp ilerlemeye başladılar. Bunu yapmalarının nedeni güvenlikti. Çok uzaklardan bizi dürbünüyle izleyen herhangi bir katil varsa, ilk atışında en fazla tek kişiyi vurabilmesi için alınan bir önlem. Onlar kadar çevik değildim ama önümdekiyle aramdaki mesafe yeterince açılmıştı. İstesem de yaklaşamazdım. Sağ bacağımın büküldüğü yer hâlâ acıyor ve topallıyordum.</span></p>

      <p class="duz"><span class="duz" style="font-size:1em;" xml:lang="tr-TR">Cezaevine ilk kez gidiyordum. İlk kez sokakta muharebe tutuşuyla yürüyordum. Kabza yukarıda, namlu aşağıda. Her an çıkabilecek bir çatışmaya hazır gibi. Belki diğerleri öyleydi ama ben sadece hazırmış gibi görünmeye çalışıyordum. Gerçekteyse kaymamakla ilgileniyordum. Kayıp düşmemekle. Hem sağ bacağımı sürüklemeye, hem de yolun karlı tarafından yürümeye çalışıyordum. Kaldırımın nerede başlayıp nerede bittiği belli değildi. Aslında kaldırımları burada kimse sevmiyordu. Revaçta değillerdi. İlçe halkı genişliği seviyordu. Yolların geniş olmasını. Sadece evleri küçüktü. Soğuk yüzünden. Sıkıştıkları tek yer evleriydi. Onun dışında hiçbir sınırı sevmiyorlardı. Yolun ortasında, araya et isteyen bir deri bir kemik hayvanlarıyla, Rojda’nın</span> <span class="italik" style="font-size:1em;" xml:lang="tr-TR">Hoy Nar</span><span class="duz" style="font-size:1em;" xml:lang="tr-TR">’ını çalan cep telefonlarıyla, kol kola yürümeyi tercih ediyorlardı. Belki de bu yüzden petrolcülerin ya da diğer kaçakçıların Nissan Pick Up’ları her gün bir çocuğu ya da hayvanı eziyordu...</span></p>

      <p class="duz"><span class="duz" style="font-size:1em;" xml:lang="tr-TR">Önce ritmi duydum. Müziği. Sonra, yolun yükselip ardının görünmediği çizgi kalınlaştı. Ufukta doğan bir gemi gibi kırmızı kamyon yerden bitti. Yaklaştıkça müziğin şiddeti arttı. O kadar yükseldi ki motor gürültüsü duman oldu. Eksi on dört olmasına rağmen camları açıktı. Sabahın altısı olmasına rağmen saçları jöleliydi. Sigaralı kolları sarkmış, zincirli lastikleriyle yolu eziyorlardı. Fırıncı kardeşler. Agit ile Felat. Miami sahilindeki iki Kübalıdan tek farkları, onları iğrenerek seyreden hiçbir kadının çevrede olmamasıydı. Şarkıyı biliyordum. İki şarkının üst üste bindirilmesinden ortaya çıkmıştı.</span> <span class="italik" style="font-size:1em;" xml:lang="tr-TR">Qu’est ce qu’on attend?</span> <span class="duz" style="font-size:1em;" xml:lang="tr-TR">ve</span> <span class="italik" style="font-size:1em;" xml:lang="tr-TR">Antisocial.</span> <span class="duz" style="font-size:1em;" xml:lang="tr-TR">Birincisi NTM’e aitti.</span> <span class="italik" style="font-size:1em;" xml:lang="tr-TR">Nique Ta Mêre</span><span class="duz" style="font-size:1em;" xml:lang="tr-TR">. Yani,</span> <span class="italik" style="font-size:1em;" xml:lang="tr-TR">Ananı Sik</span><span class="duz" style="font-size:1em;" xml:lang="tr-TR">. Grubun adı buydu. Fransa kelimesi, Fransızcada dişildi. Sikilmesi gereken ana, Fransa’nın kendisiydi. Bir rap grubu. Fransa’dan ve devletinden intikam almak için kurulmuş bir grup. Cezayir’i sömürgeleştirmenin doğal sonucu, Seine Saint-Denis’de sosyal konutlar inşa etmek ve Paris’e dokuz kilometre mesafede gebertilen Cezayirli çocukların kanlarının başkente sıçramasını engellemeye çalışmaktı. Ama NTM sıçratmak için kurulmuştu. Yere vurulan bir ayak olmak için kurulmuştu. Tarih, kan, acı, ayrımcılık ve yoksulluğun üzerine basıp, bütün bunları Fransa cumhurbaşkanlarının resmi ikametgâhı olan Elysée Sarayı’na sıçratmak için. Her ne kadar göçmen isyanlarında polis kalkanlarıyla barikat kurulsa da, Paris’i temiz tutmak mümkün olmamıştı. Çarpışmalardan çıkan kemik sesi ve küfürlerin yanında NTM’in gürültüsü de duyulmuştu.</span> <span class="italik" style="font-size:1em;" xml:lang="tr-TR">Qu’est ce qu’on attend?</span> <span class="duz" style="font-size:1em;" xml:lang="tr-TR">adındaki şarkının üzerine denk getirilip oturtulmuş</span> <span class="italik" style="font-size:1em;" xml:lang="tr-TR">Antisocial</span> <span class="duz" style="font-size:1em;" xml:lang="tr-TR">ise Trust adındaki bir punk grubuna aitti. Peki, çok uzaktaki bir kavgada atılan yumruğun</span> <span class="italik" style="font-size:1em;" xml:lang="tr-TR">Yakıp Yıkmak için Neyi Bekliyoruz</span><span class="duz" style="font-size:1em;" xml:lang="tr-TR">? diye çıkan sesinin Agit’in sürdüğü kamyonun hoparlöründe ne işi vardı? Yeğeni ve adaşı Agit, Seine Saint-Denis’de yaşıyor ve her yaz akrabalarını görmeye kasabaya geliyordu. Her gelişinde de bozuk Kürtçesiyle bol bol konuşuyordu. Kaç polise molotofkokteyli atıp kaç araba yaktığını sayıyor ve NTM’in konserlerini anlatıyordu. Bütün bunlar, Felat ve Agit’e hiç de yabancı değildi. NTM bile. Yeğenlerinin hediyesi bir CD. Bu yüzden her sabah dinliyor ve ilçeye dinletiyorlardı. Fransa’da yaşayan yeğenleri ve on binlerce hemşerilerinin Fransa’yı yakma planlarını yürekten destekledikleri için. Türkiye’yi de yakıp yıkmayı hayal ediyorlar mıydı? Hayır, çünkü gidilecek bir hayat vardı: Televizyondaki. Ona ulaşana kadar İstanbul’un ayakta kalması gerekiyordu. Gerekirse sonra yakabilirlerdi. Ama şimdilik değil. İkisinin de Jerma Betkar denilen terörist eğitim kampına gitmeye niyeti yoktu. Pusu atmak için on yedi çift çorabı üst üste geçirip yamaçlarda çakallık oynamaya, açlığı hissetmemek için bellerine metrelerce kuşak sarmaya niyetleri yoktu. Biliyorlardı. Duyuyorlardı. Ağabeyleri yeni dönmüştü. Aile haracını verip oğullarını kurtarmıştı. PKK’nın ne demek olduğunu ondan dinlemişlerdi. Yakalanmamak için sınırı hayvan sürülerinin arasında geçmenin, haftalarca sığır gibi yaşamanın ne demek olduğunu dinlemişlerdi. Ama civardaki her köyden en az on ailenin yaşadığı Fransa’nın başkentindeki Kürt Enstitüsü’nde bir güvenlik işini kabul edebilirlerdi. Evet, Agit de, Felat da bunu kabul edebilirdi. PKK için ölmeseler de, onun uğruna Fransız vatandaşı olup, internet mucizesinin gözlerinin önüne getirdiği Fransız kızları sikebilirlerdi. Bütün bunları biliyordum. Çünkü herkes biliyordu. Çünkü birliğe ekmeği onlar getiriyordu. Çünkü sürekli konuşuyorlardı. Çünkü dönüş yasası sayesinde cezaevinden kurtulan ağabeyleri günde üç kez, günah çıkarmaya karargâha geliyordu...</span></p>

      <p class="duz"><span class="duz" style="font-size:1em;" xml:lang="tr-TR">Kırmızı kamyonun yavaşladığını görüyordum. Durduğunu. Cesim’in yanında. NTM’den Joey Starr’ın sesi çığ düşürecek ayarda, kulaklarımıza üç cümle daha girip çıktı. Sonra yeniden hareketlenen kamyon aramızdan geçip, “Umut dediğin, bir vazelin markasıdır” sözünün sahibi Joey Starr’ı da alıp gitti. Ancak o zaman Cesim’in, elindeki küçük, beyaz paketi parkasının içine attığını gördüm. Hem yürüyor hem de parkasının fermuarını çekmeye çalışıyordu. Agit’in Cesim’e ne vermiş olabileceğini düşünürken, yolun şişkin karnını geçmiştim. İlk kez. Bölükten yüz metre uzakta olmasına rağmen hiçbir zaman rampanın diğer tarafına geçmemiştim. Şimdiyse oradaydım. İlçenin sona erdiği ve gök beyazının yer beyazına karıştığı çizgide. Eğitim birliğinde ezberletilen mesafe tahmin usullerinden hiçbirinin işe yaramayacağı bir boşluğun karşısında. Yol yeni açılmıştı. Bu yüzden siyahtı. Uzun bir inişten sonra tekrar yükseliyor ve çok uzaktaki bir dağa tırmanıp ardında kayboluyordu. Ancak o dağ da gökyüzü kadar beyazdı ve yol cennete yükselen bir merdiven gibi kıvrılıyordu. Gözlerimi yolun göğe saplandığı noktadan ayırdığımdaysa cezaevini gördüm.</span></p>

      <p class="duz"><span class="duz" style="font-size:1em;" xml:lang="tr-TR">Sobanın etrafında ısınırken eski askerlerin anlattığı maceraların geçtiği binayı ilk kez görüyordum. Orada nöbet tutmak bir ayrıcalıktı. Terhise üç ay kala verilen bir armağan. Arama olmadığı sürece rütbelilerin uğramadığı bir yer. Erin hayalindeki yer. Ama hiç de öyle durmuyordu. Çevresi, diğer renkler hiç var olmamış gibi bembeyazdı. Binaysa gri ile siyahın arasında yırtılıp kalmıştı. Çok uzaktan fırlatılıp atılmış bir taş gibiydi. Yolun sağında öylece duruyordu. O güne kadar gördüğüm en yalnız bina. Sanki cezalandırılan kendisiymiş gibi. Yalnızlığa mahkûm edilmiş bir cezaevi. Yalnızlığa, siyahlığa ve küçüklüğe. İki katlı bir ev kadardı. Sandığımdan daha zayıf ve çirkin. İskambil kâğıdından yapılmış evlere benziyordu. Küçük bir köy kilisesine. Neden bilmiyorum, ama bana öyle gelmişti. Belki de yaklaştıkça seçebildiğim ön cephesindeki yükseklik. Eski konakların girişlerini andırıyordu. Göğe yükselen bir alınlık ve merkezinde bir pencere. Binanın çevresindeki duvar en az cezaevi kadar siyah ve taştandı. Üzerinde daireler çizen bir tel örgü taşıyordu. İsrail işi, jiletli bir tel örgü. Tabii ki bir anaokuluna benzemeyecekti ama bina bir ceset kadar kasvetliydi. Terk edilmiş değil, içinde hiç yaşanmamış gibi. İnşa edenler, taş ve harç yerine hastalığı ve ölümü kullanmışlar gibi. Unutulmuş gibi. Oysa içinde hükümlüler ve tutuklular vardı. Hatta bir ceza infaz memuru ve duvarların ardında nöbetçiler bile vardı. Orada olduklarını biliyor ama inanmakta zorlanıyordum. Bu yüzden, binanın arkasındaki, yüksek nöbet kulelerine baktım. Telefon kulübeleri taşıyan iki kuleye. Herhangi birini görebilmek için. Bir askeri. Ancak içleri boş ve camları kırıktı. Otuz metre kala görebildiklerim bunlardı. Onlar da olmasaydı, beyazın içinde yükselen siyah yol, iki boyutlu bir resimden farksızdı.</span></p>

      <p class="duz"><span class="duz" style="font-size:1em;" xml:lang="tr-TR">Birkaç adım sonra, Sabit’in içinde kaybolduğu duvarın iki yakasını birleştiren kırmızı, demir kapıyı gördüm. Siyah haricindeki tek renk. Yeni boyanmış olmalıydı. Parlıyordu. Arasından kayan askerlerin göğsüne geliyordu. Duvarın saçı gibi duran tel örgü onda yoktu. Kaçmak için en uygun yer kapı olmalıydı. Üzerinden atlamak için bir çift uzun bacak ve biraz cesaret yeterli gibiydi.</span></p>

      <p class="duz"><span class="duz" style="font-size:1em;" xml:lang="tr-TR">Askerler giriyor ve askerler çıkıyordu. Nöbeti devredenlerin arasında eğitim birliğinden birlikte geldiğim, on yedi kişilik timimin çavuşu vardı. Eski askerlerle birlikte cezaevinde nöbet tutmasını yazıcılık görevine borçluydu. Anlaşabildiğim tek kişiydi. Akif. Onbaşı olmuştu. Yüksekokul mezunuydu. İki yıllık. Dört yıllık herhangi bir üniversiteye gitmediğine o kadar pişmandı ki konu açıldığında gözleri dolardı. Harekât Eğitim Kısım Komutanlığı’nda yazıcılık yapıyordu. Küçücük bir oda için dev bir isim. Bir başçavuşla zorlukla sığdığı odada, can çekişen bir bilgisayarın başında çalışıyordu. Bölüğün dışarı giden bütün yazılarını Akif yazıyordu. Başçavuş paraflıyor ve bölük komutanına imzalatıyordu. Ancak bugün sıradan bir askerdi. Çünkü denetleme vardı. Çünkü orduda yazıcı olarak çalışan binlerce er ve erbaş bulunsa da, söz konusu uygulama yönergelere aykırıydı. Bu yüzden, denetlemeye gelen albayın da onbaşı rütbesinde bir yazıcısı olmasına rağmen, bütün yazıcılar geçici olarak kovulmuştu.</span></p>

      <p class="duz"><span class="duz" style="font-size:1em;" xml:lang="tr-TR">Denetlemeler, olağanüstü büyük ölçülerde gerçekleştirilen mizansenlerdir. Gerektiğinde üç bin yatak çarşafı bir saat içinde değiştirilip, kirli ve delik olanlar denetleme sonunda yeniden serilir. Gerektiğinde er ve erbaş buharlaştırılır. Denetlemenin sorunsuz geçmesi için yapılmayacak şey, söylenmeyecek yalan yoktur. Ordu da, tıp gibi ilerleyen bir kurum olduğu için elli yıllık tanımların yeni halleri askere ezberletilir. Ama bunları aklında tutanlar iki elin parmağını geçmez. Bütün bunları denetleyen de bilir. Çünkü daima ondan üst rütbeli biri vardır ve bir gün kendisi de denetlenecektir. Bu yüzden, gösterilenden fazlasını görmek isteyen denetleyiciye çok nadir rastlanır. Heyet gittiğinde her şeyin eskiye döneceğini de herkes bilir. Akif’in yeniden bilgisayarın başına geçip, bir erin karşılaşmaması gereken gizlilik derecesindeki bilgileri ezberlemek zorunda kalacağını, denetleme boyunca kapısı kilitlenen tuvaletin taşacağını ve küfürlerin yeniden duyulacağını herkes bilir. Profesyonel askerlikte kahramanlık ne yazık ki istisnadır. En önemlisi de denetlemelerin mevsimi vardır: Sonbahar.</span></p>

      <p class="duz"><span class="duz" style="font-size:1em;" xml:lang="tr-TR">Kim bilir, hangi başkent generalinin, “Biri gidip şu çocuklara baksın, donup kalmasınlar” inceliğinin eseriydi, bizi cezaevine getiren denetleme...</span></p>

      <p class="duz"><span class="duz" style="font-size:1em;" xml:lang="tr-TR">Bütün bunları öğrendiğim eğitim birliğinde birlikte sürünüp birlikte küfrettiğim Akif önümden geçerken bana bakmıyordu bile. Davranışının nedenini tahmin edebiliyordum. Çavuşu olduğu, ancak burada hiçbir şey ifade etmeyen timden ayrılmıştım. Başka bir time dahil olmuştum. Lanetliler timine. Benimle konuşmak tehlikeli olabilirdi. Lanet bulaşıcı olabilirdi. Ona kızgın değildim. Ne de olsa başka bir yerdeydik. Başka şartlar altında. Ya da o üstünde kalmış, ben şartların altına düşmüştüm. Şartlar bir giyotine dönüşmüş ve ben başımı uzatmıştım. Kırmızı, demir kapının arasından...</span></p>
    </div>
  </div>
</body>
</html>
