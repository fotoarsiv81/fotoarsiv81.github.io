<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>-1.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x-1.html" xml:lang="tr-TR">
    <div class="story">
      <p class="duz"></p>

      <p class="bolum-ismi-tek-satir-25"><span class="serifsiz-baslik-25" style="font-size:1.15em;" xml:lang="tr-TR">-1</span></p>

      <p class="duz"><span class="duz" style="font-size:1em;" xml:lang="tr-TR">Her şey sıfırın altında başlar. Kar maskeleri geçirildikçe başların etrafına, gerçek yüzler ortaya çıkar. İnsan, saklanınca kendisi olur. Kalın kumaşlara gömülünce çıplak kalır. Her şey sıfırın altında biter. Hayaller de, gerçekler kadar buz tozuna dönüşünce.</span></p>

      <p class="duz"></p>

      <p class="duz-ilk-paragraf-4"><span class="duz" style="font-size:1em;" xml:lang="tr-TR">Hücresinin kapısı nadiren açılırdı. Bu yüzden, anahtar sesini duyduğunda irkildi. Gözlerini kapadı. Her kim geldiyse görmek istemiyordu. Hücresinin ortasında, yerde, bağdaş kurmuş oturuyordu. Kimseye ayıracak zamanı yoktu. Ancak bir ses duydu. Tanıdığı bir ses.</span></p>

      <p class="duz"><span class="duz" style="font-size:1em;" xml:lang="tr-TR">“Çok teşekkürler. Sizi yorduysa kusura bakmayın.”</span></p>

      <p class="duz"><span class="duz" style="font-size:1em;" xml:lang="tr-TR">Konuşan annesiydi. Demek, sonunda oğlunu görmeye karar vermişti! Sonunda gelebilmişti! Önce cezalandırmayı düşündü annesini. Sonra vazgeçti. Hiçbir ceza, onun annesi olmaktan daha acı verici değildi. Kadını affetti ve gözlerini açtı.</span></p>

      <p class="duz"><span class="duz" style="font-size:1em;" xml:lang="tr-TR">Annesinin yanında bir de astsubay vardı. Ekber’e benziyordu. Onun gibi konuşuyordu.</span></p>

      <p class="duz"><span class="duz" style="font-size:1em;" xml:lang="tr-TR">“Evet, asker. Bitti. Haydi bakalım. Terhis vakti! Bak, annen de burada.”</span></p>

      <p class="duz"><span class="duz" style="font-size:1em;" xml:lang="tr-TR">“Oğlum, haydi üzerini değiştirelim.”</span></p>

      <p class="duz"><span class="duz" style="font-size:1em;" xml:lang="tr-TR">Önce inanamadı. Bu yüzden konuşmadı. Hareket etmedi. Hayal görmediğine emin olmak istedi.</span></p>

      <p class="duz"><span class="duz" style="font-size:1em;" xml:lang="tr-TR">“Haydi, oğlum, gel. Ver elini.”</span></p>

      <p class="duz"><span class="duz" style="font-size:1em;" xml:lang="tr-TR">Annesi elini uzatıyordu. Astsubay gülümsüyordu. Görüntüleri dalgalanmıyor, sesleri kalınlaşmıyordu. Gerçektiler! İnanabilirdi artık. Çıkıyordu işte! Kurtulmuştu! İşe yaramıştı, demek ki! Geçmişe gitmesi ve Ziya’yla konuşması işe yaramıştı! Sadece biraz uzun sürmüştü, hepsi o kadar. Geçmişin değişe değişe, kendisine kadar gelmesi biraz uzun sürmüştü. Ama bitmişti işte! Olmuştu! Suikastı engellemiş ve bütün suçları geçmişle beraber yok olmuştu. Özgürlüğüne kavuşması için ayağa kalkıp annesinin elini tutması yeterli olacaktı.</span></p>

      <p class="duz"><span class="duz" style="font-size:1em;" xml:lang="tr-TR">Ayaklarının üzerinde ağır ağır doğrulurken çevresine baktı. Hücresine. Son kez. Ancak baktığı her yer değişiyordu. Yatağı bir kanepe oluyor, duvarlarda pencereler açılıp içeri gün ışığı giriyor, Atatürk’ün fotoğrafları kendisine bakıyordu. Annesine uzattığı elini birden geri çekti.</span></p>

      <p class="duz"><span class="duz" style="font-size:1em;" xml:lang="tr-TR">“Ne oluyor?” diyebildi.</span></p>

      <p class="duz"><span class="duz" style="font-size:1em;" xml:lang="tr-TR">Annesi alışkındı.</span></p>

      <p class="duz"><span class="duz" style="font-size:1em;" xml:lang="tr-TR">“Bir şey olmuyor, evladım. Gidiyoruz.”</span></p>

      <p class="duz"><span class="duz" style="font-size:1em;" xml:lang="tr-TR">Göz göre göre, hücresi bir bekleme odasına dönüşmüştü. Sıradan bir odaya. Bir zamanlar, temizliğini yaptığı karargâh binası odalarından birine. Herhangi birine. Nabzı kulaklarındaydı. Her neredeyse, oradan çıkmak istedi. Hücre ya da bir oda. Derhal terk etmeliydi. Eli havada kalmış annesinin yanından geçip astsubayın yanındaki kapıdan çıktı. Bir yandan da “Önemli değil” diyordu fısıldayarak. “Önemi yok. Gidiyorum. Önemi yok. Gidiyorum.”</span></p>

      <p class="duz"><span class="duz" style="font-size:1em;" xml:lang="tr-TR">Oğluna ancak koridorun sonunda yetişebilen kadın, elinden tutup, onunla yürüdü. Konuşmadılar. Bir merdivenden inip, karşılarına çıkan ilk kapıdan geçtiler. Girdikleri yer, bir koğuştu. Bomboş yatakların durduğu bir koğuş. Ne kadar da temizdi, hepsi! Masmavi çarşafları ve üzerlerinde katlanmış yorganları vardı. Aylar önce içinde uyuduğu koğuşa hiç benzemiyordu. O kadar benzemiyordu ki, o koğuş gerçek değilmiş gibi geliyordu şimdi. Hiçbir zaman var olmamış gibi.</span></p>

      <p class="duz"><span class="duz" style="font-size:1em;" xml:lang="tr-TR">Yataklardan birinin yanında durdular. Annesinin yardımıyla kamuflajının düğmelerini açmaya başladı. “Bu bir kamuflaj!” diyordu. Yine fısıldayarak. Annesi duymuştu.</span></p>

      <p class="duz"><span class="duz" style="font-size:1em;" xml:lang="tr-TR">“Tabii oğlum”</span></p>

      <p class="duz"><span class="duz" style="font-size:1em;" xml:lang="tr-TR">Oysa aylardır, battaniye kumaşından dikilmiş gibi, sert ve kalın giysiler taşıyordu. Sadece mahkûmların giydiği, kahverengi bir gömlek ve pantolon. Ama şimdi bir jandarma kamuflajı vardı üzerinde...</span></p>

      <p class="duz"><span class="duz" style="font-size:1em;" xml:lang="tr-TR">Önce üstünü çıkardı. Sonra postallarının bağlarını çözüp, bir ayağının burnuyla diğerinin topuğuna basarak ikisinden de kurtuldu. Pantolonunu bileklerine indirip, ayaklarını sırayla içinden çekti. Annesi, üzerinden çıkanları katlayıp yanlarındaki yatağa koyuyordu. Üzerinde sadece beyaz iç çamaşırları kalmıştı.</span></p>

      <p class="duz"><span class="duz" style="font-size:1em;" xml:lang="tr-TR">“Bak, defterin cebindeymiş. Şuraya koyuyorum, alırsın sonra. Kepini de ver çocuğum”</span></p>

      <p class="duz"><span class="duz" style="font-size:1em;" xml:lang="tr-TR">Kepi yoktu ki! Var mıydı? Elini başına götürdüğü anda, kepin siperliğine çarptı. Çekip aldı. Annesine uzattı. O da, katlanmış giysilerin üstüne bıraktı.</span></p>

      <p class="duz"><span class="duz" style="font-size:1em;" xml:lang="tr-TR">Beyaz saçlı kadın, yanında getirdiği çantanın fermuarını açtı. İçinde kaybolan eli, çantadan bir pantolonla çıktı. Bir de tişörtle. İkisini de yavaşça geçirdi bedenine. Sonra beyaz çoraplar gördü. Eline aldı ama ne yapacağını bilemedi.</span></p>

      <p class="duz"><span class="duz" style="font-size:1em;" xml:lang="tr-TR">“Yatağa otur, öyle giy” dedi annesi.</span></p>

      <p class="duz"><span class="duz" style="font-size:1em;" xml:lang="tr-TR">Oturdu ve zor da olsa, ayaklarını çorapların deliklerine denk düşürebildi. Çorapların üzerine, hangisinin sağ, hangisinin sol olduğunu belirten işaretler konulması gerektiğini düşünürken, görüş açısına bir çift Stan Smith girdi. Beyaz Adidas’lar. Gülümsedi. “Keşke dört ayağım olsaydı da bir çift daha giyseydim” dedi. Önünde diz çökmüş olan annesi duydu ve oğlunun bağcıklarını bağlarken başını salladı.</span></p>

      <p class="duz"></p>

      <p class="duz-ilk-paragraf-4"><span class="duz" style="font-size:1em;" xml:lang="tr-TR">Koğuştan çıkıp, nizamiyeye giden yolun başlangıcına geldiklerinde, onları bir kalabalık bekliyordu. Gözyaşları daha kurumamış olan annelerin sarıldığı çocukların başlarını babaları okşuyordu. Bir de albay vardı. Çok uzaklarda alay komutanlığı yapan albayla aynı yüzü taşıyan bir albay. Herkese gülümseyerek bakan. Bir yandan da çevresindeki gazetecilerle konuşan bir albay.</span></p>

      <p class="duz"><span class="duz" style="font-size:1em;" xml:lang="tr-TR">“Evet” diyordu.</span></p>

      <p class="duz"><span class="duz" style="font-size:1em;" xml:lang="tr-TR">“Evlatlarımız, bütün engellerine rağmen askerliklerini yaptılar. Bir günlüğüne de olsa temsili olarak vatani görevlerini yerine getirmiş oldular. Onlarla gurur duyuyorum. Onlar da kendileriyle duymalı. Bildiğiniz gibi, bu faaliyeti her yıl yapıyoruz.”</span></p>

      <p class="duz"><span class="duz" style="font-size:1em;" xml:lang="tr-TR">Asil çevresine bakıyordu. Asil uyanıyordu. Uyandıkça görüyordu. Körler görüyordu. Sakatlar, cüceler, kendisi gibi deliler görüyordu. Ailelerini görüyordu. Albay konuşmaya devam ediyor, Asil duyuyordu.</span></p>

      <p class="duz"><span class="duz" style="font-size:1em;" xml:lang="tr-TR">“Bu yıl atış talimi de yaptık...”</span></p>

      <p class="duz"><span class="duz" style="font-size:1em;" xml:lang="tr-TR">Asil kırmızı bidonu düşünüyordu. Vurduğunu sandığı, doldur-boşalt bidonunu.</span></p>

      <p class="duz"><span class="duz" style="font-size:1em;" xml:lang="tr-TR">“Yemin töreni de çok güzeldi. O kadar duygulandık ki! Bugünü onlar da, bizler de asla unutmayacağız!”</span></p>

      <p class="duz"><span class="duz" style="font-size:1em;" xml:lang="tr-TR">Asil de unutmayacaktı. Çünkü albay yalan söylüyordu. Herkes yalan söylüyordu. Kimse onun yaşadıklarını bilmiyordu. Biraz önce bir hücreden çıktığının kimse farkında değildi. Bir yanlışlık olmalıydı. Hayat kadar bir yanlışlık!</span></p>

      <p class="duz"><span class="duz" style="font-size:1em;" xml:lang="tr-TR">Cebinden çektiği siyah kaplı defterini açtı. Sayfaları bomboştu. Bir an önce, eve gidip yazmalıydı. Defterini doldurmalıydı. Önce bir er, sonra da askeri bir mahkûm olarak geçirdiği yılları yazmak için sabırsızlanıyordu. Bir an önce yazmalı ve annesine okutmalıydı. Bir an önce yazmalı ve herkese okutmalıydı. Çünkü yalan söylüyorlardı. Yüzlerine vurmalıydı. Teker teker, hepsinin yüzüne, sayfa sayfa vurmalıydı. Hiçbir şeyin, bir gün sürmediğini kanıtlamalıydı.</span></p>

      <p class="duz"></p>
    </div>
  </div>
</body>
</html>
