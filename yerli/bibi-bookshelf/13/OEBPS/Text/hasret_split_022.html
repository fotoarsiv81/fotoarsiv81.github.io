<html xmlns="http://www.w3.org/1999/xhtml">
<head>
  <title>hasret.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="kitapickapak2" id="calibre_toc_23"><br class="calibre3"/>
  Dili tutulmuştu sardunyaların<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h2>

  <p class="normal1"><span class="h1baslik">S</span>abah erkenden evden çıkmıştı Omorfia. Halletmesi gereken iki önemli işi vardı. İlki resmi ve zorunlu bir işti. Tasfiye talepnamesini doldurup Mübadele Komisyonu'nun Keskin'deki temsilcilerine onaylatması gerekiyordu.</p>

  <p class="normal1">Mübadele Sözleşmesi'ne göre taşınamaz mallar satılamayacak, talepnameye yazılıp karşılığı Yunan Hükümeti'nden alınacaktı. Taverna konusunu halletmişti Omorfia. El altından lokantacının birine devredip parasını almıştı. İyi de etmişti, gittiği yerde neyle karşılaşacağı belli miydi?</p>

  <p class="normal1">Ama bağ evini göstermek durumundaydı. Yunanistan'a gittiklerinde hiç değilse evinin, bağının bahçesinin eşdeğerini alabilmeyi umuyordu.</p>

  <p class="indentmetin"> </p>

  <p class="indentmetin"><span class="ideitalik">İki katlı ev. Üst katta üç oda, alt katta iki oda, bir sofa, bir mutfak. Beş dönüm üzüm bağı, yedi dönüm meyve bahçesi, sekiz dönüm bostan. Müsadere edilen malların tamamı üç bin altındır.</span></p>

  <p class="indentmetin"><span class="ideitalik">Ankara Vilayeti, Keskin Kazası, Yenice Karyesi</span><sup class="calibre5"><a href="../Text/hasret_split_068.html#footnote-308-8" id="footnote-308-8-backlink">8</a></sup></p>

  <p class="indentmetin">                                             <span class="ideitalik">4 Ağustos 1340</span></p>

  <p class="indentmetin"> </p>

  <p class="normal1">Altında muhtar ve azalardan oluşan tasdik heyetinin imza ve mühürleri... Ve Omorfia'nın, <span class="ideitalik">"30 Kanunisani</span><sup class="calibre5"><a href="../Text/hasret_split_069.html#footnote-308-9" id="footnote-308-9-backlink">9</a></sup> <span class="ideitalik">1923 tarihli mübadele mukavelenamesi mucibince..."</span> diye başlayıp, <span class="ideitalik">"... komisyon marifetiyle tasfiye edilmesini rica ederim"</span> diye yazıp sonlandırdığı, titreyen elleriyle imzaladığı talepname...</p>

  <p class="normal1">Dört nüsha olarak düzenleniyordu belgeler. Bir tanesi düzenlenen mahalde kalıyordu. Bir tanesi tasfiye işlerini yürütecek komisyona teslim ediliyor, bir tanesi gidilecek memleketin hükümetine gönderiliyor, bir tane de mübadilin kendisine veriliyordu.</p>

  <p class="normal1">Verilen nüshayı alıp kendini dışarı attı Omorfia. Bu topraklarla olan son bağını da koparmanın ezikliği vardı içinde. Başını dik tutmaya çalışmıştı ama, tasfiye talepnamesinin altına o imzayı atarken kişiliği, benliği, yaşanmışlıklarının uzağına savrulmuştu bir kalemde.</p>

  <p class="normal1">İki yumruk halinde kasılmış parmakları buz gibiydi. Sessiz çığlıklara dönüşmüş isyanını bastırabilmek için derin bir soluk aldı. Kendini bırakmanın, kapıp koyuvermenin zamanı değildi. Yapması gereken çok daha önemli bir iş onu bekliyordu.</p>

  <p class="normal1">Mal mülk, para pul neydi ki? Yüreğini bu topraklara gömmeye hazırlanıyordu Omorfia...</p>

  <p class="ortayazi">* * *</p>

  <p class="normal1">Kimsecikler yoktu mezarlıkta. Ne bir ses, ne bir ayak... Okşar gibi baktı mezar taşlarına. Issızlıkları, kimsesizlikleri ağır bir yük gibi çöktü yüreğine. Ağır ağır yürümeye başladı. Ezberlemişti adımlayacağı tozlu, dar yolları.</p>

  <p class="normal1">Son kez geliyordu buraya. Buraya ve Dimitri'ye!</p>

  <p class="normal1">Mezarın ayakucuna diz çöktü.</p>

  <p class="normal1">"Gidiyoruz!" dedi. "Affedesin beni. Veda etmeye geldim sana. Elimde olsa seni bırakır da gider miydim hiç? Zordur işim... Hepsi bir yana, en çok da senden ayrılacak olmak koyuyor vre Dimitri. Bilirsin, şu bir avuç topraktı beni ayakta tutan. Senden uzak, toprağının kokusundan uzak nasıl yaşayacağım ben?"</p>

  <p class="normal1">İsyanından aldığı güçle mezarın toprağını hırsla avuçladı, sıktı, sıktı...</p>

  <p class="normal1">"Şuradaki taşlardan birinin altında da ben olsaydım keşke" diye söylendi. "Yanında kalırdım hiç değilse. Bilmediğim topraklarda sersefil, sensiz yaşayacağıma... Kızma sakın böyle konuşuyorum diye. Emanetin bende, kızımıza bakmak boynumun borcu. Üstelik ikiye katlandı o emanet. Torunumuza sahip çıkmak da bana düştü.</p>

  <p class="normal1">Ağırdır yüküm Dimitri! Nasıl dayanacağım, bilmem. Tek ışığım sendin, ondan da mahrum kalacağım. Ama kederlenme. Uzaktan uzağa da olsa, hep yanımda hissedeceğim seni. Elini üzerimizden çekme. Gücenme gidiyoruz diye... Güç alabileceğim, senden başka kimim var benim?"</p>

  <p class="normal1">Mezarın üzerine kapandı Omorfia. Hıçkıra hıçkıra ağlıyor, feryatları rüzgârın uğultusuna karışıp göğe yükseliyordu.</p>

  <p class="normal1">Doğruldu kalktı. Başucuna geçti mezarın. Dimitri'nin adının yazılı olduğu mermer taşa sımsıkı sarıldı, yanağını dayadı. Dimitri'ye dokunuyormuşçasına uzun uzun okşadı taşı.</p>

  <p class="normal1">Ayrılma vaktiydi. Bir avuç toprak aldı mezarın üzerinden, cebinden çıkardığı tülbende itinayla sardı.</p>

  <p class="normal1">"Senden götürebileceğim tek şey bu" dedi. "Ama varlığın hep yanımızda olacak. Bu dünyadaki vadem dolup da sana kavuşana kadar idare edeceğiz vre... Hoşça kal Dimitri'm! Hoşça kal..."</p>

  <p class="ortayazi">* * *</p>

  <p class="normal1">Nedense o gece uyku tutmamıştı Tacettin'i. Kâbuslarla örülü huzursuz uykulara dalıp çıkarak sabahı sabah etmiş, günün ilk ışıklarıyla da fırlayıp kalkmıştı yataktan. Hemen giyinip aşağıya, avluya inmişti.</p>

  <p class="normal1">Yahya Ağabeyi, kendisinden erkenciydi bugün. Sabah namazını kılmış, taşlığın bahçeye bakan yanındaki sedirde başköşeye kurulmuştu.</p>

  <p class="normal1">Sabah seriniydi, ağustos sıcağı bastırmamıştı henüz. Ağaçların yaprakları arasında gezinen hafif rüzgâr değdiği yere ferahlık veriyor, gecenin mahmurluğundan sıyrılmaya çalışan yüzlere okşarcasına dokunuyordu.</p>

  <p class="normal1">"Gel bakalım Tacettin" dedi Yahya Bey kardeşini görünce. "Geç otur yanıma. Beraber içelim çorbamızı."</p>

  <p class="normal1">Hemen ekledi ardından:</p>

  <p class="normal1">"Bugün cuma namazına gelir misin benimle?"</p>

  <p class="normal1">Ehlidin, aptesinde namazında bir adamdı Yahya Bey. Çok önemli bir mazereti olmadıkça cuma namazlarını hiç kaçırmazdı. Ama kardeşinin böyle bir alışkanlığı olmadığını da iyi bilirdi.</p>

  <p class="normal1">Yengesi çorba tasını masanın üzerine koyarken, "Karışma Tacettin'e Yahya Bey" dedi. "Oruçla, namazla arası yok çocuğun. Bir defa oruca niyetlenmiş, onda da niyetli olduğunu unutup bir bardak suyu devirivermiş. Fatiş Ana yana yakıla anlatır da anlatır..."</p>

  <p class="normal1">Yengesinin onu hâlâ <span class="ideitalik">çocuk</span> sayarak, <span class="ideitalik">çocukluk</span> kalkanının altına saklayıp ufak tefek kusurlarını hoş görmeye çalışmasından kaynaklanan belli belirsiz bir gülümseme dolandı Tacettin'in yüzünde. Hacı oğluydu, evet, kendince inançlıydı da. Eşin dostun yanı sıra, selam alıp verme dışında bir samimiyetinin olmadığı Keskinlilerin cenaze namazlarına bile katılmayı görev bilirdi. Babası ve ağabeyleriyle beraber bayram namazlarına gitmek ise vazgeçilmez bir gelenekti ailelerinde. Ne var ki cuma namazına gitme alışkanlığını edinememişti. Ama bu kez Yahya Ağabeyini kırmayacak, onunla beraber namaza gidecekti.</p>

  <p class="normal1">Eğer o beklenmedik durum yaşanmasaydı! Yahya Efendi'nin yanında çalışan en kıdemli yardımcısı Veli, selam sabah demeden, ok gibi bahçe kapısından içeriye dalmasaydı... Alı al moru mor, haykıra haykıra o uğursuz haberi vermeseydi!</p>

  <p class="normal1">Kan ter içindeydi Veli, çarşının ortasından buraya kadar koşmuştu. Avlunun ortasında durdu. Asıl muhatabı oymuş gibi, Tacettin'e doğru döndü yüzünü, gırtlağının var gücüyle haykırdı.</p>

  <p class="normal1">"Gitmişler! Gitmişler..."</p>

  <p class="normal1">"Dur oğlum, dellenme hele!" dedi Yahya Bey. "Kim gitmiş, ne olmuş, sakince anlat da anlayalım."</p>

  <p class="normal1">"Rumlar beyim! Rumlar! Tası tarağı toplayıp gitmişler."</p>

  <p class="normal1">Kor bir ateş düştü Tacettin'in yüreğine. Olduğu yerde kasıldı kaldı. Felç olmuştu sanki. Kulaklarına dolan sesin anlamını kavramasıyla yerinden fırlaması bir oldu. İki eliyle omuzlarına yapıştı Veli'nin, olanların sorumlusu oymuş gibi, kavruk, çelimsiz bedenini var gücüyle sarsmaya başladı.</p>

  <p class="normal1">"Gitmişler ha... Gitmişler! Hepsi mi? Ne zaman? Kimler gitmiş? Konuş bre adam, konuş!"</p>

  <p class="normal1">Dili döndüğünce anlatmaya çabalarken, bir yandan da Tacettin'in elinden kurtulmaya çalışıyordu Veli.</p>

  <p class="normal1">"Sabah ezanında... Fırıncı İlyas Efendi görmüş gittiklerini. Kalabalıklarmış, çok kalabalık..."</p>

  <p class="normal1">Daha fazla dinleyemedi Tacettin. Az önce Veli'nin içeriye girdiği bahçe kapısından ok gibi fırladı dışarıya. Yürümüyor, koşmuyor, uçuyordu adeta. Yıldırım gibi geçti çarşının içinden, fırının önünde durdu.</p>

  <p class="normal1">"İlyas Efendi!" diye haykırdı. "İlyas Efendi!!!"</p>

  <p class="normal1">Dükkânın duvarlarında, camında, çerçevesinde yankılandı sesi.</p>

  <p class="normal1">Apar topar kapının önüne çıktı İlyas.</p>

  <p class="normal1">"Buyur beyim, içerde konuşalım" diyerek dükkâna soktu Tacettin'i. Bu gidişten en çok yara alan kişilerin başında Tacettin'in olduğunu o da biliyordu.</p>

  <p class="normal1">"Anlat İlyas Efendi! Anlat Allah aşkına!"</p>

  <p class="normal1">"Her daim sabah ezanıyla dükkânı açarım ya... Bu sabah da geldim, hamur yoğurmaya başlayacaktım ki... Arabaların gürültüsüne ayıldım."</p>

  <p class="normal1">"Kısa kes İlyas Ağam. Deyiver bana, kimler gitti? Nereye gittiler?"</p>

  <p class="normal1">"Aynı yola gitmediler beyim. Bir kısmı aha şu tarafa kıvrıldı. Diğerleri de yukarı yana gitmişler."</p>

  <p class="normal1">"Bizimkilerden birileri var mıydı aralarında?"</p>

  <p class="normal1">Başını önüne eğdi İlyas.</p>

  <p class="normal1">"Aris'i gördüm" dedi gözlerini kaçırarak. "Dün gelmiş kâğıtları, hemen yola çıkacaksınız demişler. Hepisi hazırdı zati. Eşyalarını yükleyip..."</p>

  <p class="normal1">"Aris ha!" diye çaresizlikle başını iki yana salladı Tacettin. Doğru dürüst vedalaşamamışlardı bile. Ama o son sabah, ikisi de hissetmemiş miydi birbirlerini son kez gördüklerini?</p>

  <p class="normal1">"Bir şey dedi mi Aris? Nereye gidiyorlardı?"</p>

  <p class="normal1">"Sana selam söyledi. 'Kusura bakmasın, Omorfia ile Patricia'ya sahip çıkamadım' dedi. Yolları ayrıymış. Ulukışla'ya gidiyordu Arisler. Oradan, trene binip Mersin'e, Mersin'den de gemiyle Atina'ya..."</p>

  <p class="normal1">"Ya Omorfia, Patricia?" diye kesti Tacettin. "Onları da gördün mü?"</p>

  <p class="normal1">"Hayır, görmedim. Ankara üzerinden gittilerse... Belki de gitmemişlerdir daha. Sonraki kafileye kalmışlardır."</p>

  <p class="normal1">Cılız bir ışık yandı Tacettin'in içinde. Yanmasıyla sönmesi bir oldu. Bugün olmasa yarın, yarın olmasa öbür gün gitmeyecekler miydi? Ama bir kez daha görürdü hiç değilse, bir kez daha kucaklardı Patricia'yla Ali'yi, kokularını içine çekerdi doyasıya.</p>

  <p class="normal1">Olmazdı, böyle apar topar gidemezlerdi! İlyas Efendi'ye veda bile etmeden, geldiği gibi telaşla çıktı dükkândan. Kunduralarının topuk sesleri kaldırım taşlarında yankılanırken, koşarak arşınladığı yolları görmeden, deli esen rüzgâr misali geçti sokaklardan.</p>

  <p class="normal1">Bağ evinin önünde durdu. Ne farklı heyecanlarla gelmişti bu kapıya, ne umutlar, ne sevinçler yaşamıştı... Geride kalmıştı hepsi. Şu an yalnızca korku vardı içinde. Her geçen saniye çığ gibi büyüyerek bedenini, ruhunu, tüm benliğini eline geçirmeye ahdetmiş devasa bir korku.</p>

  <p class="normal1">Demir parmaklıklı kapıyı yokladı. Açıktı. Hafifçe iteleyip bahçeye geçti. Her şey eskisi gibiydi sanki. Tahmin yürütmeye çalıştı. Eleni mi açacaktı kapıyı, Patricia mı? Uyuyor muydu Ali acaba? Tacettin'i görür görmez, "Babam benim!" diyerek kucağına sıçramak için sabırsızlanacak mıydı?</p>

  <p class="normal1">Evet, her şey eskisi gibiydi. Ama nedense, daha önce hiç gelmediği bir yere gelmiş gibiydi Tacettin. Yıllar önce terk edilmiş, ıssız bir viraneye benziyordu bağ evi. Nereden geldiği belli olmayan kesif bir toz bulutu evin, bağın, bahçenin üzerine inmiş, griye boyamıştı her yanı.</p>

  <p class="normal1">Zaman durmuştu, donup kalmıştı tabiat. Dili tutulmuştu duvar diplerindeki sardunyaların. Hele güller! Nasıl olmuştu da yitirivermişlerdi renklerini, kokularını?</p>

  <p class="normal1">Biraz önceki aceleciliğinden eser kalmamıştı Tacettin'in. Ağır adımlarla fıskiyeli havuzun çevresini dolandı, eve doğru yürüdü. Birdenbire kurşun gibi ağırlaşmıştı hava, soluk almakta zorlanıyordu. Görünmez eller dört bir yandan hoyratça sıkıştırıyordu bedenini.</p>

  <p class="normal1">Kapının önüne geldiğinde gördüğü tablo karşısında dizlerinin bağı çözülüverdi. Sendeledi, duvara tutunmasa oracığa yığılıverecekti.</p>

  <p class="normal1">Kapının üzerinde kocaman bir kilit asılıydı. Kabullenmek istemediği, daha doğrusu kabullenmeyi geciktirmek için olmayacak faraziyelerle kendini oyalamaya çalıştığı gerçek ortadaydı.</p>

  <p class="normal1">Gitmişlerdi!</p>

  <p class="normal1">Ve bu kilidi, onların yerine Yunanistan'dan gelen mübadiller açabilecekti ancak.</p>

  <p class="normal1">Dizüstü yere çöktü Tacettin. Canından can kopmuş gibi, yüreğinin tüm acısıyla, bir "Patricia!" diye haykırdı, bir "Ali'm!" diye.</p>

  <p class="normal1">Dağlar taşlar inledi sesiyle.</p>

  <p class="normal1">"Yaşamak bana haram!" diye bağırdı avaz avaz.</p>

  <p class="normal1">"Bugünün tarihini benim ölüm günüm olarak kayda geçsinler!" derken yığılıp kaldığı yerde gerçek ölüden farkı yoktu.</p>

  <p class="normal1">Tarih, <span class="ideitalik">8 Ağustos 1340 (1924) Cuma</span> gününü gösteriyordu.</p>
</body>
</html>