<html xmlns="http://www.w3.org/1999/xhtml">
<head>
  <title>hasret.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="kitapickapak2" id="calibre_toc_30"><br class="calibre3"/>
  Keskin Esnaf Lokantası<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h2>

  <p class="indentmetin"><span class="ideitalik">Muhacirler geldi. Kasabaya yarım saat mesafedeki Karıştıran, Yeniköy'e iskân edilebilirler. Fakat her gün sabah erkenden çocukları çarşıda pek sefil, pek ziyade acınacak vaziyette, akşama kadar yâr ü ağyâre</span><sup class="calibre5"><a href="../Text/hasret_split_072.html#footnote-308-12" id="footnote-308-12-backlink">12</a></sup> <span class="ideitalik">el açarken görüyoruz. Ve bu hal cidden yüreğimizi sızlatıyor. Keskin'e gelen muhacirler şimdilik topu topu yüz elli kişidir. Bu kadar insana bakamamak pek samimiyetle söylüyoruz, hükümet için iyi intibalar husule getirmiyor.</span></p>

  <p class="indentmetin">     <span class="ideitalik">Keskin Gazetesi / 18 Ağustos 1340 (1924) Pazartesi</span></p>

  <p class="indentmetin"> </p>

  <p class="normal1">Saatlerdir döne döne bu haberi okuyordu Tacettin. Belli ki Keskin'e gelen muhacirler pek perişandı. Ya buradan gidenler? Onlar da yâr ü ağyâre el açacak, acınacak bir vaziyette miydiler?</p>

  <p class="normal1">Çektiği ayrılık acısı bir yana, Patricia'yla Ali'nin diyarı gurbetlerde ne halde olduklarının merakı, endişesi ve korkusu içindeydi Tacettin. Gözünde tütüyordu ikisi de. Patricia'nın yüzüne bir kez bakabilmek, oğlunun kokusunu içine çekmek için seve seve canını verebilirdi. Dayanılacak gibi değildi, içinde, derinlerde bir yerlere kor bir ateş düşmüş, tüm benliğini acımasızca kavurmaktaydı.</p>

  <p class="normal1">Gazeteyi katlayıp çalışma masasının çekmecesine yerleştirdi. Maliye dairesinin merdivenlerini hızla inerek sokağa attı kendini. Yüzüne vuran serin hava iyi gelmişti. Ağırlaştırdığı adımlarıyla hedefine doğru yürümeye başladı.</p>

  <p class="normal1">Omorfia'nın tavernasına vardığında, kapının önünde durdu, dükkânın üzerine yeni asılmış tabelayı yüksek sesle okudu: <span class="ideitalik">Keskin Esnaf Lokantası.</span></p>

  <p class="normal1">Tavernanın devredilip lokantaya çevrildiğini baştan beri biliyordu ama, ilk kez geçiyordu buralardan. Cesaret edememişti önceleri. Bin bir hatırayı sinesinde barındıran bu mekânın yanından geçmek bile yaralarına tuz basmaktan farksızdı. Ama bugün gazetedeki o haberi okuduktan sonra gelmeyi, görmeyi şiddetle istemişti.</p>

  <p class="normal1">Gözlerini camekânın üzerinde gezdirdi. Bambaşka bir çehreye bürünmüştü taverna. Ama hâlâ eski ruhundan izler taşıdığından emindi Tacettin. İnsanlar gibiydi mekânlar da. Onların da hafızaları vardı. Tavernadan lokantaya dönüştürülürken, ne acılar çekmişti bu dükkân... Hiç mi özlemiyordu eski sahiplerini, eski müşterilerini?</p>

  <p class="normal1">Kapıyı iteleyip içeriye girdi.</p>

  <p class="normal1">"Hoş gelmişsiniz beyim!" diyerek karşıladı lokantanın sahibi.</p>

  <p class="normal1">Uzaktan uzağa tanırdı Tahsin'i. Varlıklı bir ailenin el bebek gül bebek yetiştirilmiş biricik oğluydu. Burasını da babasının katkılarıyla kendine mal ettiğini adı gibi biliyordu Tacettin.</p>

  <p class="normal1">Tahsin'in abartılı bir saygıyla buyur ettiği başköşeye değil, mutfak bölümünün tam karşısındaki masaya oturdu.</p>

  <p class="normal1">"Ne emredersiniz?"</p>

  <p class="normal1">Sipariş alma işini bile garsonlara bırakmamış, kendisi üstlenmişti Tahsin.</p>

  <p class="normal1">"Pilaki var mı?" diye sordu Tacettin.</p>

  <p class="normal1">"Yok efendim. Ama kabul buyurursanız sıcak ev yemeklerimizden birini tavsiye edebilirim."</p>

  <p class="normal1">"Beyazpeynir? Kırma zeytin? Bol otlu, zeytinyağlı salata?"</p>

  <p class="normal1">Afallamıştı Tahsin. Burasının esnaf lokantası olduğunu bilmiyor muydu Tacettin Bey?</p>

  <p class="normal1">"Mercimek çorbası, kuru fasulye, pilav..." diye saymaya başladı.</p>

  <p class="normal1">Önünde iki büklüm olmuş, yemek beğendirmeye çalışan delikanlıya daha fazla eziyet etmenin âlemi yoktu.</p>

  <p class="normal1">"Biraz pilav, üzerine kuru fasulye lütfen."</p>

  <p class="normal1">Eziyeti Tahsin'e değil, bilinçli olarak kendisine yapıyordu aslında. Acı çekeceğini, bu havayı solumanın onu ne hale getireceğini bile bile, acı çekmek için gelmişti buraya.</p>

  <p class="normal1">Gözlerini çift kanatlı mutfak kapısının üzerine dikti. Elinde bir tabak siyah üzümle çıkagelir miydi Patricia? Sıcacık mahcup bakışlarını gezdirir miydi Tacettin'in üzerinde?</p>

  <p class="normal1">Ah Aris, Ah Artin! Neden böyle suskundular bu akşam?</p>

  <p class="normal1">Ne zaman başlayacaktı Yorgo'nun nağmeleriyle zenginleşen serenat? Bu gece o unutulmaz dansıyla Yorgo'ya eşlik edecek miydi Omorfia?</p>

  <p class="normal1">Tahsin'in getirdiği yemeklerden bir iki çatal aldı. Yiyemedi. Bir bardak suyu soluksuz içip kalktı. Yüklüce bir para bıraktı masaya. Tahsin'in şaşkın bakışlarını arkasına alarak çıkıp gitti lokantadan.</p>

  <p class="normal1">Bundan sonrasında nasıl bir hayat süreceği belli olmuştu. Patricia'yla Ali'yi içinde taşıyarak, onların hasretiyle yanıp kavrularak geçecekti ömrü...</p>

  <p class="indentmetin"> </p>

  <p class="normal1">O akşam Yahya Bey'in karşısına geçti, ağabeyiyle konuşması gereken önemli bir mevzu vardı.</p>

  <p class="normal1">"Misafirliğin de bir haddi hududu olmalı" diye başladı. "Fazlasıyla zahmet verdim sizlere. İznin olursa, bir ev tutup çıkmak istiyorum."</p>

  <p class="normal1">Hemen cevap vermedi Yahya Bey. Kardeşinin mahzun yüzüne, acı dolu gözlerine baktı bir süre.</p>

  <p class="normal1">"Hassasiyetini anlıyorum" dedi. "Ama öncelikle şunu söylemeliyim ki, bu evde misafir değilsin sen... Biliyorum ki acın çok taze. Ama iyileşmeyecek yara yoktur şu dünyada. Zaman her şeyin ilacıdır. Acının yanında sabrını da verir Allah. Buradan gitme konusuna gelince... Eğer babamın evine dönüyorum dersen, söyleyecek sözüm olmaz. Gider büyüklerinin elini öpersin, biter bu küslük. Aile içinde olur böyle şeyler... Bazen büyükler affeder, bazen de küçüklere düşer hoşgörü."</p>

  <p class="normal1">Suratı bir anda allak bullak oluverdi Tacettin'in. Canından can koparan ailesinin hiçbir ferdini görmeye tahammülü yoktu. Değil ki kapılarını çalıp, "Ben geldim!" demek.</p>

  <p class="normal1">"Asla dönmem o eve!" dedi kararlılıkla.</p>

  <p class="normal1">"O halde ben de senin şu eşikten dışarı adım atmana izin veremem! Burayı da baba evi beller oturursun..."</p>

  <p class="normal1">Şimdilik hallolmuş gibi görünüyordu mesele. Üzerine tek söz söylemeden kalkıp odasına çıktı Tacettin. Hele biraz zaman geçsin, hele biraz güç toplasın, başka bir eve çıkma kararını yeniden konuşurlardı ağabeyiyle.</p>

  <p class="indentmetin"> </p>

  <p class="normal1">Odasına girer girmez komodinin çekmecesini açtı Tacettin. Şu dar günlerinde tek avuntusu olan fotoğrafı çıkardı. Patricia ve Ali karşısındaymış gibi gözleriyle sevdi, okşadı ikisini de.</p>

  <p class="normal1">Yatağına uzandı. Rüyalarında onları görmek, kokularını içine çekmek arzusuyla yanıp tutuşarak, göğsünün üstüne bastırdığı fotoğrafla sarmaş dolaş, huzursuz bir uykunun kollarına bıraktı kendini.</p>

  <p class="normal1">Ömür boyu yüreğinde taşıyacağı, vicdan muhasebesi ve suçluluk duygusuyla örülü amansız hasret yeni başlıyordu henüz...</p>
</body>
</html>