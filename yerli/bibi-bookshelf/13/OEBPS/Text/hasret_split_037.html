<html xmlns="http://www.w3.org/1999/xhtml">
<head>
  <title>hasret.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="kitapickapak2" id="calibre_toc_37"><br class="calibre3"/>
  Tacettin evlendiği zaman<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h2>

  <p class="normal2"><br class="calibre3"/>
  Keskin</p>

  <p class="normal1">Cumaydı. Şaziye Hatun'un baba evini ziyaret günü.</p>

  <p class="normal1">Sabah erkenden hazırlıklara başlamıştı Fatiş Hatun. Torunların pek sevdiği üzümlü kurabiyeler fırına sürülmüş, akşam yemeğinde sofraya konulacak envai çeşit yemeğin ön hazırlıkları tamamlanmıştı.</p>

  <p class="normal1">Rıza Bey karısını ve çocuklarını bırakıp çiftlikteki işinin başına dönerken, bir haftalık özlemi geride bırakmanın sevinci yaşanıyordu evde. Akşam evin erkekleri gelmeden önce gündüzün keyfini çıkarmaya hazırlanıyordu kadınlar.</p>

  <p class="normal1">Nar gibi kızartılmış pişiler, mis kokulu kurabiyeler yendi, çaylar içildi. Sohbetler edildi, son bir hafta içinde Keskin'de ne olmuş ne bitmiş konuşuldu, dedikodular yapıldı.</p>

  <p class="normal1">Bir ayağı mutfaktaydı Fatiş Hatun'un. Bir yandan konuşmaların gidişatını yönlendirme iddiasını sürdürerek ağızlardan çıkan tek bir sözü bile kaçırmamaya çalışıyor, arada bir de mutfağa geçip yemek hazırlıklarına nezaret ediyordu.</p>

  <p class="indentmetin"> </p>

  <p class="normal1">Önce Hacı Ali Bey geldi eve. Ardından Rıza Bey. En son da Tacettin. Kadro tamamlanmıştı. Sofraya geçebilirlerdi artık.</p>

  <p class="normal1">Masanın başına geçen Hacı Ali Bey sağ yanına Rıza Bey'i, sol yanına Tacettin'i aldı. Ümüş Hatun, Şaziye Hatun, çocuklar; Mefharet, Orhan ve Adnan yanlarına sıralandılar. Fatiş Hatun hem masaya hâkimiyet açısından, hem de mutfağa yakın olup yemeklerin servisine nezaret edebilmek için Hacı Ali Bey'in karşısına, masanın diğer ucuna oturmayı tercih etmişti.</p>

  <p class="normal1">Henüz çorbalar tabaklara taksim edilmemişti ki, masaya serilmiş üzeri Çin iğnesi motiflerle bezeli krem rengi organze örtüyü eliyle okşadı Fatiş Hatun.</p>

  <p class="normal1">"Nesibe'nin hediyesi" dedi. "Kırşehirli Polatların kızı. Allah nazarlardan saklasın pek marifetli. Pek de güzel maşallah, bir gören gözünü alamıyor üzerinden. Allah kısmetini açık etsin, iyileri çıkarsın karşısına."</p>

  <p class="normal1">Son cümleyi söylerken Tacettin'in üzerindeydi gözleri.</p>

  <p class="normal1">Hınzırca bir gülüş kıvrımlandı Tacettin'in dudaklarında. Fatiş Hatun'un evlenme konusunu dolaylı yollardan da olsa bıkıp usanmadan karşısına koymasına alışmıştı, belli ki bu nafile girişimlerinden vazgeçmeyecekti anası. Ama Tacettin de her yeni gelin adayı ortaya atıldığında ve o adaya abartılı övgüler yağdırıldığında söylenenleri duymazdan gelip yapılan hamleyi savuşturmayı çoktan öğrenmişti.</p>

  <p class="normal1">Çorbalar içilmiş, yayvan bakır bir sininin içinde etli pilav konulmuştu sofranın ortasına.</p>

  <p class="normal1">"Ellerine sağlık Fatiş Hatun" dedi Hacı Ali Bey. "Pek güzel görünüyor."</p>

  <p class="normal1">Kocasının iltifatına sevinmişti Fatiş Hatun. Yakın çevresindekilerin hiç de alışık olmadıkları bir tevazuyla, "Ben ne yaptım ki, mutfaktakilerin marifeti" dedi. "Sadece başlarında durdum."</p>

  <p class="normal1">Keyifli geçiyordu yemek. Yüzler gülüyordu. Aile içindeki kırgınlıklar geride bırakılmış gibiydi. Fatiş Hatun oğluyla aynı çatı altında olmanın mutluluğunu yaşıyordu. Şükürler olsundu. Geçmiş, geçmişte kalmıştı. Gönlünde yaşattığı isteklerinin de zaman içinde gerçekleşeceğine inanıyordu Fatiş Hatun.</p>

  <p class="normal1">Tacettin ise annesiyle arasındaki çatışmanın üzerine sünger çekmiş gibiydi. Kan davası güder gibi her fırsatta efelenip evin huzurunu kaçırmanın anlamı yoktu. İçindeki kırgınlık sürüyordu hâlâ, ama en azından babasının hatırı için, duygularını dışa vuracağına kendine saklamayı becerebiliyordu artık.</p>

  <p class="normal1">Ana oğul pusuya yatmış gibi çatışmalarını, çekişmelerini yeri geldiğinde açığa çıkarmaya hazır olsalar da, zevahiri kurtarma adına bir orta yol bulmuşlardı sonunda. Bu korunaklı yolun üzerinde yürümekten şikâyetçi değildi ikisi de.</p>

  <p class="normal1">Tacettin'in tam karşısında Şaziye Hatun'un küçük oğlu Adnan oturuyordu. Ne konuşulanlar umurundaydı, ne de yenilen yemek. Yüzünde hınzır bir ifadeyle şirinlikler yapıyordu dayısına.</p>

  <p class="normal1">"Oyunu bırak" diye uyardı annesi. "Tabağındaki yemeği bitireceksin."</p>

  <p class="normal1">"Tıpkı Tacettin!" diye güldü Fatiş Hatun. "Bir lokma yemek için peşinden koştururdu beni."</p>

  <p class="normal1">"Oğlan dayıya, kız halaya çeker derler" dedi Ümüş Hatun. "Adnan da dayısına çekmiş. Şu kaşa göze bak hele... Nasıl da benziyor Tacettin'e. Huyu da benzer inşallah."</p>

  <p class="normal1">"İnadı benzemesin de!"</p>

  <p class="normal1">Fatiş Hatun'un imasını algılamaktan uzaktı Tacettin. Gözleri Adnan'ın üzerinde, onun her an değişim gösteren kıpır kıpır yüz ifadesine dalıp gitmişti. Doğruydu, tıpatıp kendisine benziyordu Adnan. Ama aynı derecede benzediği biri daha vardı: Ali! Ona baktıkça kendi oğlunu görmüş gibi oluyordu Tacettin.</p>

  <p class="normal1">Bu yüzden miydi ona olan aşırı düşkünlüğü? Her yüzüne baktığında yüreğinde duyduğu o ince sızı bu yüzden miydi?</p>

  <p class="normal1">Öylesine dalmıştı ki Tacettin, sofradaki konuşmaların başka konulara kaydığını fark edemedi.</p>

  <p class="normal1">"Sizin şu Yenice Mahallesi'ndeki eve iyi bir talip çıktı" dedi Rıza. "Eğer münasip görürseniz kiralamak istiyorlar."</p>

  <p class="normal1">"O ev Tacettin'in!" dedi Hacı Ali Bey. "Gelecek tekliflerin muhatabı da odur."</p>

  <p class="normal1">Adının kulağına çalınmasıyla, daldığı âlemden sıyrılmak zorunda kaldı Tacettin. Evini kiralamak isteyen birileri vardı demek. Kafasını toplayıp bir şeyler söylemek isterken... Fatiş Hatun'un tiz bir sesle kendini ortaya atıp kendi lisanıyla meseleye el koyması karşısında susmayı tercih etti.</p>

  <p class="normal1">"Doğrudur, Tacettin'e aittir o ev! Ama kiralık değildir! Evlendiği zaman o eve gelin getirecek Tacettin."</p>

  <p class="normal1">Söylenenlerin hangisine karşı çıkması gerektiğini kestiremedi Tacettin. Evet, Hacı Ali Bey oğullarını evlendirirken hepsine birer ev vermeyi görev bilmişti. Tacettin için düşünülen ev ise, evin küçük oğlunun evlenme konusunda gereğinden fazla nazlanması üzerine, tayinle Keskin'e gelen yüksek mevkide bir devlet memuruna kiraya verilmişti. Fatiş Hatun o zaman da evin kiralanmasına karşı çıkmıştı, ama Hacı Ali Bey'in hatırını kıramayacağı dostları araya girince, lüzum olduğunda boşaltılmak kaydıyla evin anahtarları yeni sahiplerine takdim edilmişti.</p>

  <p class="normal1">Ev boşalalı aşağı yukarı altı ay olmuştu. Kiracılar çıkar çıkmaz bina tümüyle elden geçirilmiş, içi dışı badana, boya yapılarak yeni sahibini bekler hale getirilmişti. Fatiş Hatun'a göre bu sahip, ancak Tacettin olabilirdi!</p>

  <p class="normal1">Evlendiği zaman!</p>

  <p class="normal1">Annesinin ağzından çıkan bu sözlere takılıp kalmıştı Tacettin. Önünde duran bardaktaki suyu kafasına dikti. Rıza Bey'e döndü:</p>

  <p class="normal1">"Kimmiş bizim eve talip olan, enişte?"</p>

  <p class="normal1">"Adı İhsan. Binbaşı. İstanbul'dan buradaki Askerlik Şubesi'ne şube müdürü olarak tayin edilmiş. Şubedeki bir arkadaşım vasıtasıyla kendisiyle tanışma fırsatım oldu. Gördüğüm kadarıyla, tam bir İstanbul beyefendisi olduğunu söyleyebilirim."</p>

  <p class="normal1">"Bize ne bunlardan?" diyerek damadının sözünü kesti Fatiş Hatun. "Bir daha karşılaşırsanız 'Kiraya verilecek evimiz yoktur' dersin, olur biter."</p>

  <p class="normal1">"Dur hele hanım" dedi Hacı Ali Bey. "Kararı verecek olan Tacettin'dir!"</p>

  <p class="normal1">Kararını babasına bildireceğine eniştesine döndü Tacettin.</p>

  <p class="normal1">"Nasıl görüşebiliriz kendisiyle?"</p>

  <p class="normal1">Bu sözler Fatiş Hatun'u çılgına döndürmeye yetmişti. Tacettin anasını çiğneyip o İstanbullu adamla görüşmeye teşebbüs edebilecekti demek!</p>

  <p class="normal1">"İhsan Bey şu anda Keskin'de" dedi Rıza. "Ev bakmaya gelmiş. Münasip bir ev bulunca İstanbul'a gidip ailesini getirecekmiş. Hacı Bey'in Hanı'nda kalıyor."</p>

  <p class="normal1">Hacı Ali Bey merak ettiği bir noktayı açıklığa kavuşturmak istiyordu.</p>

  <p class="normal1">"Bizim evin boş olduğunu nereden duymuş?" diye sordu damadına.</p>

  <p class="normal1">"Yanında şubeden bir memurla beraber iki gündür ev arıyorlarmış. Birkaç yere bakmışlar, kafasına yatmamış İhsan Bey'in. Tacettin'in evini dışardan görmüş, beğenmiş. Bana ulaştılar sonra."</p>

  <p class="normal1">Gelişmelerin kontrolünden çıkmak üzere olduğunu gören Fatiş Hatun'un suratı allak bullak olmuştu. Öfkeli bakışları damadıyla oğlu arasında gidip geliyor, sinirden eli ayağı buz kesmiş bir halde, oturduğu yerde huzursuzca kıpırdanıp duruyordu.</p>

  <p class="normal1">Küçükken annesini kızdırmak için özellikle yaptığı yaramazlıkları çağrıştıran bir davranış sergiliyordu Tacettin. Onun çaresiz kıvranışlarını keyifle izliyordu. Evi vereceğinden değildi, "Tacettin evlendiği zaman" sözünün bedelini ödetmek istiyordu Fatiş Hatun'a.</p>

  <p class="normal1">Gözleri annesinin üzerinde, "Gelsinler görüşelim" dedi. "Evlenmeye falan niyetim yok benim!"</p>

  <p class="indentmetin"> </p>

  <p class="normal1">Ertesi gün, ikindiye doğru geldiler. İhsan Bey, Rıza Enişte ve İhsan Bey'in şubedeki yardımcısı.</p>

  <p class="normal1">"Sizi işinizden alıkoymamak için özellikle bu saatte gelmeyi tercih ettim" dedi İhsan Bey.</p>

  <p class="normal1">İnce bir düşünceydi ve Tacettin'de bu sözlerin sahibini yakından tanıma isteği uyandırmıştı.</p>

  <p class="normal1">Orta yaşta, yakışıklı sayılabilecek bir fiziğe sahip, davranışları ölçülü, nazik bir beyefendiydi İhsan Bey. Eniştesinin de söylediği gibi, gerçek bir İstanbul beyefendisi tablosu çiziyordu. İlk intiba önemliydi Tacettin için. Ev konusu nasıl sonuçlanırsa sonuçlansın, karşısındaki insan hakkındaki düşünceleri değişmezdi, kanı ısınmıştı bir kere İhsan Bey'e.</p>

  <p class="indentmetin"> </p>

  <p class="normal1">Beraberce, tek atın çektiği bir yaylı arabayla Yenice Mahallesi'ndeki eve gittiler. Bekçi karşıladı onları.</p>

  <p class="normal1">"Hoş gelmişsiniz Tacettin Beyim" diyerek önlerine düştü, cebinden çıkardığı anahtarı ahşap oymalarla süslü çift kanatlı giriş kapısının kilidinin içinde iki kez çevirdi. Ardına kadar açtı kapıyı.</p>

  <p class="normal1">Yıllardır semtine uğramadığı bu eve en az İhsan Bey kadar yabancı hissediyordu kendini Tacettin. Alt katı gezdiler önce. Büyük salonu, odaları, mutfağı, kileri, yüklüğü hafızasına nakşetmek istercesine titizlikle inceliyordu İhsan Bey.</p>

  <p class="normal1">Üst kata çıktılar ardından. Yatak odalarının ferahlığı, pencerelerden görünen, evi çepeçevre sarmalayan bakımlı bahçenin çekiciliği memnuniyet olarak yansımıştı İhsan Bey'in yüzüne.</p>

  <p class="normal1">"Eğer münasip görürseniz evinizi kiralamaya talibim."</p>

  <p class="normal1">İşlerin bu kadar çabuk yürüyerek olumlu yönde gelişmesi iki taraf için de şaşırtıcıydı. Pencereden dışarıya, rengârenk çiçeklerin boy verip cennetten bir köşeye çevirdiği bahçeye baktı Tacettin. Patricia ve Ali olmadan bu evde oturup keyfini süremeyeceğine göre...</p>

  <p class="normal1">Ani bir kararla İhsan Bey'e döndü.</p>

  <p class="normal1">"Ev sizin!" dedi. "Ne zaman isterseniz taşınabilirsiniz."</p>
</body>
</html>