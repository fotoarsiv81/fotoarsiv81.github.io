<html xmlns="http://www.w3.org/1999/xhtml">
<head>
  <title>hasret.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="kitapickapak2" id="calibre_toc_36"><br class="calibre3"/>
  Anneler<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h2>

  <p class="normal2"><br class="calibre3"/>
  Keskin, Mart 1925</p>

  <p class="normal1"><span class="h1baslik">F</span>atiş Hatun'un etekleri zil çalıyordu sevincinden. Oğlu, Tacettin'i yuvasına dönmüştü sonunda.</p>

  <p class="normal1">"Tıpış tıpış gelecek demedim mi sana ben?" diyordu Ümüş Hatun'a. "Geldi işte! Sıra mürüvvetini görmekte. Helal süt emmiş, ailemize yaraşır bir kız bulduk mu o da olacak evelallah."</p>

  <p class="normal1">Kumasının keyfini kaçırmamak için sesini çıkarmıyordu ama, Tacettin'in evlenmesi konusunda fazla ümitli değildi Ümüş Hatun. En azından şimdilik.</p>

  <p class="normal1">Oğlunun halini görmüyor muydu Fatiş Hatun? Dalıp dalıp giden gözlerini, etrafında olup bitenlere kayıtsızlığını, hayata bakışındaki isteksizliği... Eski Tacettin'den eser var mıydı, bu gölge gibi sessizce eve girip çıkan Tacettin'de?</p>

  <p class="normal1">Sevindirik olmuştu Fatiş Hatun, doğruları görecek ruh halinden uzaktı. Her gün Keskin eşrafının itibarlı ailelerine ziyaretler yapıyor ya da onları kendi evine davet ederek izzetle ikramla ağırlıyordu hepsini. Ne hikmetse, son zamanlarda sıkça görüştüğü ailelerin hepsinin, evlenme çağında bir kızı vardı.</p>

  <p class="normal1">Ümüş Hatun'u da götürüyordu bu ziyaretlere. Daha gittikleri evin kapısından çıkarken başlıyordu konuşmaya. Nasıldı evin kızı? Ya filancanın yanında oturan, başı yerden kalkmayan o edepli, terbiyeli kız?</p>

  <p class="normal1">Sabırla dinliyordu Ümüş Hatun. Bir seferinde cesaretini toplayıp soracak oldu.</p>

  <p class="normal1">"Oğluna uygun, evlenebileceği bir kız mı arıyorsun, yoksa sana kayıtsız şartsız biat edecek bir gelin mi?"</p>

  <p class="normal1">Hayrettir, hiç kızmadı Fatiş Hatun.</p>

  <p class="normal1">"Hem o, hem de o" diye güldü. "İkisini bir arada bulduğumda mesele hallolmuştur."</p>

  <p class="indentmetin"> </p>

  <p class="normal1">Tacettin ise iyice içine kapanmıştı. Gerek işte, gerek evde gün boyunca ağzından çıkan kelime sayısı gitgide azalıyordu. Patricia'yla Ali'nin yanı sıra Aris'le Artin'i, onların dostluklarını da delice özlüyordu.</p>

  <p class="normal1">Akşamları düzeni bozmamak için sofranın bir köşesine ilişiyor, iki üç lokma bir şeyler atıştırıp odasına çıkıyordu. Ancak orada çözülüyordu dili. Çekmeceden çıkardığı fotoğrafın karşısında gülüyordu yüzü.</p>

  <p class="normal1">Saatlerce konuşuyordu Patricia'yla. Masallar anlatıyordu Ali'ye. Bakışlarıyla dokunarak okşuyordu ikisini de. Uykuya teslim olurken, göğsünde uyutuyordu onları da.</p>

  <p class="normal1">Kimseler bilmiyordu ama, biricik saadeti buydu Tacettin'in...</p>

  <p class="indentmetin"> </p>

  <p class="normal1">Hacı Ali Bey oğlunun hal ve hareketini yakından izliyor, onunla baş başa kalıp sohbet etmenin fırsatını kolluyordu. Bazı sabahlar Tacettin işe gitmeden büyük odada kahve içiyorlar, memleket meselelerinden bahsediyorlardı. Daha doğrusu Hacı Ali Bey konuşuyor, oğlunun ilgisini çekebilecek mevzular açarak onun da fikrini almaya çalışıyordu. Kısa cevaplarla geçiştiriyordu Tacettin. Kafasını toplayıp bir konu üzerinde yoğunlaşamıyordu ki.</p>

  <p class="normal1">O sabah da Tacettin'i tam evden çıkmaya hazırlanırken, kapının önünde yakaladı Hacı Ali Bey.</p>

  <p class="normal1">"Sabah kahvemizi içelim, öyle gidersin" dedi.</p>

  <p class="normal1">Odaya geçtiler. Hacı Ali Bey sehpanın üzerinde duran <span class="ideitalik">Keskin</span> gazetelerinden birini aldı, Tacettin'in ilgisini çekecek bir haber yakalamaya çalıştı.</p>

  <p class="normal1">"Şuraya bak hele" dedi "Kırşehir'de de gazete çıkarıyorlarmış."</p>

  <p class="normal1">Tacettin'in bakışlarında yakaladığı küçücük merak ışığına sıkıca tutundu. 3 Mart 1341 (1925) tarihli gazetedeki haberi okumaya başladı:</p>

  <p class="indentmetin"> </p>

  <p class="indentmetinitalik">Kırşehir'inde şimdilik on beş günde bir çıkarılmak üzre "Kırşehir" namıyla resmî bir gazetenin intişara başladığını idarehanemize vârid olan ikinci numarasından anladık. Komşu memlekette çıkan bir refîki pek samimi hislerle tebrik ve devamı muvaffakiyetini temenni eyleriz.</p>

  <p class="indentmetin"> </p>

  <p class="normal1">"On beş günde bir" diye güldü Hacı Ali Bey. "Bizim gazetemiz ne zamandır haftada iki gün neşrediliyor. Keskin'imizle ne kadar gurur duysak azdır."</p>

  <p class="normal1">İlk defa dile getirmiyordu bunu Hacı Ali Bey. Keskin'le, memleketiyle gurur duymuştu hep ve bu gururu her fırsatta vurgulamayı görev bilmişti. Babasına gıptayla baktı Tacettin. Kendisi için doğduğu, üzerinde yaşadığı mekânın hiçbir önemi kalmamıştı. Zaman ve yer kavramını yitireli ne kadar olduğunu bile kestiremiyordu.</p>

  <p class="normal1">Aynı gazeteden bir başka habere geçti Hacı Ali Bey. İşte bu haber, Tacettin'in üzerinde mutlaka iyi ya da kötü bir tesir yaratacak güçteydi:</p>

  <p class="indentmetin"> </p>

  <p class="indentmetinitalik">MUHACİRLER GİDİYORLAR</p>

  <p class="indentmetinitalik">Hükümetin malumatı var mı? Keskin'deki muhacirlerin önümüzdeki pazar günü topluca Bursa'ya azimet edeceklerini sûret-i mevsukada haber aldık.</p>

  <p class="indentmetin"> </p>

  <p class="normal1">Haberin tamamını okuyacağına özetlemeyi tercih etti Hacı Ali Bey. Kendi yorumlarını da katarak getirdi gerisini:</p>

  <p class="normal1">"Sahip çıkamadık muhacirlere. İane toplayacak hale gelmiş zavallılar. Muhacirlere verilmek üzere köylüden arpa, buğday toplayıp ambarlara doldurmuşlar. Ama hiçbiri sahibine ulaşmamış. Durum Dahiliye Vekâleti celilesinin nazarı dikkatine arz edilmiş."</p>

  <p class="normal1">Tacettin'in yüzünde beliren korku ifadesini neye yoracağını bilemedi Hacı Ali Bey. Yanlış mı yapmıştı bu haberi okumakla?</p>

  <p class="normal1">Gerçekten de paniğe kapılmış gibiydi Tacettin. Keskin'de bunlar yaşanıyorsa, Yunan illerinde neler oluyordu kim bilir!</p>

  <p class="normal1">Patricia... Ali... Ya onlar da buradaki muhacirler gibi bir lokma ekmeğe muhtaç kaldılarsa...</p>

  <p class="normal1">En iyisi konuyu değiştirmekti. Bu kez 9 Mart 1341 (1925) tarihli <span class="ideitalik">Keskin Gazetesi</span>'nden, İsmet Paşa'nın kurduğu kabineyle ilgili bir ajans haberini okumaya hazırlandı Hacı Ali Bey.</p>

  <p class="indentmetin"> </p>

  <p class="indentmetinitalik">Meclis'in bugünkü içtima'ında Fethi Bey'in istifasına ve yeni kabineyi teşkile İsmet Paşa'nın memur edildiğine dair Reisicumhur hazretlerinin beyanatını müteakip iki müstenkif ve yirmi üç muhalife karşı yüz elli beş rey ile yeni kabineye itimat beyan edilmiştir. Yeni kabine şu surette teşekkül etmiştir:</p>

  <p class="indentmetinitalik">Başvekil İsmet Paşa hazretleri (Malatya), Dahiliye Vekili Cemil Bey (Tekfurdağı), Hariciye Vekili Tevfik Rüştü Bey (İzmir), Müdafaa-i Milliye Vekili Recep Bey (Kütahya), Adliye Vekili Mahmut Esat Bey (İzmir), Nafia Vekili Süleyman Sırı Bey (İstanbul), Maliye Vekili Hasan Bey (Trabzon), Ticaret Vekili Ali Cenanî Bey (Gaziayıntap), Sıhhiye Vekili Doktor Refik Bey (İstanbul), Bahriye Vekili İhsan Bey (Cebel-i Bereket), Maarif Vekili Hamdullah Suphi Bey (İstanbul), Ziraat Vekili Sabri Bey (Saruhan).</p>

  <p class="indentmetin"> </p>

  <p class="normal1">İsmet Paşa'dan sonraki isimleri dinlemedi bile Tacettin. Yeni hükümet yeni bir umut olabilir miydi? Mübadelenin iki tarafta birden açtığı onulmaz yaraları sarmak için teşebbüste bulunabilirler miydi? Gerçi Mübadele Sözleşmesi'nin altında İsmet Paşa'nın imzası da vardı ve çok zayıf bir ihtimaldi ama, yakın tarihte olmasa bile bir yıl, iki yıl... bu süreyi daha fazla uzatmak istemiyordu Tacettin, mümkün olan en yakın tarihte bir geri dönüş ümidi yaratabilirler miydi?</p>

  <p class="normal1">İmkânsızlıkların farkında olsa da ümit etmekten vazgeçemiyordu insan. Bu gidişin dönüşü olamayacağını çok iyi biliyordu Tacettin. Ama bildiği bir şey daha vardı: İçindeki ümit, Tacettin bu dünyada var olduğu müddetçe, anbean onunla beraber yaşayacaktı...</p>

  <p class="ortayazi">* * *</p>

  <p class="normal1">Tacettin eve dönmüştü dönmesine ama, tek taraflı da olsa annesiyle arasındaki küslüğü sürdürüyordu. Fatiş Hatun ne yapsa, gözlerini yakalayamıyordu oğlunun. Fazla da umursamıyordu bu durumu. Ana oğul, zaman içinde eski muhabbetlerine döneceklerdi elbet. O günü sabırsızlıkla bekliyordu Fatiş Hatun.</p>

  <p class="normal1">O akşam, yemeğin sonlarına doğru, tam da Tacettin odasına çıkmaya hazırlandığı sırada, "Yarın Tacettin'e kurşun döktüreceğim" dedi. "Üzerimizdeki ağırlığı alsın götürsün. Nazara, kem göze de iyi gelir kurşun döktürmek. Kızları, gelinleri çağırdım. Hepsi nasiplensin okunacak dualardan."</p>

  <p class="normal1">Tacettin'e bakarak ekledi:</p>

  <p class="normal1">"Kendisi de evde olsa, başına dökülecek kurşun daha tesirli olur ama, öyle şeylere yanaşmaz ki benim oğlum."</p>

  <p class="normal1">Cevap vermedi Tacettin. Asıl kurşunu yüreğine yemiş birine, başına dökülecek kurşunun ne faydası olacaktı ki?</p>

  <p class="indentmetin"> </p>

  <p class="normal1">Evin içi bayram yeri gibiydi. Konu komşu, kızlar gelinler büyük odaya doluşmuş, Gürcü Bacı'nın gelmesini bekliyorlardı.</p>

  <p class="normal1">Gürcü Bacı, ailesindeki, kendisinden önce dökücülük yapmış büyüklerinden destur (el) almış, kurşun dökme konusunda Keskin'de herkesin tanıdığı yaşlı, biraz aksice, eserekli bir kadındı.</p>

  <p class="normal1">Kapıdan içeriye girer girmez sordu:</p>

  <p class="normal1">"Kimin başına dökülecek kurşun?"</p>

  <p class="normal1">"Oğlumun" dedi Fatiş Hatun. "Ama kendisi yok. Odasında dökeceğiz kurşunu."</p>

  <p class="normal1">Suratı ekşidi Gürcü Bacı'nın.</p>

  <p class="normal1">"Olmaz öyle şey!" dedi. "Çağırın gelsin."</p>

  <p class="normal1">"Etme bacım" dedi Fatiş Hatun. "Bizim oğlan biraz inattır. Kurşunu da onun için döktürüyoruz ya..."</p>

  <p class="normal1">Gönülsüzce razı oldu Gürcü Bacı. Ama salonun kalabalığından ürkmüş gibi, "Hangi odaysa oraya götür beni" dedi. "Üç kişiden fazla kimseyi de istemem yanımda, bilmiş olun."</p>

  <p class="normal1">Fatiş Hatun, Ümüş Hatun ve Şaziye, Gürcü Bacı'yı alıp üst kata, sabahtan beri köşe bucak temizleyip pakladıkları Tacettin'in odasına çıkardılar. Kullanılacak malzemeleri önceden hazır etmişlerdi. Hemen işe koyuldu Gürcü Bacı.</p>

  <p class="normal1">Önce küçük ispirto ocağını yaktı. Bir parça kurşunu madeni kepçenin çukuruna yerleştirdi, ateşin üstüne tutarak eritti.</p>

  <p class="normal1">Tacettin'in kendisi orada olmadığı için yatağının üzerine beyaz bir örtü serildi. Gürcü Bacı yatağa doğru eğilerek, erimiş kurşunun bulunduğu kepçeyi sağ eline, su dolu bir tası da sol eline aldı. Dudakları kıpır kıpır, dualar ederek erimiş haldeki kurşunu suyun içine döktü. Cızırtılı sesler arasında katılaşan, üzerinde küçük girintiler, sivri uçlu çıkıntılar oluşan kurşun parçasını eline alıp dikkatle inceledi.</p>

  <p class="normal1">"Nazar var oğlunda!" dedi Fatiş Hatun'a. "Bak şuraya... Şuradaki yuvarlak deliği görüyor musun? Göz var dedim sana..."</p>

  <p class="normal1">"Gözü olanın gözü çıksın!" diye söylendi Fatiş Hatun. "Hele oku üfle bacım. Kısmeti açılsın oğlumun. Anasına babasına muhabbeti artsın."</p>

  <p class="normal1">"Tövbe tövbe..." diyerek başını iki yana salladı Ümüş Hatun. Esas niyeti buydu demek kumasının.</p>

  <p class="normal1">Biraz önceki işlemi üç kez tekrarladı Gürcü Bacı. Her seferinde sudan çıkardığı sertleşmiş kurşun parçasının üzerinde birbirinden değişik şekiller tespit etti. Balıklar, kuşlar, gözler, iğneler gördü, gördüklerini oradakilere gösterdi, kâh iyi kâh kötü, birbirinden ilginç yorumlar yaptı.</p>

  <p class="normal1">Kurşunun, içine döküldüğü suyun bir kısmını "Şifa olsun" diyerek odanın dört bir yanına serpeledi. Geri kalanı Fatiş Hatun'un eline tutuşturdu.</p>

  <p class="normal1">"Akan temiz bir suya ya da toprağa dökün bu suyu" dedi. "Benden bu kadar. Hadi Allah'a ısmarladık!"</p>

  <p class="normal1">Eli ayağına dolaşıverdi Fatiş Hatun'un. Böyle apar topar gitmek olur muydu hiç?</p>

  <p class="normal1">"Dur hele bacım! Hiçbir şey ikram edemedik sana. Aşağıda misafirler bekliyor. İnelim, biraz soluklan, dinlen, öyle gidersin."</p>

  <p class="normal1">"Kalabalığa giremem ben!" diye kesti Gürcü Bacı. "Yemekle içmekle de aram iyi değildir. Buradan sonra iki yere daha gideceğim zaten."</p>

  <p class="normal1">Fatiş Hatun yüklüce bir para saydı Gürcü Bacı'nın eline, uğurladı. Ferahlamıştı. Salonu dolduran misafirleriyle keyifli bir çay içmeyi hak ettiğini düşünüyordu.</p>

  <p class="indentmetin"> </p>

  <p class="normal1">Fatiş Hatun'un gündüzki keyfi akşam yemeğine de yansımıştı. Gürcü Bacı'yı, kurşun dökme safhalarını, dökülen kurşunun üzerinde şekillenen gözlerin nazar anlamına geldiğini, Tacettin'in üstünde ağır bir nazar olduğunu anlattı da anlattı. Yaptığı işten dolayı, Tacettin'den değilse bile kocasından takdir görmeyi bekliyordu. Ne var ki Hacı Ali Bey dini bütün bir adam olsa da bu tür hurafelere pek itibar etmezdi. Hatırı kalmasın diye dinler görünüyordu karısını.</p>

  <p class="normal1">Fatiş Hatun, "Kurşun suyunu odanın her yanına serpti Gürcü Bacı" diyerek son noktayı koyduğunda, oturduğu yerde irkiliverdi Tacettin. Yabancı ellerin odasına uzanmasından, kullandığı eşyalara değmesinden rahatsız olmuştu. Yemeğini öylece bırakıp kalktı. Yukarıya, odasına çıktı.</p>

  <p class="normal1">Görünürde her şey yerli yerindeydi. Olup biteni bilmese, birilerinin buraya girip saçma sapan işler yaptığını tahmin bile edemezdi. Nispeten rahatlamıştı.</p>

  <p class="normal1">Patricia'yla sohbet etme ihtiyacındaydı. Ona ve Ali'ye kavuşmanın sabırsızlığıyla çekmeceyi açtı... Gözlerine inanamadı. Fotoğrafların yerinde yeller esiyordu!</p>

  <p class="normal1">Hışımla çıktı odadan. Merdivenleri ikişer üçer atlayarak aşağıya indi. Öfkesinden tir tir titriyordu. Ateş çıkıyordu gözlerinden. Doğruca Fatiş Hatun'un karşısına geçti.</p>

  <p class="normal1">"Nerede fotoğraflar?" diye haykırdı.</p>

  <p class="normal1">Hacı Ali Bey'le Ümüş Hatun kavrayamamışlardı meseleyi. Fatiş Hatun ise böyle bir tepkiyi bekliyormuş gibi, gayet sakin görünüyordu.</p>

  <p class="normal1">"Ne fotoğrafı?" dedi kayıtsızca.</p>

  <p class="normal1">İyice zıvanadan çıkmıştı Tacettin.</p>

  <p class="normal1">"Ne fotoğrafı olduğunu çok iyi biliyorsun sen!" diye daha da yükseltti sesini. "Söyle bana nerede o fotoğraflar?"</p>

  <p class="normal1">"Hangi fotoğraflar oğlum?" diye araya girdi Hacı Ali Bey.</p>

  <p class="normal1">Ağlamaklıydı Tacettin. Perişandı.</p>

  <p class="normal1">Babasına döndü, "Patricia ve Ali'yle beraber, onlar gitmeden önce bir fotoğraf çektirmiştik" dedi. "İki tane tabettirmiştim. Birini Patricia'ya verecektim. Kısmet olmadı. Bende duruyordu ikisi de. Benim için çok önemliydi baba..."</p>

  <p class="normal1">Yeniden annesine doğru hamle yaptı Tacettin. Delici bakışlarını Fatiş Hatun'un gözlerine dikti.</p>

  <p class="normal1">"Allah rızası için söyle, ne yaptın o fotoğrafları?"</p>

  <p class="normal1">Kaçacak yeri kalmamıştı Fatiş Hatun'un. Önemsiz bir mevzudan söz eder gibi, Tacettin'in gözlerinin içine baka baka, "Yırttım attım!" dedi.</p>

  <p class="normal1">Çılgına dönmüştü Tacettin. Yumruk yaptığı elleriyle kafasına vuruyor, canından can kopmuş gibi çaresizce dövünüyordu.</p>

  <p class="normal1">"Sen o fotoğrafı değil, beni parça parça ettin Fatiş Hatun!" diye haykırarak yığıldı sandalyeye.</p>

  <p class="normal1">"Dur hele evlat" dedi Hacı Ali Bey. Üzgün görünüyordu. "Fatiş Hatun!" dedi sert bir sesle. "Söyle bakalım, hakikaten o fotoğrafları yırtıp attın mı?"</p>

  <p class="normal1">Kısa bir sessizlik oldu. Kararsızlık içindeydi Fatiş Hatun. Ne cevap vereceğini bilemiyor gibiydi.</p>

  <p class="normal1">"Yırtmadım" dedi sonunda.</p>

  <p class="normal1">Diriliverdi birden Tacettin. İçinde yanan umut ışığına sıkıca sarıldı. Fatiş Hatun'u ürkütmekten korkar gibi sesini alçaltarak sordu.</p>

  <p class="normal1">"Ne yaptın peki?"</p>

  <p class="normal1">"Tavan arasındaki sandığın içine attım."</p>

  <p class="normal1">Bunları söyler söylemez de içinde palazlanan öfkeyi kusmaktan kendini alamadı Fatiş Hatun.</p>

  <p class="normal1">"İki tane karton parçası için ananı üzmene değdi mi? O uğursuzların suretine baka baka solup gideceksin oğlum. Vazgeç artık. Onlardan hayır yok sana..."</p>

  <p class="normal1">Duracak, dinleyecek halde değildi Tacettin. Yıldırım hızıyla merdivenlerden ikinci kata, oradan da tavan arasına çıktı. Duvarın dibinde duran ceviz sandık Tacettin için dünyanın en emsalsiz hazinesini saklıyordu içinde. Sabırsızlıkla açtı sandığın kapağını.</p>

  <p class="normal1">Oradaydı! Lüzumsuz, işe yaramaz bir eşya gibi fırlatılıp atılmış, boynu bükük iki fotoğraf... Hasretle bağrına bastı Tacettin. Gözlerinden inen yaşlar Patricia'nın, Ali'nin yüzlerinde yol yol izler bırakmaktaydı.</p>

  <p class="normal1">Yemin etti Tacettin, söz verdi ikisine de, bir daha hiçbir yabancı el değmeyecekti üzerlerine. Kırardı o elleri, yok ederdi o ellerin sahibini.</p>

  <p class="normal1">O kişi kendi öz annesi olsa bile...</p>

  <p class="ortayazi">* * *</p>

  <p class="normal2"><br class="calibre3"/>
  Selanik, Mart 1925</p>

  <p class="normal1">Büyük acılarla yara almış insanlara, "Zaman her şeyin ilacıdır" lafı küfür gibi gelir. Omorfia da aynı fikirdeydi önceleri. Öyle şeyler yaşamışlardı ki, üzerinden ne kadar zaman geçerse geçsin, acılarının kabuk bağlayabileceğine inanmıyordu. Ama olmuştu işte!</p>

  <p class="normal1">Üstlerine sihirli bir değnek değmiş gibi, her geçen gün iyiye, güzele ve umuda taşıyordu onları. O değneği elinde tutan ve ilk dokunuşu yapan kişinin Cemal Efendi olduğunu inkâr etmek nankörlük olurdu. Cemal Efendi ve ailesinin bıraktığı ev ve fırın sayesinde, kurulu düzenin üzerine kendi düzenlerini kurabilmişlerdi.</p>

  <p class="normal1">Ama ne zorluklarla... Kendi kanlarından olan insanların, aşağılamalarına maruz kalmış, dışlanmışlardı. Anadolu'dan gelmiş, Türkçe konuşan; âdetleri, tavırları hatta tipleri bile kendilerine benzemeyen bu yabancıları yadırgamıştı yerli ahali.</p>

  <p class="normal1">İlk günlerde fırının müşteri sayısındaki bariz azalma kara kara düşündürmüştü Omorfia'yı. Dükkânın el değiştirmesinin yanında, <span class="ideitalik">kadın</span> eline geçmesinin de payı büyüktü bu azalmada.</p>

  <p class="normal1">Fırına un getiren toptancı Hristo bile alışverişi sonlandırmaya kalkmış, Omorfia'yla uzun uzun konuştuktan sonra çuval başına okkalı bir zam yaparak devam etme kararı almıştı.</p>

  <p class="normal1">Neyse ki kısa sürede yoluna girmişti işler. Omorfia ve Eleni bilfiil kendileri çalışıyorlardı fırında. Ekmeğin yanında Eleni'nin yaptığı kurabiyeler de kapış kapış satılıyordu. Kazançları iyiydi. Toptancıdan aldıkları un miktarını ikiye katlamışlardı neredeyse.</p>

  <p class="normal1">Kötü bir başlangıç yapmışlardı ama, fena adam değildi aslında Hristo. Arada bir dükkâna uğrayıp hatır sormayı ihmal etmiyordu. Kimi zaman un çuvallarını, tek atın çektiği arabasına yükletip kendisi getiriyor, ama çoğunlukla yanında çalışan güçlü kuvvetli delikanlılara bırakıyordu bu işi. Bir sefer de oğlu Ares un getirmişti dükkâna. Babasına tıpatıp benzeyen, ama onun aksine sessiz sakin, saygılı bir delikanlıydı.</p>

  <p class="normal1">Dükkânda çalışan, Cemal Efendi'nin emektarları Hektor ve Panos'tan da gayet memnundu Omorfia. Bir dediğini iki ettirmiyorlar, ne istese anında yerine getiriyorlardı.</p>

  <p class="normal1">Evet, her şey yolunda gidiyordu. Ama Omorfia'nın en büyük sevinci Patricia'daki olumlu gelişmelerdi. Eskiye nazaran çok daha iyi durumdaydı Patricia. Bahçeyle ve ev işleriyle ilgileniyor, Ali'yi her gün gezmeye çıkarıyor, dönüşte dükkâna uğrayarak annesiyle tetesine yeni keşfettiği yerleri anlatıyordu.</p>

  <p class="normal1">Hepsinden önemlisi, Patricia eskisi gibi odalara kapanıp ağlamıyordu artık. İçinde bulunduğu şartlara ayak uydurmak için gayret gösteriyordu. Kızının, çevresine ördüğü kalın kozadan tümüyle çıkacağı günü sabırsızlıkla bekliyordu Omorfia...</p>

  <p class="ortayazi">* * *</p>

  <p class="normal1">Mart ayı, baharın ilk işaretlerini cömertçe sunmaya hazırlanırken, yüreklerde tomurcuklanan umutlara da ışık olmuştu. Yeni bir mevsime uyanan tabiat, belirsizliğin, acının, korkunun karanlığa gömdüğü duyguları harekete geçirmeye kararlıymışçasına, uzun zamandır hükmünü süren siyahın üzerine güçlü bir fırça darbesiyle dokunmuş, yeşile, ala, pembeye kucak açmaya meyletmişti.</p>

  <p class="normal1">Fırındakiler her zamankinden çok daha fazla yorulmuşlardı o gün. Bir cenaze evine topluca ekmek gönderince, diğer müşterilerin taleplerine yetişebilmek için iki misli çalışmak zorunda kalmışlardı.</p>

  <p class="normal1">İkindi vakti işler biraz durulmuştu.</p>

  <p class="normal1">"Canımız çıktı vre" dedi Omorfia. "Birer çayı hak ettik."</p>

  <p class="normal1">İkiletmedi Hektor, çaydanlığı ateşe sürdü hemen.</p>

  <p class="normal1">Tam çaylarını içmeye hazırlanıyorlardı ki, Hristo Efendi belirdi kapının eşiğinde. Hayır, un falan getirmemişti. Geçerken uğramış gibi, biraz da çekingen bir ifadeyle içeri girdi.</p>

  <p class="normal1">"Hoş gelmişsin Hristo Efendi" diyerek buyur etti Omorfia.</p>

  <p class="normal1">Küçük bir tabağa kurabiye doldurdu, çayla beraber sehpanın üzerine koydu.</p>

  <p class="normal1">"Kurabiyelerimiz tazedir Hristo Efendi" dedi.</p>

  <p class="normal1">Kendi çayını da alıp adamın karşısına geçti.</p>

  <p class="normal1">Tabaktakilere dokunmadı Hristo. Çayından bir yudum aldı.</p>

  <p class="normal1">"Sizinle önemli bir şey konuşmak istiyorum Bayan Omorfia" dedi. Bir türlü hedefine oturtamadığı bakışları Eleni'nin üzerindeydi.</p>

  <p class="normal1">Hemen anladı Eleni, söyleyeceği her ne idiyse, Omorfia'yla baş başa görüşmek istiyordu Hristo. Tezgâhın arkasına geçti, fırından yeni çıkan kurabiyeleri küçük tepsilere boşaltmaya koyuldu.</p>

  <p class="normal1">Meraklanmıştı Omorfia. Verdiği unlara yeniden zam yapmak niyetinde miydi yoksa Hristo?</p>

  <p class="normal1">Lafa nereden başlayacağını bilmez bir halde, bardağın dibindeki soğumuş çayı kafasına dikti Hristo.</p>

  <p class="normal1">"Şu benim oğlan..." dedi. "Ares. Geçende un getirmişti fırına."</p>

  <p class="normal1">"Evet?"</p>

  <p class="normal1">"O benim tek oğlum. İki de kız var geride ama, oğlanın hali başka."</p>

  <p class="normal1">Lafın nereye varacağını kestirememenin huzursuzluğu vardı Omorfia'nın üzerinde. Hristo'nun devamını getirmesini bekledi.</p>

  <p class="normal1">"Altı sene önce komşulardan birinin kızıyla evlendirdim Ares'i. Bir kızları oldu. Adı Eftelya. İki yaşına gelmeden anası öldü yavrucağın. Sıtmadan! Bir başına kaldı oğlum. Bizimle beraber yaşıyor ama, kolu kanadı kırık garibimin."</p>

  <p class="normal1">"İyilikler olsun Hristo Efendi. Ne diyeyim bilmem ki..."</p>

  <p class="normal1">"Bayan Omorfia... Diyorum ki..."</p>

  <p class="normal1">Elinin tersiyle alnında boncuklanmış terini sildi Hristo. Son bir gayretle, dilinin ucuna geleni söyleyiverdi.</p>

  <p class="normal1">"Benim oğlanla senin kızını evlendirsek... Ne dersin?"</p>

  <p class="normal1">Kulaklarına inanamadı Omorfia. Ama çabuk toparlandı.</p>

  <p class="normal1">Yüzünde meydan okuyan bir ifadeyle, "Nerden biliyorsun sen benim kızımı?" dedi.</p>

  <p class="normal1">"Burada gördüm. Çocuğu gezdiriyordu."</p>

  <p class="normal1">Kısa bir tereddüt anını ardına alıp ekledi:</p>

  <p class="normal1">"Buraya geldiği gün benim oğlan da görmüş. Eğer sizin için münasip olursa..."</p>

  <p class="normal1">"Münasip değildir Hristo Efendi!" diyerek kesti Omorfia. "Benim kızım dul! Kucağında bebesi var. Evlenmeye yakın geleceğini de hiç sanmıyorum."</p>

  <p class="normal1">"Benim oğlan da dul vre... Benimki de çocuklu. Sen kızınla bir konuş hele... Bir bakarsın olur der."</p>

  <p class="normal1">Daha fazla oyalanmadan, "Birkaç gün sonra uğrarım ben" diyerek kalktı, aceleci adımlarla dükkândan çıktı Hristo.</p>

  <p class="normal1">Yolun sonunda gözden kayboluncaya kadar arkasından baktı Omorfia. Bu beklenmedik teklifi nasıl değerlendirmesi gerektiğini bilemiyordu.</p>

  <p class="indentmetin"> </p>

  <p class="normal1">Önce Eleni'yle konuştu Omorfia. Baş başa verip Patricia'ya durumu nasıl açabileceklerini tartıştılar.</p>

  <p class="normal1">"Boş yere ağzını yorma" dedi Eleni. "Kızını tanımıyormuş gibi konuşuyorsun. Olmaz diyeceği baştan belli. Daha yeni kendine geliyor kızcağız."</p>

  <p class="normal1">"Ben onu yola getirmesini bilirim" dedi Omorfia.</p>

  <p class="normal1">Zorla değil tatlılıkla halledecekti meseleyi. Kızının son zamanlardaki iyimser halinden aldığı cesaretle, kendi ikna kabiliyetini de hesaba katarak olumlu bir sonuca ulaşacağına inanıyordu.</p>

  <p class="normal1">Her akşam olduğu gibi, yemekten sonra Ali'yi alıp odasına çekilmişti Patricia. Odanın kapısını tıklattı Omorfia. Gelecek cevabı beklemeden, yüzünde yumuşacık bir ifadeyle içeri dalıverdi.</p>

  <p class="normal1">Ali uyumuştu. Torununun başını şefkatle okşadı Omorfia. Bakışlarını Patricia'ya çevirdi.</p>

  <p class="normal1">"Sana vereceğim mühim bir haberim var" dedi.</p>

  <p class="normal1">Uzatmaya gerek yoktu, en iyisi kestirmeden konuya girmekti.</p>

  <p class="normal1">"Fırına un getiren toptancı var ya" diye başladı. "Hristo Efendi. Seni oğluna istiyor!"</p>

  <p class="normal1">Duyduklarını algılayamadı ilk anda Patricia. Söylenenlerin ne anlama geldiğini anlayınca kaşları çatıldı, bakışları bulandı.</p>

  <p class="normal1">"Beni mi?" diye mırıldandı titreyen dudaklarının arasından.</p>

  <p class="normal1">"Seni ya!" dedi Omorfia. "Bugün fırına geldi Hristo Efendi. Sana talip olduğunu söyledi. Başından bir evlilik geçmiş oğlanın. Karısı ölmüş. Küçük bir çocukla öylece kalmış zavallıcık. Anlattı durdu Hristo Efendi... Cevabını bekliyorlar."</p>

  <p class="normal1">Öfkesinin şiddetinden kıpkırmızı kesilmişti Patricia. Ateş saçıyordu gözleri.</p>

  <p class="normal1">"Sen ne dedin peki? Benim kızım asla evlenmez diyemedin mi?"</p>

  <p class="normal1">"Nedenmiş o? Neden evlenmeyecekmişsin? Ömür boyu üç günlük sevdanın yasını tutmaya kararlı olduğunu söyleme bana!"</p>

  <p class="normal1">Bu sözler kırbaç gibi inmişti Patricia'nın yüreğine. Başını dikleştirdi.</p>

  <p class="normal1">"Üç günlük dediğin o sevda, bana ömür boyu yetecek kadar güçlü" dedi. "Dokunma bana, üstüme gelme... Kendi halime bırak beni, senden tek istediğim budur."</p>

  <p class="normal1">Şaşırmıştı Omorfia. Kızından böyle bir tepkiyi ve direnci beklemiyordu açıkçası. Ama hemen toparlanarak hücuma geçti.</p>

  <p class="normal1">"Evleneceksin yavrimu! Ha Ares, ha bir başkası... Er ya da geç mutlaka evlenecek ve yepyeni bir hayat kuracaksın kendine."</p>

  <p class="normal1">"Zorla mı kocaya vereceksin beni? Zorla mı koynuna sokacaksın yabancı adamların?"</p>

  <p class="normal1">Hayreti gitgide artıyordu Omorfia'nın. Bu ne biçim bir konuşmaydı böyle? Annesinin her sözüne itaat eden o uysal kız gitmiş, dişiyle tırnağıyla mücadele vermeye kararlı bir cengâver gelmişti yerine sanki.</p>

  <p class="normal1">"Gerekirse zorlarım!" diye sesini yükseltti Omorfia. "Keskin'den çıkarken söz verdim kendime. Kızıma koca, torunuma baba bulurum diye kafa tuttum senin o hayırsızına..."</p>

  <p class="normal1">Başını duvardan yana çevirdi Patricia.</p>

  <p class="normal1">"Kendi başına verdiğin söz beni ilgilendirmez."</p>

  <p class="normal1">Umduğu yumuşaklığı bulamamanın telaşıyla alttan almaya başladı Omorfia.</p>

  <p class="normal1">"Bak güzel kızım... Gördüğüm kadarıyla efendi bir delikanlıya benziyor Ares. İşi var, kazancı iyi. Çocuğunu da kabul ediyor üstelik..."</p>

  <p class="normal1">"Bütün mesele bu değil mi?" diye haykırdı Patricia. "Çocuğum! Bana koca, çocuğuma baba bulmak zorunda değilsin anne! Senin başına fazla geldiysek çeker gideriz."</p>

  <p class="normal1">İplerin kopma noktasına gelmesi daha da kırbaçlamıştı Omorfia'yı.</p>

  <p class="normal1">"Neyine güveniyorsun?" diye bağırdı. "Başını sokacak bir yerin, karnını doyuracak ekmeğin hesabını yaptın mı ki böyle kafa tutabiliyorsun bana?"</p>

  <p class="normal1">Elinde olsa söylediği son cümleyi geri alırdı. Öfkeye kapılıp olmayacak laflar etmişti. İstemeden de olsa incitmişti kızını.</p>

  <p class="normal1">"Bak yavrimu" dedi, "bu gece sakin kafayla iyice bir düşün. Yarın bildirirsin bana kararını."</p>

  <p class="normal1">Kapıyı çekti, çıktı.</p>

  <p class="normal1">Amma da çetin ceviz çıkmıştı kızı! İlk kez böyle görüyordu onu. Gözleri çakmak çakmak, nasıl cansiperane savunmuştu doğrularını. Kendi delişmen yüzünü, bir an için Patricia'nın çehresinde görür gibi olmuştu. Biraz da hoşuna mı gitmişti bu hali ne?</p>

  <p class="normal1">Ama kararını, ölçüsünü bilmeliydi. Kızı da olsa, böyle efelenmelere gelemezdi Omorfia...</p>

  <p class="normal1">Omorfia, odadan çıkar çıkmaz Patricia'yla yaptığı konuşmayı en ince ayrıntılarına kadar anlattı Eleni'ye.</p>

  <p class="normal1">"Boşuna üzmüşsün kızını" dedi Eleni. "Kendine sordun mu önce? Dur ben sorayım... Patricia'nın, Hristo denen o kaba saba un tüccarının hık demiş burnundan düşmüş oğluyla evlenmesini istiyor musun gerçekten?"</p>

  <p class="normal1">Şöyle bir düşündü Omorfia. Güldü. Gizli bir hınzırlık vardı gülüşünde.</p>

  <p class="normal1">"Mükemmel bir talip olduğunu iddia edemem" dedi. "Efendi çocuk Ares. Patricia isterse evlenmeleri için rıza gösteririm. Ama önemli olan kocanın kim olacağı değil. Ares olmaz, daha sonra karşısına çıkacak bir başkası olur. Patricia'nın aklına evlenme fikrini sokalım, gerisi kolay."</p>

  <p class="ortayazi">* * *</p>

  <p class="normal1">Omorfia'yla Eleni sabah erkenden işe gitmeye hazırlanıyorlardı. Patricia'nın odasının önünde durakladı Omorfia. Her sabah evden çıkmadan kapıyı aralar, yatağın içinde sarmaş dolaş uyuyan kızıyla torununu uzun uzun seyreder, öyle yola koyulurdu.</p>

  <p class="normal1">Önceki gecenin nahoş izlerini silmek ister gibi usulca araladı kapıyı. Yatağın ortasında boylu boyunca uzanmış uyuyordu Ali.</p>

  <p class="normal1">Ama... Ama Patricia yoktu!</p>

  <p class="normal1">"Patricia!" diye bağırarak diğer odalara baktı. Kapkara, yapışkan bir korkunun pençeleri boğazına dolanmış, var gücüyle sıkıyordu sanki.</p>

  <p class="normal1">"Patricia yok!" diye haykırdı Eleni'ye.</p>

  <p class="normal1">Beraberce evin her köşesini aradılar. Odalar, banyo, tuvalet, yüklük, bahçe... bakmadıkları yer kalmadı.</p>

  <p class="normal1">"Gitmiş!" diyerek sofanın ortasına yığılıverdi Omorfia.</p>

  <p class="normal1">"Dur hele, telaşlanma" dedi Eleni. "Fırına gitmiştir belki."</p>

  <p class="normal1">Söylediğine kendi de inanmıyordu. Hangi gün sabahın köründe fırının yolunu tutmuştu ki Patricia? Hâlâ uyumakta olan Ali'yi battaniyeye sararak kucağına aldı.</p>

  <p class="normal1">"Yürü" dedi Omorfia'ya. "Duracak zaman değil!"</p>

  <p class="indentmetin"> </p>

  <p class="normal1">Fırında da yoktu Patricia. Çalışanların hiçbiri görmemişti. Küçük bir korku kıvılcımıyla başlayan kâbus, paniğe dönüşmekteydi. Ali'yi fırının arkasındaki dar sedire yatırıp sokaklara vurdular kendilerini.</p>

  <p class="normal1">Girdisini çıktısını henüz tam olarak çözemedikleri bir şehirde el yordamıyla, körlemesine arıyorlardı Patricia'yı. Bir daralıp bir genişleyen sokaklar, caddeler, arnavutkaldırımları, taş ya da toprak yollar...</p>

  <p class="normal1">Her bir turun akabinde, belki gelmiştir diye eve ve fırına uğramayı ihmal etmiyor, her seferinde hüsranla sonuçlanan umutları kopkoyu bir kahroluş halinde üzerlerine çöküyordu.</p>

  <p class="normal1">"Jandarmaya haber verelim" dedi Eleni.</p>

  <p class="normal1">"Hele biraz bekleyelim" dedi Omorfia. "Gelir benim kızım. Anasını, çocuğunu boynu bükük bırakmaz."</p>

  <p class="indentmetin"> </p>

  <p class="normal1">Hava ayazdı. İnceden inceye yağan yağmur sağanağa dönüşmeye meyletmişti. Erkenden kapattılar fırını. Ali'yi alıp eve döndüler. Patricia'nın er ya da geç eve geleceğini düşünüyorlardı.</p>

  <p class="normal1">Fırındayken gün boyu Hektor'la Panos'un ve diğer çalışanların oyunlarına dalıp oyalanan Ali, "Annem nerede?" diye huysuzlanmaya başlamıştı.</p>

  <p class="normal1">"Gelecek" diyorlardı. "Gelecek..."</p>

  <p class="normal1">Yüreklerinden geçen buydu ama, Patricia'nın ne zaman geleceği meçhuldü. Hatta gelip gelmeyeceği hakkında bile herhangi bir tahmin yürütemiyorlardı.</p>

  <p class="normal1">Eleni bir bardak sütü zorla içirdi Ali'ye. Yatağına yatırdı. İçinde prenslerin prenseslerin, tavşanları kurbağaların kol gezdiği masallar anlattı. Ali'yi huzursuz bir uykunun kollarına bırakıp aşağıya indi.</p>

  <p class="normal1">Bahçedeydi Omorfia. Deli gibiydi. Karanlığın çökmesiyle beraber el ayak çekilmiş, gecenin bütün ağır yükü Omorfia'nın omuzlarına yüklenmiş gibiydi.</p>

  <p class="normal1">"İçeri gir" dedi Eleni. "Islanacaksın."</p>

  <p class="normal1">"Patricia gelmeden eşikten içeri adımımı atmam!" dedi Omorfia. "O da bu yağmurun altında ıslanmıyor mu? Ah yavrimu, ah! Dilim tutulsaydı da söylemeseydim o sözleri."</p>

  <p class="normal1">Zaman mefhumunu kaybetmiş gibiydiler. Orada perperişan ne kadar oturduklarının farkında bile değildiler.</p>

  <p class="normal1">Bahçe duvarının dışında bir pıtırtı mı olmuştu, Omorfia'ya mı öyle gelmişti bilemiyordu. Parmaklıklı demir kapı gıcırdayarak açıldı. Ve Patricia, sırılsıklam olmuş saçları yüzüne gözüne yapışmış, her yanı çamurlar içinde, yürümeye mecali kalmamış bir halde içeriye adımını attı. Adımını atmasıyla beraber yığılıverdi olduğu yere.</p>

  <p class="normal1">Omorfia'yla Eleni sevinç çığlıkları atarak koştular Patricia'ya. Bir Omorfia kucaklıyordu külçe gibi halsiz bedeni, bir Eleni. Hemen içeri taşıdılar Patricia'yı. Kızının yaprak gibi titreyen bedenine sımsıkı sarıldı Omorfia.</p>

  <p class="normal1">"Öldürmek mi istiyorsun beni yavrimu?" diye hıçkırdı. "Sen olmasan yaşayamam ben."</p>

  <p class="normal1">Biraz kendine gelir gibi olmuştu Patricia. Yüzünde neye yoracaklarını bilemedikleri bir gülümseme vardı.</p>

  <p class="normal1">"Güzel bir gündü" diye mırıldandı. "Uzun zamandır benzerini yaşamadığım kadar güzel... Limana indim. Rıhtıma yanaşan gemileri seyrettim. Denizle konuştum saatlerce. Bizi ayıran denizle! Hesap sordum ondan. 'Ayırdığın gibi kavuşturmayı da becerebilir misin?' diye sordum. Cevap vermedi. Gözlerini kapadı geceyle beraber. Bırakıp geldim..."</p>

  <p class="normal1">Eleni'nin, avucuna hapsettiği eli buz gibiydi Patricia'nın.</p>

  <p class="normal1">"Çok üşümüş bu" dedi Eleni. "Su ısıtayım ben. Banyoya sokarız, bir şeyciği kalmaz."</p>

  <p class="normal1">"Çok yorgunum tete" dedi Patricia. "Sen yıkar mısın beni? Çocukmuşum gibi..."</p>

  <p class="normal1">Çocukluk günlerinin özlemi vardı sesinde.</p>

  <p class="normal1">Hemen kalktı Eleni. Ocağa suyu koydu, banyoyu hazırladı. Patricia'nın üstündeki ıslak, çamurlu giysileri çıkardı, tahta kürsünün üzerine oturtup yıkamaya başladı. Sıcacık suyun altında bile titremesi sürüyordu Patricia'nın.</p>

  <p class="normal1">"Şifa suları olsun yavrumun" diyerek Patricia'yı havluya sardı, kuruladı Eleni. Omorfia da sobanın önünde ısıttığı yün fanilayla pazen geceliği giydirdi kızına. Okşayarak taradığı saçlarını beyaz bir tülbentle bağladı. Elinden tutup odasına, mışıl mışıl uyumakta olan Ali'nin yanına uzattı.</p>

  <p class="normal1">"Bir daha sakın ha böyle bir delilik yapmayasın yavrimu" dedi. "Yokluğunu kaldıramaz bu yürek..."</p>

  <p class="normal1">Mutluluğu çağrıştıran sıcacık bir ifade vardı Patricia'nın yüzünde. Denizle kurduğu çelişkili dostluk ve saatler boyu süren o çekişmeli sohbetleri iyi gelmişti galiba Patricia'ya.</p>

  <p class="normal1">Halsizlikten parmağını kıpırdatacak hali yoktu ama, hiç olmadığı kadar güçlü hissediyordu kendini. Bundan sonrasında hayatının seyrini değiştirmeye kalkışacak kim olursa, karşısına dikilip alt edebilecek kadar güçlü!</p>

  <p class="normal1">O kişi kendi öz annesi olsa bile...</p>
</body>
</html>