<html xmlns="http://www.w3.org/1999/xhtml">
<head>
  <title>hasret.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="kitapickapak2" id="calibre_toc_53"><br class="calibre3"/>
  Atina'da bir hastane<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h2>

  <p class="normal1"><span class="ideitalik"><span class="h1baslik">İ</span>kinci Dünya Savaşı sırasında işgale uğrayan ülkelerden biri de Yunanistan'dı. İşgal, Nisan 1941'de başlayıp Ekim 1944'te Almanya'nın ana topraklarına çekilmesiyle son buldu.</span></p>

  <p class="normal1"><span class="ideitalik">Yunanistan'a ilk saldırı Almanya'dan değil, İtalya'dan geldi. 28 Ekim 1940'ta İtalya büyükelçisi Yunan başbakanına resmi bir ültimatom verdi. Yunanistan'ın uyarıyı tanımaması üzerine İtalya, üç saatin içinde, işgal altında bulundurduğu Arnavutluk üzerinden Yunanistan'a yöneldi. Mussolini Yunanistan'ı işgal ederek İtalyan ordusunun da Alman ordusu kadar güçlü olduğunu kanıtlamak istiyordu.</span></p>

  <p class="normal1"><span class="ideitalik">İşgal üzerine harekete geçen Yunan ordusu beklenenin aksine, İtalya'nın işgali altında bulunan Arnavutluk'un dörtte birini ele geçirdi. Yunanistan'ın bu başarısı, İkinci Dünya Savaşı'nda çoklu kuvvetlerce işgal edilen topraklarda kazanılmış ilk zaferdi.</span></p>

  <p class="normal1"><span class="ideitalik">Bu yenilginin üzerine Almanya, İtalya'nın yardımına koşmak durumunda kaldı ve Bulgaristan üzerinden Yunanistan'a girerek savaşı başlattı. Yunan ordusu Almanya önünde yenilgiye uğradı. Ve 27 Nisan'da başkent Atina düştü. Mayıs ayının ortalarına doğru Yunanistan üç ayrı devletin, Almanya, İtalya ve Bulgaristan'ın işgali altında kalmıştı.</span></p>

  <p class="normal1"><span class="ideitalik">Yunan Savaşı uzun süren, zorlu bir mücadeleydi. Yüz binlerce kişinin ölümüne neden olmuştu. Ölenlerin pek çoğu açlık, sefalet ve salgın hastalıktan can vermişti. Ekonomi çökmüş, iç isyanlar başlamıştı. İşgalin ardından siyasi kaosa sürüklenen ülke, bu kez de Yunan iç savaşlarıyla baş etmek zorunda kaldı.</span></p>

  <p class="indentmetin"> </p>

  <p class="normal1">Ateşten bir top haline dönmüştü Avrupa. İkinci Dünya Savaşı'nın en şiddetli günlerini yaşıyordu. Kan gölüydü her taraf. Yağmur gibi yağdırılan bombalarla yıkılıp yerle bir olan şehirler, ölenler, yaralananlar, yaralılarla dolup taşan hastaneler...</p>

  <p class="normal1">İşgal altındaki Yunanistan'ın tüm ulaşım yolları Alman işgal kuvvetlerinin kontrolündeydi. İngilizler Almanların önünü kesmek için, denizden sıkı bir kuşatma uyguluyorlardı. Bu yüzden yabancı ülkelerden karşılanan yiyecek sevkıyatı durma noktasına gelmişti. Tüm Yunanistan'da hüküm süren kıtlık halkı kırıp geçiriyordu. Açlık ve sefalet yüzünden hayatını kaybedenlerin sayısı savaşta ölenlerle yarışmaktaydı.</p>

  <p class="normal1">Atina'daki hastaneler, yetimhaneler, evler ve sokaklardan her gün onlarca ölü toplanıyordu. Yaralanıp da hastanede tedavi olma imkânı bulanlar kendilerini şanslı addediyorlardı.</p>

  <p class="normal1">Hastanelerin hali de içler acısıydı. Aynı yatakta ikişer, hatta üçer hastanın yattığı oluyordu. Odalar, koridorlar, karyolaların aralarındaki boşluklara kadar asker ve sivil halktan yaralıyla doluydu.</p>

  <p class="indentmetin"> </p>

  <p class="normal1">Orta yaşın üzerinde, kolları dirseklerine kadar sargılar içindeki adam yeni yeni kendine geliyordu. Gözünü açıp da bir hastane yatağında olduğunu fark edince ferahladı. Şöyle bir yokladı bedenini. Ayakları sağlamdı. Bombanın hışmı kollarını vurmuştu yalnızca.</p>

  <p class="normal1">Suratında duyduğu sızıyla yanıldığını anladı. Göremiyordu ama, yüzünde de ufak tefek yaralar ve kesikler vardı galiba. Neyse, ucuz kurtulmuştu gene de.</p>

  <p class="normal1">Sağına soluna bakındı. Sağ yanındaki yatakta baygın yatan gence ilişti gözü. Yarası ağır gibiydi delikanlının. Kendinde değildi. Sol bacağı alçılı, elleri, ayakları ve başı sarılıydı. Kan izleri sargı bezlerinin üzerine kadar çıkmıştı.</p>

  <p class="normal1">Yaralı bedenin üzerinde gezinen bakışları genç adamın kül rengine dönüşmüş yüzünde yoğunlaştığında şaşkınlıktan donakaldı. Sargılı elleriyle gözlerini ovuşturmaya çalıştı, beceremedi. Bükemedi kollarını. Gözlerini kırpıştırdı. Bir kez daha dikkatle baktı delikanlının yüzüne.</p>

  <p class="normal1">"Tacettin!" diye fısıldadı istemsizce.</p>

  <p class="normal1">Tacettin gelmiş, yanındaki yatağa uzanmıştı sanki. Hayal mi görüyordu ne? İmkânsızdı, geçirdiği sarsıntının ona yaptığı bir oyun olmalıydı bu. Birkaç kez gözlerini sımsıkı kapatıp açtı. Tekrar baktı delikanlıya.</p>

  <p class="normal1">Hayır, yanılmıyordu, yanında yatan Tacettin'di! Ama Tacettin bu kadar genç değildi ki!</p>

  <p class="normal1">Bu kadar benzerlik olamazdı.</p>

  <p class="normal1">Yoksa... Yoksa...</p>

  <p class="normal1">Duyduğu heyecanın tesiriyle bayılacak gibiydi adam. Kendi yaralarını unutup delikanlının inlemesine verdi kulağını. Bedeniyle, ruhuyla, tüm varlığıyla seneler öncesine gitmiş, seneler öncesinin Tacettin'ini seyre dalmıştı.</p>

  <p class="normal1">Neden sonra kendine geldi delikanlı.</p>

  <p class="normal1">"Su..." diye inledi. "Bir yudum su lütfen."</p>

  <p class="normal1">Kimsecikler yoktu ortalıkta. Güçlükle doğruldu adam, ayaklarını karyoladan aşağı sallayarak yatağın kenarına oturdu. Odanın dibinde yatan, diğerlerine göre daha iyi durumdaki hastaya seslendi:</p>

  <p class="normal1">"Arkadaşım! Şu garibe bir yudum su veresin hele... Kurumuş kalmış zavallıcık."</p>

  <p class="normal1">İçtiği suda can bulmuş gibi gözlerini araladı delikanlı.</p>

  <p class="normal1">"Sağ olasınız" dedi, başını yastığa bıraktı.</p>

  <p class="normal1">"Merhaba evlat" dedi adam. "Kefeni yırttın, geçmiş olsun."</p>

  <p class="normal1">Daha fazla sabredemeden sorularını sıralamaya başladı.</p>

  <p class="normal1">"Anlat bakalım, nerelisin sen?"</p>

  <p class="normal1">Güçsüz sesiyle kesik kesik konuşmaya başladı delikanlı.</p>

  <p class="normal1">"Selanikliyim..."</p>

  <p class="normal1">"Ee, ne işin var burada?"</p>

  <p class="normal1">"Orada gümüş eşya, antika, porselen işi üzerine bir dükkânımız vardı. Savaş çıkınca askere aldılar beni... Hava Kuvvetleri'ne. Kaza geçirdik... Uçağımız düştü, alev aldı. Küçük bir uçaktı. Üç kişiydik... Diğerleri öldü."</p>

  <p class="normal1">"Adın ne senin?"</p>

  <p class="normal1">"Andoni. Ya siz?"</p>

  <p class="normal1">"Aris! Adım Aris..."</p>

  <p class="normal1">Tanışma faslını kısa kesip merak ettiği sorulara geçmek için sabırsızlanıyordu Aris.</p>

  <p class="normal1">"Annen baban sağ mı?"</p>

  <p class="normal1">"Annem sağ, babam ben çok küçükken ölmüş."</p>

  <p class="normal1">"Evli misin sen?"</p>

  <p class="normal1">Yağmur misali yağan sorulardan sıkılmıştı Andoni.</p>

  <p class="normal1">"Bekârım, annemle ve anneannemle beraber yaşıyorum" dedi bezginlikle.</p>

  <p class="normal1">Sıra en can alıcı soruya gelmişti.</p>

  <p class="normal1">"Annenin adı Patricia, anneannenin adı da Omorfia mı?" diye sordu Aris.</p>

  <p class="normal1">"Evet. Ama siz nereden biliyorsunuz? Yoksa tanıyor musunuz onları?"</p>

  <p class="normal1">Duymazdan geldi Aris. Öğreneceğini öğrenmişti. Son bir soru kalmıştı soracağı.</p>

  <p class="normal1">"Babanın adı neydi?"</p>

  <p class="normal1">"Nikolas. Çiftçiymiş babam. Öldüğünde üç yaşındaymışım ben."</p>

  <p class="normal1">Daha fazla dayanamadı Aris.</p>

  <p class="normal1">"Hayır" dedi. "Senin baban bir Türk beyi ve hâlâ yaşıyor."</p>

  <p class="normal1">Neler saçmalıyordu bu adam böyle? Öfke içindeydi Andoni, ateş çıkıyordu gözlerinden.</p>

  <p class="normal1">"Yaralarınızın tesiriyle sayıklıyorsunuz siz!" dedi. "Türk kanı yoktur bizim ailemizde!"</p>

  <p class="normal1">Andoni'nin tepkisini anlayışla karşıladı Aris. Yunan ordusunun, memleketi için cesurca savaşmış bir askeri duruyordu karşısında. Onu bir Türk beyinin oğlu olduğuna inandırmak kolay değildi elbette. Hem de Yunanistan ile Türkiye arasındaki ilişkilerin bir bozulup bir düzelmeye meylettiği bir dönemde.</p>

  <p class="normal1">Türkiye, Alman işgali altındaki Yunanistan'ın kıtlık, açlık ve sefalet günlerinde devreye girmiş, başta Kurtuluş gemisi olmak üzere çok sayıda nakliye gemisini sefere koyarak, Kızılay'ın topladığı bağışlarla binlerce ton yiyecek ve yardım malzemesini Yunanistan'a ulaştırmıştı. Ama devletler arasındaki bu insani yakınlaşmanın halkların nezdinde hedefine ulaşıp ulaşmadığı tartışılırdı.</p>

  <p class="normal1">Türk ve Yunan halkları geçmişte yaşanmış onca mücadelenin ardından, temkinle yaklaşıyorlardı birbirlerine. Hal böyleyken, kalkıp da bir Yunan askerine, "Senin baban bir Türk beyi!" demek cesaret isterdi.</p>

  <p class="normal1">Ama bildiklerini anlatmanın da boynunun borcu olduğunu düşünüyordu Aris. Daha sonrasında yerine kimseleri koyamadığı biricik dostu, arkadaşı, sırdaşı Tacettin'in hatırına çözdü dilini.</p>

  <p class="normal1">Keskin'i, Omorfia'nın tavernasını, Patricia ile Tacettin'in birbirlerine sevdalanmalarını ve bir oğulları olduğunu bir bir anlattı.</p>

  <p class="normal1">"Senin adın Andoni değil, Ali'dir" dedi. "Baban, babası Hacı Ali Bey'in adını koydu sana."</p>

  <p class="normal1">İnanmak istemiyordu Andoni, ama içine bir kurt düşmüştü. Evet, ailesi Türkiye'den andalayı ile gelip Selanik'e yerleşmişlerdi. Kendini bildi bileli, daha çok Türkçe konuşulurdu evlerinde. Bu yüzden o da küçük yaşlarda öğrenmişti Türkçeyi. Ama bu veriler hiç tanımadığı bu adamın öne sürdüğü iddiaları doğrulayacak güçte değildi.</p>

  <p class="normal1">Ancak, küçük parçaları bir araya getirince görmemek için direndiği manzara farklı biçimlere girip, "Neden olmasın?" diye fısıldıyordu kulağına. En iyisi Selanik'e döndüğünde annesini ve anneannesini karşısına alıp şu meseleyi enine boyuna konuşmaktı. Ama öncelikle iyileşip ayağa kalkması gerekiyordu...</p>
</body>
</html>