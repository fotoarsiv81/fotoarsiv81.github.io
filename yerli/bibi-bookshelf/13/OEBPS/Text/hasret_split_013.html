<html xmlns="http://www.w3.org/1999/xhtml">
<head>
  <title>hasret.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="kitapickapak2" id="calibre_toc_14"><br class="calibre3"/>
  Umut<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h2>

  <p class="indentmetinitalik">Açan her bir çiçek umuttur</p>

  <p class="indentmetinitalik">Kuşlar kanatlarında taşırlar umudu</p>

  <p class="indentmetin"> </p>

  <p class="normal1"><span class="h1baslik">E</span>ve doğru yürürken, "Taş olsa insafa gelir" diye söyleniyordu Tacettin. "Henüz doğmamış bir sabi o... Ne günahı var ki?"</p>

  <p class="normal1">Doğrudan babasıyla konuşacak kadar güçlü hissediyordu kendini. Ama bu işler babayla konuşulmazdı. Anneye söylenir, ondan yardım dilenirdi. Âdet böyleydi. Ne var ki Fatiş Hatun, kocasından çok daha sert ve uzlaşılmazdı. Hele böyle can alıcı ve hassas bir konuda ilk onunla konuşmaya kalkmak hata olurdu. En iyisi önce Ümüş Hatun'a açılmaktı.</p>

  <p class="normal1">Evin en ılımlı, en hoşgörülü, en anlayışlı insanıydı analığı. Kendi anasından yakındı çoğu zaman, bugüne kadar nice dertlerine deva bulmuştu Tacettin'in. Buna mı bulamayacaktı? Umutluydu Tacettin. Kuşun kanadındaki müjdeyle yeşermişti umutları. Çiçeğe duracaktı o umutlar. İnanıyordu...</p>

  <p class="normal1">Fatiş Hatun evde değildi. Yeni doğum yapmış komşularından birine hayırlı olsuna gitmişti. Bu iyiydi işte... Tazecik bir bebeğin yüzüne bakıp onun o kendine özgü mis kokusunu içine çekenin kalbi, çelikten olsa yumuşardı. Bakalım komşunun bebeğini şefkatle okşayan Fatiş Hatun, kendi torunu olacağını öğrendiğinde nasıl bir tepki verecekti?</p>

  <p class="normal1">Sihirli bir el değmiş de kilitli kapıları açmış, Tacettin'in önündeki aşılmaz görünen engelleri tek dokunuşta kaldırıvermişti sanki. Eve geldiğinde karşısına ilk çıkan kişinin Ümüş Hatun olması da bunu göstermiyor muydu?</p>

  <p class="normal1">Büyük odanın ortasına seccadesini sermiş, namaz kılıyordu Ümüş Hatun. Namazın bitmesini bekledi Tacettin. İçi içine sığmıyordu. Ümüş Hatun orada tek başınaymış gibi hiç istifini bozmadan namazını tamamladı, ellerini açıp uzun uzun dua etti, odanın dört bir köşesine, bu arada Tacettin'in de üzerine okudu, üfledi. Doğrulup kalktı.</p>

  <p class="normal1">"Hoş gelmişsin oğul" dedi. "Bu saatte... Hayırdır inşallah!"</p>

  <p class="normal1">"Hayırdır Ümüş Hatun, hayırdır..."</p>

  <p class="normal1">"De bakalım diyeceğini. Belli ki yüreğin doludur."</p>

  <p class="normal1">"Anamsın!" diyerek Ümüş Hatun'un ellerine sarıldı Tacettin. "Her müşkülümü çözensin, olursa senden olur" dedi.</p>

  <p class="normal1">"Çıkar dilinin altındakini. Mümkünü varsa hallederiz."</p>

  <p class="normal1">"Patricia..." dedi, sustu Tacettin. Kırılıvermişti cesareti.</p>

  <p class="normal1">"Ee...?" diye yol açmaya çalıştı Ümüş Hatun.</p>

  <p class="normal1">"Patricia hamile Ümüş Ana!" deyiverdi Tacettin. Başını öne eğdi.</p>

  <p class="normal1">"Aman Allah'ım!" diye haykırmasıyla tülbendini başından sıyırıp sedirin üzerine yığılıp kalması bir oldu Ümüş Hatun'un.</p>

  <p class="normal1">Yanına oturdu Tacettin. Elini elinin üzerine koydu, kendine gelmesini bekledi analığının.</p>

  <p class="normal1">"Nedir bu başımıza gelenler?" diye geveledi Ümüş Hatun. "Ne olacak şimdi?"</p>

  <p class="normal1">"Olacağı belli" dedi Tacettin. "Doğacak çocuğumu sahipsiz bırakacak değilim ya! Evleneceğim Patricia'yla. Ama istiyorum ki, ailemin rızasıyla olsun bu iş."</p>

  <p class="normal1">Kendine gelir gibi olmuştu Ümüş Hatun.</p>

  <p class="normal1">"Çok zor be evladım" dedi. "Baban... ağabeylerin... Fatiş Hatun... Düğün dernek kurup telli duvaklı gelin ederler mi hiç Rum kızını? Ya Keskin ahalisi..."</p>

  <p class="normal1">"Düğün dernek falan istemiyorum ben Ümüş Ana. Çocuğumu, çocuğumun anasını boynu bükük koymamayım yeter. Nikâhıma alayım Patricia'yı. Gider küçük bir ev tutarız kendimize. Sen sağ, ben selamet."</p>

  <p class="normal1">"Ne diye bana geldin ki? Ananla, atanla konuşsaydın ya..."</p>

  <p class="normal1">"Sen konuşacaksın onlarla. Hal böyleyken böyle diyeceksin. Sonrası Allah kerim!"</p>

  <p class="normal1">"Ziyadesiyle müşkül bir vaziyet! Ananı, babanı tanımaz mısın sen? Hele ki Fatiş Hatun! Gâvurun kızını gelin eder mi hiç kendine?"</p>

  <p class="normal1">"Ben istesem bugün Müslüman olur Patricia. Ama istemem."</p>

  <p class="normal1">"Nedenmiş o? Müslüman olsa da anangil için fark etmez ya... Sen neden kabul buyurmuyorsun bu ikramı, onu deyiver."</p>

  <p class="normal1">"O istese ben Hıristiyan olur muyum? Hayır! Herkesin dini kendine. Ha... Ben istedim diye, sırf benimle evlenmek için değil de inanarak, iman ederek Müslüman olursa başım gözüm üstüne, kabulümdür."</p>

  <p class="normal1">"Doğru söylersin söylemesine de... Patricia dininden dönse bile, Omorfia'nın kızı diye istemez bizimkiler. Ona da razı olsalar, memleketin ahvali derler. Ah Tacettin, ah! Büyük dert açtın başına. Seni nasıl sevdiğimi bilirsin. Keşke bir faydam olsa..."</p>

  <p class="normal1">Analığının elini sıkıca tuttu Tacettin, öptü, başına koydu.</p>

  <p class="normal1">"Ya medet anacığım!" dedi. "Elinden geleni yap. O tatlı dilinle halimi ahvalimi anlat hepsine. Tek ümidim sensin."</p>

  <p class="indentmetin"> </p>

  <p class="normal1">Hemen harekete geçti Ümüş Hatun. Hacı Ali Bey'in oğullarının hepsine; Münir, Yahya, Göğüş, Mahir, Esat, Osman ve Abdullah Beylere haber gönderdi. Yalnız gelmeleri hususunda tembihledi habercileri. Karıları, çocukları olmayacaktı bu davette. Kız evlatların gelmesi de lüzumsuzdu Ümüş Hatun'a göre. Şaziye Hatun ile Zahide Hatun, âdet olduğu üzere haftada bir gün, bazen ikisi beraber, bazen ayrı günlerde baba evine gelerek kocalarıyla ve çocuklarıyla birlikte ziyaretlerini yapıp evlerine dönerlerdi. Bu hassas meselede bir de damatları işin işine katmak doğru olmayacaktı.</p>

  <p class="normal1">Aile meclisi toplandı o gece. Hacı Ali Bey, Fatiş Hatun, Ümüş Hatun ve oğulları. Bir Tacettin yoktu aralarında. Kimse yadırgamadı yokluğunu, nicedir ortalarda göründüğü yoktu zaten.</p>

  <p class="normal1">Yemek yenildi önce. Öyle çok yiyecek hazırlatmıştı ki Ümüş Hatun, öyle mükellef bir sofra kurdurmuştu ki, orada bulunan herkes sırf bu ziyafet için davet edildiklerini düşünür olmuşlardı. Komşu ziyaretinden dönen Fatiş Hatun bile ne olup bittiğinin farkında olmadan, komutayı bu kez Ümüş Hatun'a kaptırmanın huzursuzluğuyla oturmuştu sofraya.</p>

  <p class="normal1">Yemek bitip de çaylar içilirken, "Sizlere bir diyeceğim var" dedi Ümüş Hatun. "Tacettin'le ilgili."</p>

  <p class="normal1">Hepsi suspus olup Ümüş Hatun'un ağzından dökülecekleri beklemeye koyuldu.</p>

  <p class="normal1">"Evlenmek istiyor Tacettin" dedi Ümüş Hatun.</p>

  <p class="normal1">"Ne var bunda?" diye sinirli bir edayla kumasının sözünü kesti Fatiş Hatun. "Yaşı geldi, evlenecek elbet."</p>

  <p class="normal1">"Kararını vermiş" diye devam etti Ümüş Hatun. "Tacettin, Patricia ile evlenmek istiyor!"</p>

  <p class="normal1">Üzerlerine ölü toprağı serpilmiş gibi, donup kaldılar bir anda. Aralarındaki konuşmalar, mırıltılar, hatta soluk alıp vermeler bile sessizliğe teslim oldu. Yüzlerde şaşkınlık, yüreklerde ürküntü... Tacettin'in, tasvip görmeyen ilişkisini yarı gizli, yarı aşikâr, nicedir sürdürdüğünü biliyorlardı gerçi. Ama böyle açıktan açığa, hepsi bir aradayken hiç dile getirilmemişti öncesinde.</p>

  <p class="normal1">Kimse cesaret edip de tek söz edemiyor, bakışlarını birbirlerinden kaçırıyorlardı. Sessizliği bozan Fatiş Hatun oldu.</p>

  <p class="normal1">"Sen ne dediğinin farkında mısın Ümüş Hatun?" diye gürledi adeta. "O mesele çoktan görüşülüp cevabı verilmedi mi? Utanmıyor musun evlatlarımızı toplayıp tekrardan o uğursuz kızın adını anmaya? Son sözümüzü söylemedik mi biz? Aha gene söylüyorum, o Rum yosmasıyla zinhar evlenemez Tacettin! Benim de, babasının da mezarını çiğner, ancak o vakit evlenebilir."</p>

  <p class="normal1">Hacı Ali Bey, karısının soluklanmasını fırsat bilip Ümüş Hatun'a döndü.</p>

  <p class="normal1">"Meseleyi tazelemek nerden icap etti Ümüş Hatun?" diye nazikçe sordu.</p>

  <p class="normal1">"Patricia hamile beyim" diyerek başını öne eğdi Ümüş Hatun.</p>

  <p class="normal1">"Hamile ha!" diye haykırdı Fatiş Hatun. "Bey evine kapılanmak için kolayını buldular. Ama şunu iyi bellesinler ki, altın perçemli yedi oğlan doğursa, şu eşikten içeri adımını atamaz o yosma!"</p>

  <p class="normal1">Kimsede konuşacak hal kalmamıştı. Fatiş Hatun'a cevap vermek Ümüş Hatun'a düştü haliyle. Ama ne cevap! Lafını zerrece esirgemeden...</p>

  <p class="normal1">"Bu eşikten içeri girmek isteyen yok! Tacettin de Patricia'yı alıp başka eve çıkmaya niyetleniyor zaten. Sizin rızanız olursa..."</p>

  <p class="normal1">"Rızamız falan olmaz bizim!" diye bağırırken, sinirden eli ayağı titremeye başlamıştı Fatiş Hatun'un. "Sen de bir şeyler söylesene Allah aşkına bey..." diye inledi.</p>

  <p class="normal1">"Bir de ben konuşayım Tacettin'le" dedi Hacı Ali Bey. Yaşananları yadsırcasına sakindi sesi.</p>

  <p class="normal1">"Sen dur hele baba" diyerek araya girdi Mahir Bey. "Senin konuşman münasip olmaz. Yarın dükkâna çağırırım Tacettin'i, konuşuruz."</p>

  <p class="normal1">Diğerleri de onayladılar Mahir Bey'i. Kendilerinin de Tacettin'i karşılarına alıp konuşabileceklerini ifade ettiler.</p>

  <p class="normal1">Bu çabaların sonuç vermeyeceğini çok iyi bilen Ümüş Hatun araya girmekte gecikmedi.</p>

  <p class="normal1">"Her ne olursa olsun, doğacak çocuğumu boynu bükük bırakmam ben, diyor Tacettin."</p>

  <p class="normal1">Uğultulu konuşmalar bıçak değmiş gibi kesiliverdi.</p>

  <p class="normal1">"O piçi peydahlarken düşünseydi o aşüfte!" diye haykırdı Fatiş Hatun.</p>

  <p class="normal1">"Öyle deme hanım!" diyerek karısını susturdu Hacı Ali Bey. "Sen ne kadar kabul etmek istemesen de o çocuğun babası belli. Bizim oğlumuz! Ve o çocuk bizim de kanımızı taşıyor. Hakikat bu."</p>

  <p class="normal1">"Ya, öyle mi?" diye sinirle güldü Fatiş Hatun. "Madem kanımızı taşıyor, reddedemeyiz değil mi? Kabul... Ama evlilik yok! Gâvur kızını alıp da kendime gelin edemem ben! Hele bizden habersiz nikâh kıymaya kalkışsın... Bir daha evladım diye bağrıma basmam o Tacettin'i, yüzüne bakmam. Tamam, doğunca alıp getirsin çocuğu baba evine. Bakarız! Bizim dinimizde, bizim âdetlerimizle büyür gider..."</p>

  <p class="normal1">Bu söylediklerinde ne derece samimiydi, kestiremedi kimse. Oğlanları evlerine yolcu ederlerken, Fatiş Hatun'un, "Gelsin bakalım... Yarısı yavrumun yavrusu, yarısı yılanın yavrusu" diye hışımla söylendiğini bir tek Ümüş Hatun duydu.</p>

  <p class="indentmetin"> </p>

  <p class="normal1">El ayak çekilince arka bahçeye seğirtti Ümüş Hatun. Biliyordu ki Tacettin orada kendisini bekliyor...</p>

  <p class="normal1">Analığını görür görmez saatlerdir oturduğu ahşap kerevetin üzerinden kalktı Tacettin, ellerine sarıldı Ümüş Hatun'un.</p>

  <p class="normal1">"De hele anacığım, neler oldu, neler bitti?"</p>

  <p class="normal1">Derin bir soluk aldı Ümüş Hatun.</p>

  <p class="normal1">"Bir arpa boyu yol derler ya, ziyadesini bekleme oğul" dedi. "Sen de maalmemnuniye, 'Getir kızı, kıyalım nikâhı' demelerini beklemiyordun herhal. Dün nasılsa vaziyet, bugün de aynı. Patricia'nın yüklü olduğunu öğrendiler fazladan, hepsi o. Uzun lafın kısası, nikâha müsaade yok! Ama çocuk doğunca bakarım diyor anan. Bakar, bakmaz; sen getirir de çocuğunu ellerine teslim edersin, etmezsin... Bilemem gayrı. Ha... Bizden habersiz bir iş tutar da nikâh falan kıyarsa yüzüne bakmam Tacettin'in, dedi anan. Haberin olsun."</p>

  <p class="normal1">Daha fazla konuşmak, Tacettin'in sızılı yüreğinden yüzüne yansıyan umutsuzluğu, acıyı, isyanı görmek istemiyordu Ümüş Hatun. Arkasını döndü, yürüdü gitti.</p>

  <p class="normal1">Tacettin, omuzları düşmüş, biraz önceki, umut kıpırtılarıyla parıldayan gözlerinin feri sönmüş, öylece oturuyordu. Demek annesi yüzüne bakmayacaktı ha! Vazgeçebilecekti oğlundan... Bu kadar kolay mıydı? Hangi ana vazgeçebilirdi evladından?</p>

  <p class="normal1">Ya Patricia? Doğuracağı bebeğini başkalarının eline teslim edip yüzüne hasret kalmayı göze alabilir miydi? Hiç zannetmiyordu Tacettin. Böyle bir haksızlığa asla müsaade etmeyecekti. Anne şefkatinden, anne sıcağından mahrum bırakmayacaktı çocuğunu. Onları birbirinden ayırmamak için elinden geleni yapmaya kararlıydı.</p>
</body>
</html>