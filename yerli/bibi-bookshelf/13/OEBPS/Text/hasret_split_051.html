<html xmlns="http://www.w3.org/1999/xhtml">
<head>
  <title>hasret.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="kitapickapak2" id="calibre_toc_51"><br class="calibre3"/>
  Bahar müjdesi<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h2>

  <p class="normal1"><span class="h1baslik">D</span>oğan bir yaşını doldurmuş, yaşını doldurduğunun haftasına da ilk adımlarını atarak yürümeye başlamıştı. Güleç yüzlü bir çocuktu, etrafına neşe saçıyordu. Tacettin'in bir türlü aydınlığa kavuşturamadığı karanlık dünyasının biricik güneşiydi. Behire ise kelimenin tam anlamıyla tapıyordu oğluna.</p>

  <p class="normal1">Ve Doğan henüz bir buçuk yaşına gelmeden ikinci müjdeyi verdi Behire: Hamileydi gene!</p>

  <p class="normal1">Sevinemedi bile Tacettin. İkinci bir çocuğu olsun isterdi elbet, ama bu kadar erken olacağını düşünmemişti doğrusu. Karısının hevesini kırmamak için kendine sakladı aklından geçenleri.</p>

  <p class="normal1">"Bu defa kız istiyorum" diyordu Behire. "Fatiş Hatun'un başıma siyah eşarp bağlamasına bile razıyım. Her annenin bir kız evladı olmalı."</p>

  <p class="indentmetin"> </p>

  <p class="normal1">Hamileliğinin sekizinci ayında İstanbul'dan gelen bir davet kurulu dengeleri altüst etmeye yetti. Cahide Hanım'ın kızı Feride'nin düğünü için gün alınmıştı. Bu mutlu günde gurbetteki akrabalarını yanlarında görmek istiyorlardı.</p>

  <p class="normal1">En doğrusu, Behire'nin hamileliğini öne sürerek gidemeyeceklerini bildirmeleriydi. İhsan Bey, Celile Hanım ve Tacettin aynı noktada buluşmuşlardı, ama Behire'ye söz geçirmek mümkün değildi.</p>

  <p class="normal1">"Çok ayıp olur" diyordu. "Onlar tam kadro gelmediler mi bizim düğünümüze? Feride'yi bu mühim günde yalnız bırakamam."</p>

  <p class="normal1">Ne yaptılarsa söz geçiremediler. İhsan Bey'le Celile Hanım'ın Tacettin'le bir olarak saatlerce dil dökmeleri, Fatiş Hatun'un hop oturup hop kalkıp, "Zinhar olmaz!" diye haykırışları... nafileydi hepsi. Behire'nin inadı tutmuştu bir kere.</p>

  <p class="normal1">"Ne varmış hamileysem?" diyordu. "Hamileyken seyahate çıkan bir ben miyim? "Bir aksilik olacaksa burada da olur."</p>

  <p class="normal1">Gitmelerine şiddetle karşı çıkan Fatiş Hatun'u da farklı yollarla yatıştırmaya çalışıyordu:</p>

  <p class="normal1">"Yapmayın Fatiş Ana, Allah'ın gücüne gidecek! Onun açtığı yoldan yürümek boynumuzun borcu değil mi? Allah'ın izniyle sağ salim gider döneriz."</p>

  <p class="indentmetin"> </p>

  <p class="normal1">Tedbirli çıkmışlardı yola. Kompartımanın karşılıklı koltuklarından birine Behire'yi uzatıp trenin sarsıntısından etkilenmemesi için iki yanını battaniyelerle beslemişlerdi. Annesiyle babasının yoğun ilgisi bir yana, Tacettin'in endişeli gözlerle sürekli kendisini izlemesi hoşuna gidiyordu Behire'nin. Ona gösterilen ilgi, kompartımanın ortasında dolanan Doğan'a bile gösterilmiyordu.</p>

  <p class="normal1">Neyse ki vukuatsız bir yolculuğun ardından, kazasız belasız İstanbul'a ulaşabildiler. Düğün evindekiler de kendi telaşlarının yanında Behire'nin sağ salim gelebilmesi için duacı olmuşlardı.</p>

  <p class="normal1">Keyfi yerindeydi Behire'nin. İstanbul'una kavuşmuştu! Ne zamandır görmediği aile fertleriyle hasret gideriyor, kendisine gösterilen özel ihtimamı son zerresine kadar değerlendirip bol bol naz ederek İstanbul'da olmanın ve şımartılmanın tadını çıkarıyordu.</p>

  <p class="indentmetin"> </p>

  <p class="normal1">Tam bir İstanbul düğünüydü. Erkek tarafı, pek büyük olmasa da davetlileri ağırlayacak genişlikte bir düğün salonu tutmuştu. Devlet memuruydu damat ve çok yakışıklıydı. Feride de beyaz organze gelinliğinin içinde dünyalar güzeli bir gelin olmuştu.</p>

  <p class="normal1">Behire ise iyice büyümüş karnını kamufle etmekten uzak, yeşil kadife bol bir tuvalet giymişti ve kendisini hiç olmadığı kadar güzel hissediyordu.</p>

  <p class="normal1">Sazlı sözlü, eğlenceli bir düğündü. Salonun bir yanı erkek tarafına, diğer yanı kız tarafına ayrılmıştı ama, kadınlar ve erkekler bir arada oturuyorlardı. Şarkılar, türküler, oyun havaları... Gelinle damadın halaya kaldırılışı...</p>

  <p class="normal1">Bir ara dayanamayıp Feride'nin karşısına geçti Behire. Hantallaşmış bedeni elverdiğince eşlik etti gelinle damada. Yerine oturduğunda nefes nefeseydi, ama neşe fışkırıyordu gözlerinden.</p>

  <p class="normal1">"İyi ki gelmişiz, öyle değil mi?" dedi "Size kalsa oturup minder çürütürdünüz Keskin'de..."</p>

  <p class="normal1">Annesinin, babasının ve Tacettin'in yola çıktıklarından beri yüzlerini mesken tutmuş endişe ifadesi de yumuşar gibi olmuştu. Ama içlerindeki dönüş kaygısı tüm şiddetiyle hükmünü sürdürüyordu hâlâ. Şu ana kadar her şey yolunda gitmişti. Bir de sağ salim Keskin'e dönebilselerdi... Tek arzuları buydu.</p>

  <p class="ortayazi">* * *</p>

  <p class="normal1">Behire'nin sesine uyandı Tacettin. İki büklüm olmuş, acıyla inliyordu Behire.</p>

  <p class="normal1">Kısılmış dudaklarının arasından, "Kanamam var" dedi.</p>

  <p class="normal1">Tacettin karısını kucakladığı gibi yatağın üzerine uzattı, odadan dışarı fırladı. İhsan Bey'le Celile Hanım'ın kaldıkları odanın kapısını çaldı.</p>

  <p class="normal1">"Yetişin" dedi. "Behire çok hasta."</p>

  <p class="normal1">Evde kim var kim yok toplanıverdi bir anda. Telaş içindeydi herkes. Olan olmuş, korktukları başlarına gelmişti işte!</p>

  <p class="normal1">Kendini ilk toplayan İhsan Bey oldu.</p>

  <p class="normal1">"Hastaneye götürelim hemen" dedi.</p>

  <p class="normal1">Metanetini muhafaza etmeye çalışsa da gözlerindeki korku ve endişeyi saklayamıyordu.</p>

  <p class="normal1">Behire'nin geceliğinin üzerine bir hırka attılar. Tacettin yüzünün tüm kanı çekilmiş bir halde, Behire'yi kucaklayıp arabaya bindirdi.</p>

  <p class="normal1">Hastaneden içeri nasıl girdiklerini bilemediler. Kapıdaki görevliye dertlerini anlattılar.</p>

  <p class="normal1">"Kanamalı hasta" diye içeriye seslendi görevli.</p>

  <p class="normal1">İki hastabakıcının taşıdığı sedyeye aldılar Behire'yi, nisaiye servisine taşıdılar. Refakatçi olarak bir tek Celile Hanım'ın yanına girmesine müsaade edildi.</p>

  <p class="normal1">Mütehassıs doktor Behire'yi muayene etti.</p>

  <p class="normal1">"Doğum başlamış" dedi.</p>

  <p class="normal1">Yanında duran hemşireye döndü, "Doğumhaneyi hazırlayın hemen" dedi.</p>

  <p class="normal1">Perişan bir halde ayakta dikilen Celile Hanım, "Daha en az bir ay vardı doktor bey" dedi. "Bizim hesabımıza göre olsa olsa sekiz aylık hamile kızımız."</p>

  <p class="normal1">"Hesabınız yanlış!" diye kestirip attı doktor. "Üzerine görmüş olabilir. Tamı tamına dokuz aylık hamile hastamız. Endişelenecek bir durum yok, her şey yolunda. Normal doğum olacak."</p>

  <p class="indentmetin"> </p>

  <p class="normal1">Hastane kapısında dakikalar asır gibi gelir bekleyene. Endişeler devleşir, korkular kâbuslaşır, acabalar çöreklenir beyinlere, en kötü ihtimallerle kabarır yürekler. Eller açılır, dualar edilir; içerden gelecek haber, sabırsızlığın gölgesindeki kaderci bir tevekkülle beklenir.</p>

  <p class="normal1">Bekleyişlerinin sonuna gelmişlerdi. Doğumhaneden çıkan hemşirenin verdiği haber sevince boğdu hepsini:</p>

  <p class="normal1">"Bir kızınız oldu. Anne ve bebek gayet iyiler."</p>

  <p class="indentmetin"> </p>

  <p class="normal1">Behire'nin keyfine diyecek yoktu. En büyük sevinci bebeğinin kız olmasının yanında, İstanbul'da doğmuş olmasıydı. Hastaneden çıktıkları gün bebeğe konulacak isim üzerinde fikir yürüttüler. Tacettin sessiz kalıp isim seçimini Behire'ye bırakmak yanlısıydı.</p>

  <p class="normal1">"Behice olsun" dedi Celile Hanım. "Hem Behire'ye de uyar..."</p>

  <p class="normal1">Tacettin'in gönlünden geçenleri duymuş gibi, "Kızımın ismi hazır" dedi Behire. Ve gururla telaffuz eti:</p>

  <p class="normal1">"Beyhan! Kızımın ismi Beyhan olacak."</p>

  <p class="normal1">Behire'nin ilk iki harfiyle Doğan'ın son iki harfini almış, araya iki farklı harf katarak bu isme ulaşmıştı. Anlam olarak da isabetli bir karardı. <span class="ideitalik">Bey soyundan gelen</span> demekti Beyhan. Sır saklamayan, içindekini açıkça söyleyen anlamına da geliyordu.</p>

  <p class="normal1">"Açık sözlü olsun kızım" diyordu Behire. "III. Mustafa'nın kızı, III. Selim'in kız kardeşi Beyhan Sultan gibi bahtı da açık olsun."</p>

  <p class="normal1">Bebeğin doğum tarihi de ilginçti. 1 Mayıs'ta doğmuştu Beyhan. Baharın müjdecisi gibi, bahar sevinci yaşatmıştı çevresindekilere.</p>

  <p class="indentmetin"> </p>

  <p class="normal1">Cahide Hanım, daha Behire hastaneden çıkmadan, kızı gibi sevdiği yeğenine mükemmel bir loğusa odası hazırlamış, tarçınlı karanfilli loğusa şerbetleri kaynatmıştı.</p>

  <p class="normal1">"Bebeğin kırkını burada yaparız" diyordu. "Dokuz aylık hamileyken bizim için yollara düşmüş, bir de loğusa haliyle, el kadar bebesiyle yola mı çıkacak yavrum? Dünyada bırakmam!"</p>

  <p class="normal1">Doğru söylüyordu, ne Behire, ne de bebeği dayanabilirdi bu uzun ve meşakkatli yola. Konuşup tartıştılar, kararlarını verdiler: İzinleri biten İhsan Bey'le Tacettin Keskin'e döneceklerdi. Celile Hanım kızıyla ve torunuyla kalarak kırklarının çıkmasını bekleyecekti. Bebeğin kırkı döküldükten sonra Tacettin gelir, karısını, çocuklarını ve Celile Hanım'ı alır, Keskin'e götürürdü.</p>
</body>
</html>