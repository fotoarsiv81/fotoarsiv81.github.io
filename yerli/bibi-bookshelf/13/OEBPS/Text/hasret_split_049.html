<html xmlns="http://www.w3.org/1999/xhtml">
<head>
  <title>hasret.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="kitapickapak2" id="calibre_toc_49"><br class="calibre3"/>
  Aşikâr olan sırlar<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h2>

  <p class="normal1"><span class="h1baslik">B</span>ehire'nin hamileliği altıncı ayını doldurmuştu. Gelininin bedenindeki değişikliklere bakarak bebeğin cinsiyetini tahmin etmeye çalışıyordu Fatiş Hatun.</p>

  <p class="normal1">"Torunum kesinlikle oğlan!" diyordu. "Karnına baksanıza, sipsivri. Kız olsa toparlak olurdu. Behire de pek güzelleşti maşallah. Kız doğuracak olsa çirkinleşirdi. Kız, anasının güzelliğini alır, oğlansa güzelliğine güzellik katar."</p>

  <p class="normal1">Hamileliğin belli oluşundan o güne kadar geçen süre içinde, Fatiş Hatun'un cansiperane gayretleriyle, neredeyse tüm hazırlıklar tamamlanmıştı. Biri mavi, diğeri kırmızı iki saten yorgan sırınmış; bezler, kundaklar, zıbınlar dikilip işlenmiş, bohçalar içinde bir kenara yığılmıştı.</p>

  <p class="normal1">Bir değil birkaç bebeğe bol bol yetecek zenginlikte bir çeyizdi hazırladıkları. Beşiğin serilmesini en sona bırakmıştı Fatiş Hatun. Loğusa yatağı da doğumdan sonra serilecekti. Âdet öyleydi.</p>

  <p class="normal1">Doğuma daha üç ay vardı ama gün saymaya başlamışlardı bile. Gelini sıkılmasın, oyalansın diye her gün yeni bir vesile yaratıyordu Fatiş Hatun. Evde davetler düzenliyor, konu komşuyu, onlar olmasa kızlarını gelinlerini toplayarak hoşça vakit geçirilmesini sağlıyordu.</p>

  <p class="normal1">Behire eskiden olsa gönülsüzce katılırdı bu toplantılara. Ama o da hamilelikle beraber daha bir uysallaşmıştı sanki. Çağrılan yere gidiyor, kalabalıkların içine girmekten rahatsız olmuyor, hatta keyif alabiliyordu bu buluşmalardan. Bebek olunca uzunca bir süre eve kapanacaktı nasılsa.</p>

  <p class="normal1">O gün Fatiş Hatun'un eski ahbaplarından birinin çeyiz serme gününe de seve seve gitti Behire. Annesi, Fatiş Hatun, Şaziye ve Vesile Yengesiyle beraber. Hazırlanırken aynadaki tombullaşmış aksine gülerek baktı. Nasıl da şişmanlamıştı! Hantallaştığını, çirkinleştiğini düşünmüyordu ama. Tam tersine, her gün biraz daha büyüyen karnı kendisine güzellik katıyordu. Acaba Tacettin de aynı gözle görebiliyor muydu karısını?</p>

  <p class="indentmetin"> </p>

  <p class="normal1">Gittikleri ev yoğun ziyaretçi kalabalığını kaldıramayacak kadar küçüktü. Hizmet eden genç kızlar zor dönüyorlardı ortalıkta. Sergilenen çeyizler incelendi; börekler, kurabiyeler, tatlılar yenildi, çaylar içildi.</p>

  <p class="normal1">Bunalmıştı Behire. Çeyizi serilen kızın ablası Sıdıka yanına yaklaşıp, "Yan oda daha ferah, oraya geçelim isterseniz" deyince havada kaptı teklifi.</p>

  <p class="normal1">Bir bardak soğuk su getirdi Sıdıka. Bir dikişte bitirdi Behire. İçi yanmıştı. Allah razı olsundu bu kızdan. Kalabalığın uğultusundan kurtulmak iyi gelmişti. Minnetle baktı Sıdıka'ya...</p>

  <p class="normal1">O da gözlerini dikmiş, dikkatle Behire'yi inceliyordu. Garip bir gülüş vardı dudaklarında. Anlam veremedi Behire.</p>

  <p class="normal1">"Hayırlı olsun bebeğin" dedi Sıdıka. "Kucağına almak için sabırsızlanıyorsundur."</p>

  <p class="normal1">"Hem de nasıl!" dedi Behire.</p>

  <p class="normal1">"Tacettin Bey de senin kadar sabırsızlanıyor mu?"</p>

  <p class="normal1">Sözlerin altında yatanı kavrayamamıştı Behire. Evet anlamında başını sallamakla yetindi.</p>

  <p class="normal1">"Hiç sanmıyorum" dedi Sıdıka. "İlkler tatlıdır. Daha önce oğlunu kucaklamış bir erkek, ikinci çocukta aynı heyecanı duyamaz."</p>

  <p class="normal1">Kulaklarına çalınan sözleri algılamakta güçlük çekiyordu Behire. Neler söylüyordu bu kız böyle?</p>

  <p class="normal1">Onun şaşkın haline aldırmadan, "Tacettin Bey seneler önce bir Rum kızına tutuldu" diye devam etti Sıdıka. "Evleneceğim diye tutturdu. Zorla vazgeçirdiler. Çocukları oldu sonra... Hem de oğlan! Sonra mübadeleyle çekip gittiler buralardan."</p>

  <p class="normal1">Söylediklerinin yarattığı etkiyi ölçmek ister gibi sustu. İstediğini elde etmenin sarhoşluğuyla hücuma geçti yeniden.</p>

  <p class="normal1">"Tacettin Bey neden seninle evlendi sanıyorsun? Keskin'de herkes biliyordu bu durumu. Sense yabancıydın, dünyadan haberin yoktu. Dişlerine göre buldular seni."</p>

  <p class="normal1">Boğulacak gibiydi Behire. Gözleri yuvalarından fırlamış, güçlükle nefes alıyordu.</p>

  <p class="normal1">Hoyrattı Sıdıka'nın dili, yılan gibi zehir saçıyordu.</p>

  <p class="normal1">"İşte böyle" diye sırıttı. "Bilmen gerekir diye düşündüm."</p>

  <p class="normal1">"Neden anlatıyorsun bunları?" derken son derece bitkindi Behire.</p>

  <p class="normal1">Bu soruyu beklemiyordu Sıdıka. Ama cevabını vermekten çekinmedi.</p>

  <p class="normal1">"Dünür geleceklerdi bana" dedi. "Kabul etmedik. Gönlü başkasına takılı kalmış birine kim varmak ister ki?"</p>

  <p class="normal1">Gönlü başkasına takılı kalmış biri!</p>

  <p class="normal1">Çın çın ötüyordu Behire'nin kulaklarında. Daha fazla dayanamadı, fırlayıp kalktı yerinden. Misafir kalabalığının içine daldı. Fatiş Hatun'la Celile Hanım koyu bir sohbete dalmışlardı.</p>

  <p class="normal1">"Yoruldum" dedi Behire. "Eve gitmek istiyorum."</p>

  <p class="normal1">"Solgun görünüyorsun" dedi Celile Hanım endişeyle.</p>

  <p class="normal1">Fatiş Hatun, kapının girişinde haince sırıtan Sıdıka'ya dikti gözlerini.</p>

  <p class="normal1">"Canını sıkan bir şey mi oldu?" diye sordu Behire'ye.</p>

  <p class="normal1">"Hayır" dedi Behire. "Dedim ya, yorgunum biraz."</p>

  <p class="normal1">Kalktılar hemen. Celile Hanım kızının artık bu tür kalabalıklara girmemesi gerektiğini düşünürken, Fatiş Hatun da bir zamanlar gelini olmasını aklından geçirdiği Sıdıka'yı hınç dolu bakışlarıyla evire çevire dövmekteydi...</p>

  <p class="indentmetin"> </p>

  <p class="normal1">Tacettin'le konuşmak için baş başa kalacakları zamanı kolluyordu Behire. Sofraya oturdular. Tek lokma yiyecek hali yoktu Behire'nin, yer gibi görünüp çatalının ucuyla tabağındaki yemekle oynuyordu adeta.</p>

  <p class="normal1">Eve geldiğinden beri karısındaki durgunluğun farkındaydı Tacettin. Üzerine gideceğine suskun kalıp beklemeyi tercih etti.</p>

  <p class="normal1">Kadriye sofrayı toplayıp mutfağı toparladı, odasına çekildi. Ancak ondan sonra dili çözülebildi Behire'nin.</p>

  <p class="normal1">Tacettin'in yüzüne bakmamaya çalışarak, "Neden anlatmadın bana?" dedi kırık bir sesle. "Başkalarından duyacağıma senin anlatman daha az acıtırdı beni."</p>

  <p class="normal1">İrkiliverdi Tacettin. Neydi Behire'nin duyduğu? Anlayıp dinlemeden cevap veremezdi.</p>

  <p class="normal1">"Seni acıtan nedir?" diye sordu.</p>

  <p class="normal1">Üzgün görünüyordu Behire. "Geçmişte yaşadıkların" derken sesi titriyordu.</p>

  <p class="normal1">Tutulup kalmıştı Tacettin. Teferruatlı bir konuşmaya girmeden Behire'nin neyi ne kadar bildiğini sınamak istedi.</p>

  <p class="normal1">"Neler anlattılar sana? Anlatan kim?"</p>

  <p class="normal1">"Sıdıka" dedi Behire. "Karşıma geçti, benden önce bir Rum kızıyla münasebet kurduğunu ve ondan bir çocuğun olduğunu ballandıra ballandıra saydı döktü."</p>

  <p class="normal1">Ne demesi, nasıl davranması gerektiğini kestiremiyordu Tacettin. Kısa bir tereddüt anının ardından kararlılıkla doğruldu. İtiraf etme zamanı gelmişti galiba.</p>

  <p class="normal1">"Evet" dedi. "Sıdıka'nın söyledikleri doğru. Ama geçmişte kaldı hepsi."</p>

  <p class="normal1">"Yaşadıkların için geçici bir macera diyemezsin Tacettin!" diye bağırdı Behire. "Hem de arada bir çocuk varken..."</p>

  <p class="normal1">"O çocuk da, annesi de çok uzaktalar artık. Bir daha karşılaşmamız, görüşmemiz mümkün değil. Onların denizlerin ötesindeki varlığı seni rahatsız etmemeli."</p>

  <p class="normal1">Tacettin'in söylediklerini duyacak, duyduklarını algılayacak durumda değildi Behire.</p>

  <p class="normal1">İyice yükselttiği sesiyle, "Evlenmek istemişsin onunla" dedi. "Ailen engel olduğu halde vazgeçmemişsin. Keskin gibi dar bir muhitte çocuk yapmışsınız bir de utanmadan!"</p>

  <p class="normal1">Patricia ile olan beraberliğinin bu derece basite indirgenerek aşağılanmasından, hele Ali'nin gayrimeşru bir çocuk yerine konulmasından son derece rahatsızdı Tacettin. Ama sesini çıkaramadı, Behire'nin karşısında kendisini ve ilişkisini savunacak gücü yoktu.</p>

  <p class="normal1">"Patricia benim her şeyimdi. Hem onu hem de çocuğumu sahiplendim ben. Piç gibi ortada bırakmadım Ali'yi. Bırakmayacaktım. Ama olmadı. Gittiler! Elim kolum bağlı kaldı" diyemedi.</p>

  <p class="normal1">Sustu.</p>

  <p class="normal1">Behire konuştu onun yerine.</p>

  <p class="normal1">"Aldattın beni!" diye haykırdı. "Bütün bunları önceden bilseydim evlenmezdim seninle. Ne beni, ne de karnımdaki çocuğu hak ediyorsun. Karşıma çıktığın güne lanet olsun!"</p>

  <p class="normal1">Güçlükle doğruldu yerinden. İyice ağırlaşmış bedenini sürükler gibi ağır adımlarla salondan çıktı. Evlendikleri günden beri Tacettin'le paylaştıkları gelin odasında değil, misafir odasında geçirecekti geceyi.</p>

  <p class="ortayazi">* * *</p>

  <p class="normal1">Ertesi akşam eve geldiğinde kapıyı Kadriye açtı Tacettin'e. Behire küskünlüğünü sürdürme kararındaydı demek.</p>

  <p class="normal1">Ama küskünlüğün ötesinde bir durum vardı ortada.</p>

  <p class="normal1">"Gelin ablam evde yok" dedi Kadriye. "Babasının evine gitti."</p>

  <p class="normal1">Bakışları karaydı Kadriye'nin, keskindi, suçlayıcıydı. Kapının ağzında durmuş, verdiği haberi duyar duymaz Tacettin'in bir koşu gidip karısını baba evinden çekip getirmesini bekliyor gibiydi.</p>

  <p class="normal1">"Gelin ablan evde yok diye beni içeri almayacak mısın?" diyerek adımını eşikten içeri attı Tacettin.</p>

  <p class="normal1">"O nasıl söz beyim!" diyerek geri çekildi Kadriye. Utancından kıpkırmızı olmuştu. Kendini affettirmek ister gibi, "Yemeğinizi hazırlayayım" dedi.</p>

  <p class="normal1">"Çorba var mı?" diye sordu Tacettin.</p>

  <p class="normal1">"Var" dedi Kadriye. "Mercimek çorbası yapmıştım. Gelin ablam pek sever ya..."</p>

  <p class="normal1">Kırdığı yeni potu nasıl düzelteceğini bilememenin sıkıntısıyla yere dikti gözlerini.</p>

  <p class="normal1">"Yemek hazırlamana gerek yok" dedi Tacettin. "Gelin ablanın çorbasından bir kâse getir, yeter."</p>

  <p class="indentmetin"> </p>

  <p class="normal1">O gece Patricia'yla konuşmaya her zamankinden de fazla ihtiyaç duyuyordu Tacettin. Aşkını, sevgisini, hasretini dile getirmek için değil, dertleşmek için.</p>

  <p class="normal1">"Sırrımız sır olmaktan çıktı, aşikâr oldu Patricia'm" diye başladı. "Senin ve Ali'min mevcudiyetinizden haberdarlar artık. Böylesi daha iyi değil mi sence de?"</p>

  <p class="normal1">Evet, garipti ama Tacettin'in omuzlarından büyük bir yük kalkmış gibiydi. Hafiflemiş hissediyordu kendini. Mazisindeki sevaplar ve günahlar ortaya dökülmüş, gizleyecek saklayacak hiçbir şeyi kalmamıştı.</p>

  <p class="normal1">Behire'ye karşı dürüst davrandığını düşünüyordu. İnkâr etmemişti yaşadıklarını, kabullenmişti. Ama bundan sonrasında daha dikkatli olmak, karısının hassasiyetine saygı duyarak onu incitmemek zorundaydı.</p>

  <p class="normal1">Karnında çocuğunu taşıyor olmasa, Behire'nin baba evine gitmesini nasıl karşılardı? Onun eve dönmesini canıgönülden ister, bunun için çaba gösterir miydi? Yoksa fırsat bu fırsat diyerek evliliklerini bitirmeye mi kalkardı?</p>

  <p class="normal1">Kafasında şekillenen sorulara verilecek kesin bir cevabı yoktu. Ama kabul etmeliydi ki alışmıştı Behire'ye. Büyük bir aşkla ve tutkuyla olmasa da kırık dökük kalbiyle, karınca kararınca seviyordu karısını.</p>

  <p class="normal1">Tutkulu, yakıcı aşklar, delice sevdalar ancak bir kez yaşanırdı. Tekrarı mümkün değildi. Ama ömür uzundu ve daha sakin, daha kendi halinde sevgilerle de sürüp gidebiliyordu.</p>

  <p class="ortayazi">* * *</p>

  <p class="normal1">İhsan Bey ve Celile Hanım, kolu kanadı kırık kızlarını avutmak için ne kadar dil dökseler de Behire'yi yatıştırmaya muvaffak olamıyorlardı.</p>

  <p class="normal1">"Benden önce bir başkası varmış... Üstelik bir de çocukları olmuş... Anlatmadı bana, aldattı beni."</p>

  <p class="normal1">Bu cümleler üzerinde takılıp kalmıştı Behire. Durup durup tekrarlıyor, her seferinde biraz daha öfkeleniyordu. Baktılar ki olmayacak, farklı bir taktik uygulamaya karar verdiler.</p>

  <p class="normal1">"Bak kızım" dedi İhsan Bey. "Her erkeğin mazisinde buna benzer durumlar olmuştur. Mesela ben! Annenle evlenmeden önce nişanlanıp ayrıldığımı biliyor muydun?"</p>

  <p class="normal1">Hayır, bilmiyordu. Hayretle babasının yüzüne baktı.</p>

  <p class="normal1">"Hem de iki yıl nişanlı kalmışlar" diye araya girdi Celile Hanım. "Üstelik sevmişler de birbirlerini."</p>

  <p class="normal1">"Yapma hanım!" diye güldü İhsan Bey. "Akraba kızıydı, beraber büyüdük. Acemice, çocukça bir yakınlaşmaydı, hepsi o."</p>

  <p class="normal1">"Aileleri araya koyup nişanlanacak kadar ciddiymiş ama..."</p>

  <p class="normal1">Konuşmanın gidişatı Behire'yle Tacettin'in arasındaki tartışmadan İhsan Bey'le Celile Hanım'ın eski günlerini sorgulamalarına kaymıştı. Onların istediği de buydu zaten.</p>

  <p class="normal1">"Peki neden ayrıldınız?"</p>

  <p class="normal1">Behire'nin dikkatini kendi üzerine çekmekten memnundu İhsan Bey.</p>

  <p class="normal1">"Anlaşamadık" dedi. "Askerle evlenmeyi göze almak zordur kızım. Tayininin nereye çıkacağı belli olmaz. Bizim nişanlı da ailesinden kopmak istemeyince vazgeçtik evlenmekten. İyi de etmişiz."</p>

  <p class="normal1">"Hiç mi pişman olmadın ayrıldığına? Unuttun mu eski nişanlını?"</p>

  <p class="normal1">Bu sorulara hazırlıklıydı İhsan Bey.</p>

  <p class="normal1">"Yaşanan hiçbir şey unutulmaz kızım" dedi. "Ama hatırlananlar, daha sonra kurulacak hayatların gidişatına sekte vurmaz. Pişman olmaya gelince... Asla, diyebilirim sana. Celile'yle ve senin varlığınla en büyük saadeti yaşadım ben. Sanırım onu da mesut edebilmişimdir."</p>

  <p class="normal1">"Tacettin'in durumu farklı ama" diyerek yeniden başa döndü Behire. "Nişanlından ayrılırken arada bir çocuk olsaydı, onları maziye gömmen mümkün olabilir miydi?"</p>

  <p class="normal1">Düğüm noktası buydu işte! Tacettin'in yeni doğacak çocuğundan önce babalığı tatmış olması çileden çıkarıyordu Behire'yi.</p>

  <p class="normal1">Kızını çok iyi anlıyordu İhsan Bey ve ona hak veriyordu. Tacettin'i koruyup kollaması ise, ikisinin arasında geçen o çok özel konuşmanın hatırınaydı. Damadının geçmişte yaşadığı aşkın büyüklüğünün, hatta yerinin doldurulamazlığının bilincindeydi. Ama yeni kurulan hayatlar aşk kazazedelerine de saadet bahşedebilirdi.</p>

  <p class="normal1">Bu noktadan yola çıkarak son kozunu oynamaya karar verdi İhsan Bey.</p>

  <p class="normal1">"Bir şey soracağım sana" dedi Behire'ye. "Ölmüş birilerinden hesap sormaya kalkar mı insan? Hayır! Tacettin'in geride bıraktıkları da dönmemek üzere çekip gitmişler buralardan. Bir daha karşılaşmaları, bir araya gelmeleri mümkün değil. Ha toprağın altındalar, ha uzaklarda meçhul bir yerde... Öldüklerini farz et...</p>

  <p class="normal1">Makul ol kızım, mantıklı düşünmeye çalış. Kocan seni hoş tutuyor mu, sevip sayıyor mu, ona bak sen. Bir hiç uğruna evini barkını terk etmeye değer mi?"</p>

  <p class="normal1">Dikkatle dinliyordu Behire. Geldiğinden beri ilk defa sükûnete kavuşmuş gibiydi.</p>

  <p class="normal1">"Yeter kendini helak ettiğin" dedi Celile Hanım da. "Karnındaki çocuğa acı. Senin üzüntünü hissediyordur o gariban da. Daha fazla üzme onu."</p>

  <p class="normal1">Elini karnının üzerinde gezdirdi Behire. Yüreğindeki isyancı sızı varlığını sürdürse de, annesiyle babasının söylediklerinden etkilenmişti galiba...</p>

  <p class="ortayazi">* * *</p>

  <p class="normal1">Behire baba evine gideli üç gün olmuştu. Eksikliği hissediliyordu. Gidip onu almaya, eve getirmeye teşebbüs etmemişti Tacettin. Harekete geçmek için yeterli cesareti toplayamamıştı henüz.</p>

  <p class="normal1">Dördüncü günün sabahı işe gittiğinde masasının üzerinde sarı bir zarf duruyordu. İhsan Bey'in yazısını tanıdı. Kayınpederi akşam yemeğine davet ediyordu Tacettin'i.</p>

  <p class="indentmetin"> </p>

  <p class="normal1">Behire öfkeli ve hırçın tavırlarından sıyrılmış, ancak küskünlüğünü belli eden soğuk tavrını sürdürüyordu. Yemek boyunca kaçamak bakışlarla birbirlerini süzmenin ötesinde tek bir kelime konuşmadan yemeklerini yediler.</p>

  <p class="normal1">İhsan Bey ve Celile Hanım senaryosu önceden yazılmış bir filmin oyuncuları gibi değişik sohbet konuları açarak, kâh Behire'ye, kâh Tacettin'e sorular yönelterek, ikisini ortak cevaplarda buluşturarak havayı ısıtmaya çabalıyorlardı. Başarmışlardı galiba...</p>

  <p class="normal1">Çaylarını içtikten sonra, sıcacık bir bakışla Behire'ye döndü Tacettin.</p>

  <p class="normal1">"Kalkalım mı artık?" dedi.</p>

  <p class="normal1">Başını öne eğdi Behire.</p>

  <p class="normal1">Duyulur duyulmaz bir sesle, "Olur" dedi usulca.</p>

  <p class="normal1">Kapıdan çıkarlarken, İhsan Bey'le Celile Hanım'a minnet dolu bakışlarıyla teşekkür ediyordu Tacettin...</p>
</body>
</html>