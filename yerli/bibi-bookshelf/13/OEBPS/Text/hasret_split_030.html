<html xmlns="http://www.w3.org/1999/xhtml">
<head>
  <title>hasret.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="kitapickapak2" id="calibre_toc_31"><br class="calibre3"/>
  Yediveren güllerin, ıtırlı fesleğenlerin kokusuna hasret<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h2>

  <p class="normal1"><span class="h1baslik">K</span>alın bir kaput misali üzerlerine inen sabah serini, sert esen rüzgârla birleşince ürperti olup sırtlarına yapışarak, eşikte bekleyen karakış soğuğunun habercisi gibi bulduğu her boşluğu ayazla dolduruyordu.</p>

  <p class="normal1">Çadır ahalisinin çocukları suratlarını yalayıp bedenlerini dört bir yandan saran serinliğin farkında bile olmadan çadırların arasındaki dar boşluklarda top koşturuyorlardı. Ayaklarının önüne geldiğinde olabildiğince uzağa fırlatmaya çabaladıkları nesneye <span class="ideitalik">top</span> demek, dünya üzerindeki diğer toplara yapılabilecek en büyük hakaretti aslında. İşe yaramaz çaput parçalarının dertop edilerek kınnapla sıkıca bağlanmasıyla oluşturulmuş bez bir yuvarlaktı çocukların peşinden koştukları.</p>

  <p class="normal1">O çocuklardan biri de Ali'ydi. Diğerleri cüsse olarak daha iri, yaşça da daha büyüktüler ondan. Oyunun raconu gereği, ufaklık gözüyle baktıkları, var gücüyle oradan oraya koşturan, hoplayıp zıplayarak oyuna dahil olmaya çabalayan bu çocuğu aralarına almaya hevesli görünmüyorlardı.</p>

  <p class="normal1">Onca gayretine rağmen ayağının ucuyla bile topa dokunamamıştı Ali. Ağladı ağlayacak bir yüzle çadıra girdi.</p>

  <p class="normal1">"Beni oyuna almıyorlar" diye şikâyet etti çocukları.</p>

  <p class="normal1">Ayağı topa değmese de kan ter içinde kalmıştı, kıpkırmızıydı suratı. Elini ensesine sokup şöyle bir yokladı Omorfia.</p>

  <p class="normal1">"Gel bakayım buraya" diyerek kolundan çekip şiltenin üzerine oturttu çocuğu. "Oyun falan yok sana. Çok terlemişsin."</p>

  <p class="normal1">Küçük bir havlu parçasını Ali'nin sırtına koydu.</p>

  <p class="normal1">"Şimdi söyle bakalım, seni oyuna almayan kimmiş?"</p>

  <p class="normal1">"Hepsi" diye içini çekti Ali. "Top Petro'nun..."</p>

  <p class="normal1">"Ben sana onunkinden de güzel bir top yaparım yavrimu" dedi Eleni.</p>

  <p class="normal1">Küçük bohçalardan birinden Ali'nin rengi solmuş, eski mintanını çıkardı. Boydan boya yırtarak ikiye ayırdı. Kollarını içine çevirip sıkıca sardı. Denkleri bağladıkları ipten uzunca bir parça kopardı, bezden topun üzerine sardı. Tam Ali'ye uzatıyordu ki... duraklayıverdi. Çadırın önünde beliren iri cüsseli üç adamın üzerinde donup kalmıştı gözleri.</p>

  <p class="normal1">Omorfia atak davranıp önüne geçiverdi Eleni'nin.</p>

  <p class="normal1">"Buyurun. Ne istemiştiniz?"</p>

  <p class="normal1">Mübadele Komisyonu'ndan geliyorlardı. İriyarı iki jandarmanın arasında duran sivil giyimli adam elindeki kâğıda bakarak adlarını okudu.</p>

  <p class="normal1">"Toparlanın" dedi. "Bugün yerleştirilecekler arasında siz de varsınız."</p>

  <p class="normal1">"Hadi sallanmayın" dedi jandarmalardan genç olanı. "Arabalar aşağı yolda bekliyor."</p>

  <p class="normal1">Birden diriliverdi Omorfia. Eleni'nin yüzüne de renk gelmişti sanki. Tepkisiz kalan tek kişi Patricia'ydı. Ali'yi bile çocuksu bir heyecan sarmıştı. Sıkı sıkıya göğsüne bastırdığı topuyla oynama fırsatı bulamamıştı ama, farklı bir sevinçle ışıldıyordu gözleri.</p>

  <p class="normal1">"Evimize mi gidiyoruz an'ane?"</p>

  <p class="normal1">"Evimize yavrimu, evimize..."</p>

  <p class="normal1">Şilteleri topladılar önce. Denkleri, bohçaları çadırın önüne yığdılar. Yokuş aşağı birkaç seferde, güçlükle indirdiler eşyaları.</p>

  <p class="normal1">Daracık toprak yolun üzerine öküzlerin çektiği arabalar sıralanmıştı. Her yaştan kadın, erkek, çocuk... Canından bezmiş, yorgun, ürkek, kuşkulu insanlar... Ufukta beliren yeni umuda doğru yolculuğa hazırlanıyorlardı.</p>

  <p class="normal1">Kimse kimseye yardım edecek durumda değildi. Omorfia ile Eleni, her biri bir yanına asılarak, önce sandığı yerleştirdiler arabaya, ardından da diğerlerini. Arabanın, durduğu yerde gıcırdayan kasasına kendilerini attılar en son.</p>

  <p class="normal1">Sandıklarla, bohçalarla, denklerle yapacakları son yolculuktu bu. Evlerine gidiyorlardı vre... Duvarları olan bir eve!</p>

  <p class="ortayazi">* * *</p>

  <p class="normal1">Kargacık burgacık sokaklardan geçerek ağır aksak yol alıyorlardı. Şehrin ortasında ekvator çizgisi işlevi gören ve Selanik'i <span class="ideitalik">aşağı</span> ve <span class="ideitalik">yukarı</span> olmak üzere iki kısma ayıran Egnatia Caddesi'nden Yukarı Selanik'e doğru kıvrıldılar.</p>

  <p class="normal1">İki katlı beyaz bir evin önünde durdu araba. Kafilenin önünde yürüyen muhtarla iki Rum jandarma yardımcı olmak istediklerinden mi, yoksa bir an önce işlerini bitirip yeniden yola koyulmak telaşından mıdır bilinmez, eşyaları hiç yüksünmeden arabadan indirip bahçe kapısının önüne yığdılar.</p>

  <p class="normal1">İlk izlenimler son derece olumluydu. Evin üst katından dışarı taşan kafes örgülü cumbaya, pencere kenarlarına sıralanmış kırmızılı beyazlı sardunya, fesleğen, camgüzeli saksılarına, bahçe duvarını aşıp sokağa inen mor renkli begonvillere dalıp gitti Omorfia...</p>

  <p class="normal1">Uyuttuğunu sandığı özlemleri canlanmış, birbirleriyle yarışırcasına hesap soruyorlardı ondan. Ne kadar zaman olmuştu yediveren güllerin, ıtırlı fesleğenlerin kokusunu içine çekmeyeli? Ne kadar zaman olmuştu böyle bir evin çatısı altında yeni güne uyanmayalı? Ya nefes alıp vermek dışında, insan gibi yaşamayalı ne kadar zaman geçmişti aradan?</p>

  <p class="normal1">Gözleri pencerelerdeki tığ işi perdelere takıldığında duraksadı Omorfia. Gidenler, çiçekleri gibi perdelerini de öylece bırakmışlardı demek... Muhtarın bahçe kapısını aralayıp eve uzanan taş yolu geçerek kapıya ulaştığını ve yumruklamaya başladığını görünce endişeye dönüştü merakı.</p>

  <p class="normal1">Getirildikleri ev boş değil miydi yoksa?</p>

  <p class="normal1">Aralanan kapının gerisinde bir kadın belirdi. Ürkek ve şaşkın bir ifade vardı gözlerinde.</p>

  <p class="normal1">"Buyur Muhtar Efendi."</p>

  <p class="normal1">"Cemal Efendi yok mudur?"</p>

  <p class="normal1">Cevap veremedi kadın. Bahçe kapısının önünde durmuş bekleyen üç kadınla çocuğa ve arkalarındaki eşya yığınına bakakalmıştı.</p>

  <p class="normal1">"Cemal evde yok" dedi güçlükle.</p>

  <p class="normal1">Sabırsızlandı muhtar.</p>

  <p class="normal1">"Muhacirler gelmiştir" dedi. "Bu evde ikamet edecekler. Mübadele Komisyonu'ndan alınmış belge var ellerinde."</p>

  <p class="normal1">"Ama biz daha buradayız" diye ağzının içinde geveledi kadın.</p>

  <p class="normal1">Jandarmalardan iri cüsseli olanı bir adım öne çıktı.</p>

  <p class="normal1">"Yunan Hükümeti'nin emri böyle!" dedi sertçe. "Uğraştırma bizi hanım! Bu muhacirleri içeri almaya mecbursunuz."</p>

  <p class="normal1">"Beyim olmadan alamam" dedi kadın korkuyla.</p>

  <p class="normal1">Ellerinin tir tir titrediği uzaktan bile seçilebiliyordu. Farkında olmadan ardına kadar açmıştı kapıyı. Yüz hatları kadınınkine benzeyen genç bir kızla on yaşlarında bir oğlan beliriverdi eşikte. Dört beş yaşlarında bir oğlan çocuğu da kadının eteğine yapışmış korkulu gözlerle muhtara ve jandarmalara bakıyordu.</p>

  <p class="normal1">Büyük oğlanın koluna yapıştı kadın, "Necip!" diye haykırdı. "Koş babana haber ver. Hemen gelsin!"</p>

  <p class="normal1">Ok gibi fırladı oğlan.</p>

  <p class="normal1">Jandarmalar iyiden iyiye sabırsızlanmıştı.</p>

  <p class="normal1">"Bir de kocanı mı bekleyeceğiz hanım?" diye gürledi genç olanı. "Daha sırada evlerine yerleştirilecek bir sürü insan var."</p>

  <p class="normal1">"Çok sürmez, gelirler şimdi" diyerek alttan aldı kadın. "Bizim fırın şuracıkta."</p>

  <p class="normal1">"Bizim fırın" derken küçülüvermişti sesi. <span class="ideitalik">Bizim</span> diyebileceği öyle az şey kalmıştı ki buralarda...</p>

  <p class="normal1">Necip'in arkasından sıkıntılı bir bekleyişi paylaşmak zorunda kaldılar. Birbirlerine dost mu düşman mı olacaklarını kestiremeyen iki taraf merakla, üzüntüyle, çaresizlikle süzüyorlardı birbirlerini.</p>

  <p class="normal1">Muhtar, evin sahibi kadın ve Rum jandarmalar Rumca konuşuyorlardı. Omorfia'yla Eleni az çok Rumca biliyorlardı, bu sayede tartışmanın seyrini takip edebilmişlerdi. Ancak Patricia tek kelime anlamamıştı konuşulanlardan. Ama tahmin edebiliyordu.</p>

  <p class="normal1">Önce kadının, sonra da genç kızın eteğine yapışıp korkudan kocaman açtığı gözleriyle evlerinin kapısına dayanan yabancıları süzen toraman oğlana takıldı Patricia'nın bakışları. Bir ona baktı, bir de kendi eteğine yapışmış, benzer bakışlarını, yabancıladığı çevrede gezdiren kendi oğluna. Garip, cılız bir gülüş dolandı dudaklarında. Bu iki çocuk, nasıl da benziyorlardı birbirlerine... Dış görünüşleri değil, şu andaki duygusal dünyalarıydı benzeşen. O küçücük dünyalarına sığmayan, yüreklerinden taşan korkuları ve çocuksu acabalarıydı onları benzer kılan...</p>

  <p class="indentmetin"> </p>

  <p class="normal1">Fazla bekletmedi Cemal. Kan ter içinde bahçe kapısından içeri attı kendini.</p>

  <p class="normal1">"Hayrola Muhtar Efendi?"</p>

  <p class="normal1">"Hayır mıdır şer midir orasına sen karar vereceksin artık... Şu gördüğün muhacirler bundan böyle bu evde yaşayacaklar. Başlarında erkek yok. Üç kadın, bir çocuk."</p>

  <p class="normal1">"İyi de, bizim kâğıtlarımız gelmedi daha."</p>

  <p class="normal1">"Gelsin, gelmesin... Yunan Hükümeti'nin emri böyle. Merak etme, senin kâğıtlar da gelmek üzeredir zaten."</p>

  <p class="normal1">"Amma uzattınız ha!" diye bağırdı genç jandarma. "Bir de Türkler misafir sever derler" diye sırıttı. "Alın size misafir! Önlerinde döne döne ağırlarsınız artık."</p>

  <p class="normal1"><span class="ideitalik">Misafir</span> sözü sihirli bir etki yaratmıştı sanki. Ya da çaresizliktendi Cemal'in hiç direnmeden razı gelişi.</p>

  <p class="normal1">Ne yapabilirdi ki? Türkiye'den gelen Rumların, Müslüman evlerine yerleştirildiklerini ne zamandır duyuyorlardı zaten. Onlar biraz erken gelmişti ya da Cemal Efendi ve ailesi gitmekte gecikmişlerdi.</p>

  <p class="normal1">"Siz işinize bakın Muhtar Efendi" dedi. "Eşyaları taşırız biz."</p>

  <p class="normal1">Karıkoca, acılı bir bakışmada buluşan gözlerini sözleşmiş gibi aynı anda zoraki misafirlerinin üzerine çevirdiler. Müslüman'la Hıristiyan'ın, Türk'le Rum'un, hem de savaş rüzgârlarının ardından henüz sular durulmadan, aynı çatı altında yaşamaya zorlanması kaderin bir cilvesi olmalıydı.</p>

  <p class="normal1">Başka zaman diliminde, farklı şartlar altında asla bir araya gelmeyecek olan bu insanların yazgıları ortaktı aslında: Doğup büyüdükleri, memleket belledikleri topraklarından kovulup başka diyarlara sürülmek! Antlaşma hükümlerine dayanılarak yapılan siyasi yorumlarla ne kadar allanıp pullansa da işin gerçeği buydu.</p>

  <p class="normal1">Beti benzi solmuş, güçlükle ayakta duran kadına acıyarak baktı Omorfia. Bu iç parçalayıcı tablonun yabancısı değillerdi. Ama en azından, evlerinden yurtlarından koparılırken, ev üstüne ev kâbusunun acı yüzüne muhatap olmamışlardı.</p>

  <p class="normal1">Perişanlığın bin bir çeşidini cömertçe sunan, acılı ve zorlu bir yolculuk geçirmişler, buhar odalarında, karantinalarda çile doldurmuşlardı. Bu zavallı insanların da aynı yollardan geçeceklerini düşünmek, garip bir şekilde içini sızlatıyordu Omorfia'nın.</p>

  <p class="normal1">"Davran bakalım oğlum! Eşyaları içeri alalım."</p>

  <p class="normal1">Necip'ten yardım istemişti Cemal. Bacak kadar çelimsiz oğlanın yapacağı iş miydi bu? Omorfia'yla Eleni, verilen komut kendilerineymiş gibi anında harekete geçtiler. Sandık, hurç, denkler, bohçalar... Herkes bir tarafından tutunca kısa sürede evin zemin katındaki geniş sofaya taşınıverdiler.</p>

  <p class="normal1">Alnında boncuklanan teri elinin tersiyle sildi Cemal. Olanların tek suçlusu kendisiymiş gibi bakışlarını karısından, çocuklarından kaçırarak, "Gideyim ben" dedi. "Fırındakiler merak etmiştir."</p>

  <p class="normal1">Sokağa adımını atar atmaz boğazında düğümlenen hıçkırığı salıverdi. Geleneği, göreneği, terbiyesi gereği yüzlerine bile bakamadığı, amansız bir kasırganın ortasında savrularak buralara gelmiş ve onun evine sığınmak zorunda kalmış o gariban kadınları suçlamaya hakkı yoktu.</p>

  <p class="normal1">"Bugün onlara, yarın bize" diye geçirdi içinden. Kim bilir hangi şartlarda yollara düşecek, hangi benzer savruluşlara teslim olmak zorunda kalacaklardı, meçhuldü.</p>

  <p class="normal1">Bir titreme aldı içini. Fırından içeriye girdiğinde, sıcağın göbeğinde bile geçmedi üşümesi. Hamur yoğuran, ateşin önünde ter döken, müşteriye ekmek satan elemanlarının yanından yürüyüp doğruca iç odaya geçti. Hasır örgülü sandalyenin üstüne çökercesine oturdu. Başını ellerinin arasına aldı. Derin bir "Ah!" çekti.</p>

  <p class="normal1">Nesilden nesle geçen baba, hatta ata mesleğiydi fırıncılık. Bu fırın da genç yaşta ölen babası Abdullah Efendi'nin ona yadigârıydı. Kendisinden sonra oğullarına bırakacağını düşünürdü hep... Bırakamayacaktı. "Benim fırınım" demeye dili varmıyordu artık. "Evim" diyebileceği bir çatı altı da kalmamıştı sonunda.</p>

  <p class="normal1">Gelen muhacirler için "Misafir" demişti jandarma. Yanlış söylemişti. Malın mülkün, evin barkın gerçek sahipleri yeni gelenlerdi. Kendi evlerinde, yurtlarında misafir olan ise Cemal Efendi ve ailesiydi.</p>

  <p class="ortayazi">* * *</p>

  <p class="normal1">Evin erkeği gidince, değişik yaşlardaki oğlanlar sayılmazsa, kadın kadına kalmışlardı. Ne yapmaları, nasıl davranmaları gerektiğini bilemeyen beş kadın...</p>

  <p class="normal1">Ev sahibi olmanın sorumluluğuyla ilk adımı atan Nadriye Hanım oldu.</p>

  <p class="normal1">Kırık bir sesle, "Hoş gelmişsiniz" dedi önce. "Adım Nadriye" diye ekledi ardından.</p>

  <p class="normal1">Şaşkın bakışlarını nereye koyacağını bilemeyen genç kıza döndü. "Bu da kızım Nergis" dedi. "Büyük oğlumun adı Necip. Küçüğü de Osman."</p>

  <p class="normal1">Zaman zaman bozulup anlaşılmaz hale gelen, değişik aksanlı bir Türkçeyle konuşuyordu kadın.</p>

  <p class="normal1">"Buralarda resmi dil Rumca" diye açıkladı. "Ama annem çok iyi Türkçe bilirdi. Ondan öğrendim. Nergis de, ben de çok iyi değilse de derdimizi anlatacak kadar konuşabiliyoruz. Oğlanlar da şöyle böyle..."</p>

  <p class="normal1">İlginçti, istemeden de olsa evini işgal eden birileriyle değil de canı gönülden ağırlamaya hazır olduğu misafirleriyle konuşuyordu sanki. Omorfia da aynı yumuşak tavrı sürdürerek kendi ailesini tanıtmaya koyuldu.</p>

  <p class="normal1">"Ben Omorfia... Kardeşim Eleni... Kızım Patricia ve torunum Ali..."</p>

  <p class="normal1">Ali adını duyunca soran bakışlarını Omorfia'ya çevirdi Nadriye. Merakı bakışlarında asılı kaldı, soramadı aklından geçenleri.</p>

  <p class="normal1">"Önce oturun, soluklanın biraz. Eşyaları sonra yerleştiririz" dedi.</p>

  <p class="normal1">Dili açılmıştı Nadriye'nin. Ruhunun sıkıntısını, derdini kasavetini geri plana çekmek ister gibi durmadan konuşuyordu.</p>

  <p class="normal1">Sofaya açılan büyük odaya buyur etti misafirlerini. Görünen oydu ki, Nadriye bu beklenmedik gelişi, gerçekten de olağan bir misafir ziyareti addetmiş, ona göre biçimlendirmişti davranışlarını.</p>

  <p class="normal1">"Nergis, önce su getir. Sonra da çayı koy ocağa."</p>

  <p class="normal1">Omorfia ile Eleni şaşkın bakışlarda buluşuyor, gördükleri izzet ikramın sırrını birbirlerinin gözlerinde çözmeye çabalıyorlardı.</p>

  <p class="normal1">Çay, yanında ekmek, peynir, zeytin...</p>

  <p class="normal1">"Pek güzeldir ekmeğimiz" dedi Nadriye övünçle. "Bizim fırının ekmeği!"</p>

  <p class="normal1">Üsteleye üsteleye ikramını sürdürüyordu Nadriye. Çay faslının ardından, "Önce evi gezdireyim size" dedi. "Hangi kata yerleşmeyi tercih ederseniz oraya taşıyalım eşyaları."</p>

  <p class="normal1">Son cümleyi söylerken sesinde bir kırıklık mı olmuştu, onlara mı öyle gelmişti bilemediler ama, Omorfia'yla Eleni'nin bakışları ortak bir kararda buluştu:</p>

  <p class="normal1">Acı çekiyordu bu kadın! Hem de tahmin ettiklerinden çok daha fazla.</p>

  <p class="normal1">"Alt katta başka odanız yok mu?" diye sordu Omorfia.</p>

  <p class="normal1">"Var. Yüklüğün yanındaki oda müsait. Ama üst kat daha ferahtır. İki oda da orada var. Birinde biz yatıyoruz, diğerinde de çocuklar."</p>

  <p class="normal1">"Alt kattaki oda yeter bize!"</p>

  <p class="normal1">Hep beraber kalktılar. Patricia halının üzerinde oynayan Ali'yle Osman'a dalmış, konuşulanların farkında bile değildi. Onu orada öylece bırakıp çıktılar.</p>

  <p class="normal1">Evin zemin katı taştan yapılmıştı. Üst kata çıkan merdivenler ahşaptı, büyük bir ihtimalle üst katta da ahşap yapı malzemesi kullanılmıştı. Sofaya açılan diğer odanın kapısını açtı Nadriye. Karşı duvara dayalı bir sedir, orta yerde bakır bir mangal, yerde de bordo zemin üzerine çiçek motifli bir taban halısı...</p>

  <p class="normal1">Sunduğu mütevazı tablodan utanmış gibi, "Beğenmezseniz sizin için üst kattaki odaları hazırlarız" dedi Nadriye.</p>

  <p class="normal1">Bu insanları giderayak, topraklarından önce odalarından ve yataklarından ayırmaya ne gerek vardı?</p>

  <p class="normal1">"Burası iyi" dedi Omorfia.</p>

  <p class="normal1">Nadriye'nin yüklükteki yataklardan çıkarıp odaya sermesine de izin vermedi. Eleni'yle beraber kendi şiltelerini açıp serdiler. Nadriye'nin sofada, banyonun yanındaki duvarı boydan boya kaplayan dolapta açtığı boşluklara fazla eşyalarını yerleştirdiler.</p>

  <p class="normal1">Kararlıydı Omorfia. Nadriye Hanım ve ailesi bu evden gitmeden, asla üst kata çıkmayacaktı!</p>

  <p class="indentmetin"> </p>

  <p class="normal1">O gece herkes yataklarına çekildiğinde, gündüz canla başla misafir ağırlayan Nadriye gitti, karaları bağlamış bambaşka bir Nadriye gelip oturdu yerine. Hıçkıra hıçkıra sokuldu kocasına, başını omzuna gömüp doya doya, kana kana ağladı, ağladı... Gözyaşlarından sırılsıklam oldu yastığı.</p>

  <p class="normal1">"Dayanacağız Nadriye'm" dedi Cemal. "Sabır, biraz sabır... Hem, bu daha ne ki? Asıl meşakkat ileride. Ama tasalanma. Bir ve beraber olduğumuz sürece aşamayacağımız zorluk yoktur..."</p>
</body>
</html>