<html xmlns="http://www.w3.org/1999/xhtml">
	<head>
		<title>1-66</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-65" xml:lang="en-GB"><span class="bolum-baslik _idGenCharOverride-2">Üç tutku</span></p>
			<p class="alt20" xml:lang="en-GB"><span class="CharOverride-13">İstanbul, 2016</span></p>
			<p class="paragraf"><span class="CharOverride-13">Tüm konuklar ve çalışanlar yukarıya, çalışma odasına götürülmüşlerdi. Gömme dolabın içinde Peri ayak seslerini duymuştu. Ama şimdi katıksız bir sessizlik hâkimdi malikâneye. Çalmasını beklerken sımsıkı tuttu telefonu. Derken aniden Azur’un sesini duyunca soluğu kesildi.</span></p>
			<p class="paragraf"><span class="CharOverride-13">“Alo?”</span></p>
			<p class="paragraf"><span class="CharOverride-13">O tanıdık tını yüreğine dokundu. Dili, pare pare oldu adeta. Ortak geçmişleri, sıvıya dönüştü; sızdı yaralarına. Konuşamadı bir an.</span></p>
			<p class="paragraf"><span class="CharOverride-13">“Alo? Kiminle görüşüyorum?”</span></p>
			<p class="paragraf"><span class="CharOverride-13">Kelimeler öyle delice bir hızla terk etmişlerdi ki Peri’yi, neredeyse kapatacaktı telefonu. Ama kendinden kaçmaktan yorulmuştu artık; korkularıyla, arzularıyla yüzleşme vaktiydi. “Azur... benim, Peri.”</span></p>
			<p class="paragraf"><span class="CharOverride-13">“Pe-ri” diye tekrarladı Azur ve sanki ismini zikretmek ağır gelmiş gibi duraksadı. </span></p>
			<p class="paragraf"><span class="CharOverride-13">Peri’nin kalbi çarpıyordu. Aklı yerinde duramıyordu. Ama yeniden konuştuğunda sesi sakindi. “Daha önce aramalıydım. Korkağın tekiyim.”</span></p>
			<p class="paragraf"><span class="CharOverride-13">Azur sessiz kaldı. Bir gün bu anın geleceğini biliyordu ama plan yapmamıştı. </span></p>
			<p class="paragraf"><span class="CharOverride-13">“Ne güzel sürpriz sesini duymak” dedi sonunda. Sanki bir şey daha diyecekti ama fikrini değiştirdi. “İyi misin?”</span></p>
			<p class="paragraf"><span class="CharOverride-13">“Pek değil” dedi Peri ama daha fazla açmadı. Evde silahlı adamlar olduğunu söylemedi. Pili bitmek üzere olduğu için bu konuşmanın aniden kesilebileceğini de. Geri plandan bir köpek havlaması işitti aniden. “Spinoza mı?”</span></p>
			<p class="paragraf"><span class="CharOverride-13">“Spinoza öldü, canım. Daha iyi bir dünyaya göç etmiştir diye umuyorum.”</span></p>
			<p class="paragraf"><span class="CharOverride-13">Peri ağlamaya başladı sessizce. “Sana bir özür borçluyum Azur. Kurulun önünde konuşmam gerekirdi. Benim intihar teşebbüsümde senin kabahatin yoktu.”</span></p>
			<p class="paragraf"><span class="CharOverride-13">“Kendini suçlama” dedi Azur yumuşak bir edayla. “Mantıklı karar verecek durumda değildin. Ayrıca çok gençtin.”</span></p>
			<p class="paragraf"><span class="CharOverride-13">“Yeterince büyüktüm.”</span></p>
			<p class="paragraf"><span class="CharOverride-13">“Ben de daha dikkatli hareket etmeliydim.”</span></p>
			<p class="paragraf"><span class="CharOverride-13">Bunu duymayı beklemiyordu Peri. Demek korktuğu gibi ondan nefret etmemişti Azur bunca zaman. Onun yerine kendini suçlamıştı.</span></p>
			<p class="paragraf"><span class="metin-italik" xml:lang="tr-TR">Son kitabını okudum</span><span class="CharOverride-13">, demek istedi Peri</span><span class="metin-italik" xml:lang="tr-TR">. O zamandan beri yayınladığın her eseri okudum... Değiştin. Üslubun bile farklı. Üçüncü Yol’a inanmıyorsun artık, neden? Duruldun, sakinleştin sanki. Eskisi gibi ateşli değil sözlerin. Ama bilemiyorum bu iyiye alamet mi, yoksa tutkunu mu yitirdin? Umarım öyle değildir.</span></p>
			<p class="paragraf"><span class="CharOverride-13">Bunların hiçbirini söyleyemedi. Üst katta koşturan ayak sesleri duyuldu birdenbire. Bir patırtı uzaktan uzağa. Kısa bir kargaşa. Ağır bir şey yere düştü. Belki bir eşya, belki bir beden. Birisi çığlık attı. Bir silah sesi delip geçti havayı.</span></p>
			<p class="paragraf"><span class="CharOverride-13">Peri titremeye başladı, soluğu hırıltılı çıktı. </span></p>
			<p class="paragraf"><span class="CharOverride-13">“Neydi o?” diye sordu Azur.</span></p>
			<p class="paragraf"><span class="CharOverride-13">“O... hiçbir şey.” Kekeledi. Çocukluğunda bazen yaptığı gibi. </span></p>
			<p class="paragraf"><span class="CharOverride-13">“Neredesin sen?”</span></p>
			<p class="paragraf"><span class="metin-italik" xml:lang="tr-TR">Silahlı heriflerin bastığı lüks bir yalının içindeki bir gömme dolapta.</span><span class="CharOverride-13"> Hayır, böyle bir şeyi ona söyleyemezdi.</span></p>
			<p class="paragraf"><span class="CharOverride-13">Peri’nin aklından geçenlerden de, içinde bulunduğu badireden de habersizdi Azur. “Seninle tanıştığımda” dedi, “bu kız bunun farkında değil ama içinde Bertrand Russell’ın bahsettiği üç temel tutkuyu taşıyor diye düşündüm: Aşk özlemi, bilgi arayışı ve başkalarının hüzünlerini sırtında taşıma eğilimi.”</span></p>
			<p class="paragraf"><span class="CharOverride-13">Peri’nin yüzü bulutlandı.</span></p>
			<p class="paragraf"><span class="CharOverride-13">“Her üçü de mevcuttu sende” dedi Azur. “Aşka duyduğun hasret engindi. Öğrenmeye ve bilime olan saygın da. Başkalarına duyduğun merhamet derindi, bazen kendini hiçe sayma pahasına. Kaygılandım senin için. Ama aynı zamanda kızdım belki de sana</span><span class="metin-italik" xml:lang="tr-TR">. </span><span class="CharOverride-13">Sende bir zamanlar tanıdığım bir kadını gördüm.”</span></p>
			<p class="paragraf"><span class="CharOverride-13">“Karın mı?” diye sordu Peri ihtiyatla.</span></p>
			<p class="paragraf"><span class="CharOverride-13">“Hayır, canım. Nur isminde bir kadındı. Benim için çok özeldi. Seni de tıpkı onu incittiğim gibi incitebileceğimden endişe ettim. Gerçek şu ki, ben, beni sevme talihsizliğine düşen herkesi üzdüm, hırpaladım.”</span></p>
			<p class="paragraf"><span class="CharOverride-13">“Şirin hariç.”</span></p>
			<p class="paragraf"><span class="CharOverride-13">“Doğru, o yenilmezdi. Öyle görünüyordu. Gençti ama güçlüydü, inatçıydı. Onun yanında endişelenecek bir şey yoktu. Sanki asla kötü bir şey olmazdı ona.”</span></p>
			<p class="paragraf"><span class="CharOverride-13">“Suçluluk duygusu barındırmayan bir aşk istedin.”</span></p>
			<p class="paragraf"><span class="CharOverride-13">“Belki” dedi Azur. “Gördün mü bak, sen Tanrı’dan özür bekliyordun, bense Tanrı’dan özür dilemenin yollarını arıyordum gizlice.”</span></p>
			<p class="paragraf"><span class="CharOverride-13">Telefonun pili siyahtan kırmızıya döndü. “Rica etsem bir şey yapar mısın?” dedi Peri.</span></p>
			<p class="paragraf"><span class="CharOverride-13">“Söyle bakalım.”</span></p>
			<p class="paragraf"><span class="CharOverride-13">“Şimdi bir ders daha yapalım. Son bir kez.”</span></p>
			<p class="paragraf"><span class="CharOverride-13">Azur güldü. “Ne demek istiyorsun? Ne hakkında?”</span></p>
			<p class="paragraf"><span class="CharOverride-13">“Aşk, arayış ve affetmek hakkında” diye fısıldadı. “Bir de bilgi! Ama bu kez hoca ben olacağım, sen de öğrenci.”</span></p>
			<p class="paragraf"><span class="CharOverride-13">“Not tutmam şart mı?” dedi muzipçe Azur. “Dinliyorum can kulağıyla.”</span></p>
			<p class="paragraf"><span class="CharOverride-13">“Pekâlâ” dedi Peri. “Bugünkü dersimiz İbn Arabi ve İbn Rüşd üzerine. Bu iki âlim ilk kez karşılaştıklarında İbn Rüşd saygın bir filozof, İbn Arabi ise genç bir öğrenciydi. Her ikisi de kitaplara, ilme ve aşka düşkün olduklarından birbirlerini hemen anladılar, kavradılar. Ama çok farklıydılar.”</span></p>
			<p class="paragraf"><span class="CharOverride-13">“Nasıl farklı?”</span></p>
			<p class="paragraf"><span class="CharOverride-13">“İnsan kendisine (mikrokozmos) ve kâinata (makrokozmos) dair bilgisini nasıl artırır? İbn Rüşd’ün buna yanıtı tefekkür yoluylaydı. Oysa İbn Arabi gizemci anlayışlara açıktı. İkisi karşılaştıklarında İbn Rüşd, İbn Arabi’ye sordu: ‘</span><span class="metin-italik" xml:lang="tr-TR">Hakikati akılla, mantıkla mı ortaya çıkarırız sence?</span><span class="CharOverride-13">’”     </span></p>
			<p class="paragraf"><span class="CharOverride-13">“Peki, İbn Arabi ne dedi?”</span></p>
			<p class="paragraf"><span class="CharOverride-13">“ ‘Hem evet, hem hayır’ dedi. ‘Evet ile hayır arasında, ruhlar maddelerinden uçar, başlar da bedenlerinden.’ Öyle</span><span class="CharOverride-13"> dedi.”</span></p>
			<p class="paragraf"><span class="CharOverride-13">“Açıkla. Anlayamıyorum.”</span></p>
			<p class="paragraf"><span class="CharOverride-13">“Ben hep ‘evet’ ile ‘hayır’ arasındaki eşikte oldum. Kafamı karıştırdı, ruhumu bulandırdı bu durum. Ama beni ben yaptı. Aynı zamanda yalnızlığımı artırdı.” Derin bir soluk aldı. “Sisin içindeki bebekten söz ettim sana. Eğer halüsinasyon değilse, senin daha önce bilmediğin türde bir bilgi çeşidiydi bu. Başka bir akademisyen ya da bilimadamı olsa benimle alay ederdi, sen etmedin. Hep yeni olana açıktın. Sana bu yüzden hayrandım.”</span></p>
			<p class="paragraf"><span class="CharOverride-13">“Peki iş nerede sarpa sardı?”</span></p>
			<p class="paragraf"><span class="CharOverride-13">“Sana haddinden fazla hayrandım” dedi Peri. “Âşık olduğumuz kişiyi bazen o kadar büyütürüz ki zihnimizde, bir bakmışsın adeta tanrı olmuş çıkmış. Ve aşkımıza karşılık bulamadığımızda bu sefer de yok ederiz tanrıyı, bir hamlede.”</span></p>
			<p class="paragraf"><span class="CharOverride-13">“Aşk da inanç gibi aslında” diye devam etti Peri. “Sonucunu bilmediğin, bilemeyeceğin halde koyuvermek kendini. Bu dünyada birçok şey inanç işi aslında. Bir kitap yazmak. Yeni bir şehre yerleşmek. Sonunu bilmediğin maceralara atılmak. Hepsi bir nevi inanç işi. Aşk bu duyguyu perçinliyor. Deli bir esriklik. Kendi sınırlı varlığının ötesinde biriyle bağ kurmanın güzelliği. Ama işte insan kendini aşka –ya da inanca– fazla kaptırırsa, dogmaya dönüşüyor her şey. Ne aşkı, ne inancı abartmamalı. Hiçbir şeyi putlaştırmamalı.”</span></p>
			<p class="paragraf"><span class="CharOverride-13">Böyle devam etti. Sesi giderek güçlendi, gözleri karanlığa uyum sağladı, yaralı elinde yanıp sönen bir cep telefonuyla Oxford’ın hemen dışındaki bir evde bulunan yalnız bir adama ders vermeyi sürdürdü. Bunun tersi de olabilirdi pekâlâ: Azur tehlikede, Peri güvende olabilirdi. Bugün Peri öğretmendi, Azur öğrenci. Roller ha bire değişirdi âlemde; atomlar yerlerinde durmazdı, hep hareket halinde. Hayatın şekli çemberdi ve çemberde her nokta merkeze eşit mesafedeydi – o merkeze, ister Tanrı ismini ver, ister aşk, istersen bambaşka bir şey. </span></p>
			<p class="paragraf"><span class="CharOverride-13">Yalıya yaklaşan polis arabalarının siren seslerini duydu. Birkaç dakika içinde her şey değişecekti – ya yepyeni bir başlangıç ya da erkenden geliveren bir son. Telefon aniden kapanıverdi. Azur’un nefesini nefesinde hissetti. Yüreği yüreğinde çarptı. Usulca dolabın kapağını açtı. Dışarı çıktı. Bir adım attı özgürlüğe Peri, bir adım daha.</span></p>
		</div>
	</body>
</html>