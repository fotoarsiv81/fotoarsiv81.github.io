<html xmlns="http://www.w3.org/1999/xhtml">
	<head>
		<title>1-7</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-7" xml:lang="en-GB"><span class="bolum-baslik _idGenCharOverride-2">Fotoğraf</span></p>
			<p class="alt20" xml:lang="en-GB"><span class="CharOverride-13">İstanbul, 2016</span></p>
			<p class="paragraf"><span class="CharOverride-13">Berduş bıçağı öyle bir hızla ve gözü karalıkla savurdu ki Peri’nin son anda yana kaçabilmiş olması adeta mucizeydi. Bıçak karnının yan tarafını birkaç </span><span class="CharOverride-13">santimle ıskaladı ama sağ avucunu boydan boya kesti. Tiz bir çığlık attı Peri, sesi çatladı. Avucundan aşağı süzülen kan ipek elbisesine damlarken bayılacağından korktu.</span></p>
			<p class="paragraf"><span class="CharOverride-13">Kalbi göğüs kafesinde gümbür gümbür atarken var gücüyle itti adamı. Berduşun bir an boş bulunup dengesini kaybetmesini, elindeki bıçağı düşürmek için fırsat bildi. Beklemediği bu direniş karşısında öfkeden gözü dönen adam öyle bir yumruk indirdi ki karnına, soluk alamadı Peri. Arabada onu bekleyen kızı geçti aklından. Evdeki iki küçük oğlunu düşündü, muhtemelen bu saatte en sevdikleri televizyon programını seyrediyorlardı. Kocası geldi gözünün önüne; bir sürü </span><span class="CharOverride-13">konuk arasında bir masada endişeyle saatine bakarken tahayyül etti onu. Gözleri yaşardı. Sevdiklerini belki de bir daha hiç göremeyecekti. Bu şekilde ölmek ne kadar aptalcaydı. İnsanlar vatanları, bayrakları ya da şerefleri uğruna ölüyordu dünyanın her yerinde; o ise sahte bir Hermès çanta uğruna. Ama kim bilir, belki de eşit derecede anlamsızdı hepsi.</span></p>
			<p class="paragraf"><span class="CharOverride-13">Berduş bir yumruk daha attı, yine tam karnına. İki büklüm oldu Peri, öksürdü. Can havliyle haykırdı: “Yeter artık! Kes diyorum sana!” Yaramazlık yapan bir çocuğu azarlar gibi bağırıyordu. Titriyordu; beyninde bir ses paniğe kapılmamasını, kapılsa bile belli etmemesini söylese de, vücudu dinlemeyi reddediyordu. “Bak, eğer bana zarar verirsen başın büyük belaya girer. Hapse atarlar seni.”</span></p>
			<p class="paragraf"><span class="CharOverride-13">Berduş bir nefes aldı </span><span class="CharOverride-13">dişlerinin arasından. “Orospu!” dedi ağır ağır. “Kim olduğunu sanıyorsun ulan? Orospu!”</span></p>
			<p class="paragraf"><span class="CharOverride-13">Hayatında kimse “orospu” dememişti Peri’ye, en azından yüzüne karşı. Sivri bir buz parçası gibi delip geçti yüreğini bu kelime. Sakinleşmeye ve karşısındakini sakinleştirmeye çalıştı beyhude. “Tamam bana bak, çantaysa derdin, senin olsun. Sen yoluna, ben yoluma.”</span></p>
			<p class="paragraf"><span class="CharOverride-13">“Orospu!” diye tekrarladı adam. Cama çarpıp duran bir sinek gibi sıkışıp kalmıştı </span><span class="CharOverride-13">bu kelimenin içinde. Çıkamıyordu sanki. </span></p>
			<p class="paragraf"><span class="CharOverride-13">Aniden başını geriye attı adam, kendi düşüncelerinden tahrik olmuştu. Yüzündeki ifade karanlıklaştı; gözleri kısıldı. Ötede, sokağın girişine bir araç yaklaştı o esnada; kısacık bir an için farlarıyla bir kaçış tüneli açtı. Peri bağırıp yardım istemeyi düşündü ama çok geçti. Araba gitmişti bile. Yeniden gölgelere gömüldüler.</span></p>
			<p class="paragraf"><span class="CharOverride-13">Karşısındaki kadını boğazından tuttuğu gibi yere itti berduş. </span></p>
			<p class="paragraf"><span class="CharOverride-13">Peri’nin saçları </span><span class="CharOverride-13">açıldı; topuzunu tutan toka yere çarpıp sekti. Minik metalik bir ses. Sırtüstü düştüğünde darbenin etkisiyle asfalta çarptı kafası. Buradan bakınca gökyüzü çok uzak görünüyordu ve bronz bir levhadan kesilmişçesine hareketsiz ve soğuk. Eliyle yerde kanlı izler bırakarak ayağa kalkmaya çalıştı. Bir anda üstüne çıktı adam; külotlu çorabı ile elbisesini yırtıp atmaya çalışıyordu alelacele. Ağzından ekşi bir koku geldi – açlık, sigara, kimyasal maddeler. Çürümenin kokusu. Peri’nin midesi kalktı. Etine girmeye çalışan et bir cesede aitti adeta.</span></p>
			<p class="paragraf"><span class="CharOverride-13">Her zaman olan şeydi, ne ilk ne son. Ortalama birkaç</span><span class="CharOverride-13"> saatte bir tekrarlanırdı; her ne kadar hadiselerin hepsi istatistiklere yansımasa da. Hem kapalı kapılar ardında, hem açık avlularda; hem ucuz motel odalarında, hem lüks otellerde; hem gece yarıları, hem güpegündüz. Dinleyecek bir çift kulak bulsalar ne hikâyeler anlatırdı bu şehrin genelevleri. En sudan bahaneyle tepeleri atıveren müşteriler tarafından dövülüp taciz edilen telekızlar, erkek fahişeler, yaşlanmış yıpranmış hayat kadınları. Sokak ortalarında tartaklanan, karakolda bir kez daha aşağılanmamak için polise asla gitmeyen, kendi dertlerini kendileri çözmeye çalışan transseksüeller. Anlaşılmaz şekilde kimi aile fertlerinden ya da öğretmenlerinden ürken ufacık çocuklar. Kayınpederleri ya da kayınbiraderleri ile aynı odada kalmaktan korkan yeni gelinler. Aşklarına karşılık görmedikleri için gözü dönmüş takıntılı sevdalılarının hışmına uğrayan gencecik kadınlar. Evlilik içi tecavüzü anlatmaya ne dilleri ne cesaretleri yettiğinden hep susan, her şeyi içine atan ev kadınları. Sürekli oluyordu işte. Suçu kurbanlara atmaya, saldırganları öyle ya da böyle aklamaya hazır bir ahlak ve hukuk sisteminde, baskıcı</span><span class="CharOverride-13"> bir sessizlik örtüsü altında, cinsel saldırılara hiç de yabancı değildi İstanbul.</span></p>
			<p class="paragraf"><span class="CharOverride-13">Bir rüyadan uyanıp kendini bir başkasının kâbusunun içine sıkışmış bulan biri gibi, Peri’nin algısı katmanlara ayrıldı. Adama karşı koydu. Dirençliydi. Lakin berduş o sıska halinden beklenmeyecek kadar kuvvetliydi. Birdenbire kafa attı Peri’ye. Birkaç</span><span class="CharOverride-13"> saniye boyunca neredeyse bilincini kaybetti kadın. Acı öylesine keskindi ki, o an bırakabilirdi direnmeyi, vazgeçebilirdi. </span></p>
			<p class="paragraf"><span class="CharOverride-13">İşte tam o sırada gözünün ucuyla bir gölge gördü geride. Yumuşacık, ipek gibi, meleksi süzülüyordu havada. Hemen tanıdı Peri. “Sisin içindeki bebek”ti bu. Pembe yanaklar, tombul, gamzeli kollar, minik bacaklar; henüz koyulaşmamış, altın rengi, tüy gibi saçlar. Gerçek bir bebeğe benziyordu ama değildi. Belki bir cin, belki bir hayalet yahut bir halüsinasyon. Gerilmiş, korkularla dolu hayal gücünün bir ürünü de olabilirdi tabii – gerçi bu onu ilk görüşü değildi.</span></p>
			<p class="paragraf"><span class="CharOverride-13">Şimdi daha yakına geldi bebek; uçarcasına hareket edebiliyordu, kayarcasına. Tam arkasında dikilen hayaleti fark etmemişti berduş. Her şeyden habersiz, küfürler savurarak pantolonuyla uğraşıyordu. Bir eliyle Peri’yi zapt ederken, diğer eliyle de kemer niyetine beline doladığı sicimi çekiştiriyor, açmaya çalışıyordu. Debeleniyordu. </span></p>
			<p class="paragraf"><span class="CharOverride-13">Sisin içindeki bebek keyifle kıkırdadı. Onun o masum gözlerinden, kendi durumunun zavallılığını gördü Peri. O da güldü; sesli sesli, korkusuzca. Peri’nin tepkisine şaşıran berduş durakladı bir an. Şaşırdı.</span></p>
			<p class="paragraf"><span class="CharOverride-13">“Dur sana yardım edeyim” dedi Peri, başıyla ipi işaret ederek. “Ben açayım.”</span></p>
			<p class="paragraf"><span class="CharOverride-13">Berduşun gözleri yarı memnun, yarı </span><span class="CharOverride-13">kuşkulu parladı. Hor gören bir ışıltı dolaştı yüzünde. Peri’ye güvenmese de, geçmiş deneyimlerinden biliyordu ki korku her şeyi yaptırabilirdi insanlara. Yeterince korkutursan diz çöktüremeyeceğin kimse yoktu şu âlemde. Altına aldığı süslü zengin kadını kontrol ettiğinden gayet emin, ondan pantolonunu açmasını bekleyerek, hafifçe geri çekildi adam. </span></p>
			<p class="paragraf"><span class="CharOverride-13">İşte o zaman Peri bütün gücüyle berduşa vurdu. Hazırlıksız yakalanan beriki geriye doğru yuvarlanıp sırtüstü düştü. Peri kıvrak ve çevik bir hareketle ayağa fırlayarak adamın apış arasına bir tekme attı. Yaralı bir hayvan gibi iki büklüm oldu berduş. </span></p>
			<p class="paragraf"><span class="CharOverride-13">Var gücünü o tek eyleme yoğunlaştırarak ayağını adamın suratına geçirdi Peri. İnsanın içini fena yapan bir çatırtı sesi geldi – kırılan bir burnun sesi. Kan. Nasıl olduğunu kendisi bile anlamadan başladı adamın her yerini tekmelemeye. </span></p>
			<p class="paragraf"><span class="CharOverride-13">Bunu yaparken hiçbir şey hissetmiyordu – ne nefret, ne öfke. İnsan hep bir şeyler öğreniyordu başkalarından. Kimisi güzellik öğretiyordu, kimisi zalimlik. Az evvel kokladığı Bally vücuduna yayıldığı için güçsüz mü düşmüştü berduş, yoksa kendisi bir tür yabani enerjiyle mi canlanmıştı, bilemiyordu ama güçlü hissediyordu Peri. Delirmişti adeta. Korkmuyordu ilk defa. </span></p>
			<p class="paragraf"><span class="CharOverride-13">Berduş midesini tuttu; paltosu yukarı </span><span class="CharOverride-13">sıyrılmış, sıska karnı, kaburgaları ortaya çıkmıştı. Halsiz ve çelimsizdi; artık bu kaçma kovalamacadan, itiş kakıştan, kurtlar sofrası hayattan bıkmış gibi sineye çekiyordu yediği dayağı. </span></p>
			<p class="paragraf"><span class="CharOverride-13">Sisin içindeki bebek yeniden kayarcasına geçti Peri’nin önünden. Rüzgâra karışmış bir fısıltı gibi uçucu; ince tülbentlerden yapılmış </span><span class="CharOverride-13">gibi şeffaf bir bebek. Balmumundan oyulmuş yüz hatlarıyla gülümsemiyordu artık. Olanları yargılamıyordu da. Bu dünyanın hallerinin dışındaydı o; bambaşka bir âlemde. Peri’ye bir kez daha yardım etmişti ya, aniden ortadan kayboldu. Toplanan akşam karanlığına karışıp hiç iz bırakmadan dağılıp gitti. Buhar gibi.</span></p>
			<p class="paragraf"><span class="CharOverride-13">Peri berduşa vurmayı kesti. Nefes nefeseydi. Nasıl bir gaddarlık, vahşilik çıkmıştı içinden. Ne kadar da inceydi aslında “iyi ve dengeli” </span><span class="CharOverride-13">insanları delilikten ayıran çizgi. </span></p>
			<p class="paragraf"><span class="CharOverride-13">Saçları hafif bir esintiyle dalgalandı; bir martı –kim bilir, belki de fi tarihinde bir Osmanlı şairinin dilini yiyen martının torunlarından biri– milyonlarca insanın yan yana yaşadığı bu çılgın şehirde kim bilir neye ya da kime kızdıysa bir çığlık attı semada. </span></p>
			<p class="paragraf"><span class="CharOverride-13">Berduş acıyla inledi. Burnu kanıyordu hâlâ. Üstdudağı yarılmıştı.</span></p>
			<p class="paragraf"><span class="CharOverride-13">“Üzgünüm” diyecekti neredeyse Peri, özür dileyecekti adamdan; boğazı düğümlendi. Tam o sırada, sanki koşullanmış gibi, eskilerden bir ses duyar gibi oldu; hem sevecen hem azarlayan bir ses. </span><span class="metin-italik" xml:lang="tr-TR">Gereksiz yere özür diliyorsun her zaman, bunu yapma. </span></p>
			<p class="paragraf"><span class="CharOverride-13">Eğer Peri hâlâ Oxford</span><span class="CharOverride-13"> Üniversitesi’nde öğrenci olsaydı ya da Profesör Azur, kalkıp İstanbul’a gelmiş olsaydı böyle söylerdi büyük ihtimalle. Niye durup dururken onu hatırlamıştı şu anda? Bu akşam beklenmedik bir şekilde sarsılmıştı kurulu düzeni; geçmişin kilitli kapıları açılıvermişti. Şimdi zihnine akıyordu eski hatıralar. Bastırdığı, sakladığı, hatta unuttuğunu sandığı ne varsa çıkıyordu ortaya. Öğrencilik yıllarını hatırlıyordu yeniden. Bunca sene sonra. </span></p>
			<p class="paragraf"><span class="CharOverride-13">Berduş</span><span class="CharOverride-13"> ağlamaya başladı. Ne arka sokakların kralı, ne dilencilerin patronu, ne madde bağımlısı, ne hırsız, ne kabadayı, ne tecavüzcü... bütün sıfatlarından ve tanımlarından arınmıştı şu anda. Çocukluğuna dönmüştü. Burnunu yorgana gömüp kimseye duyurmadan geceleri gözyaşı döken, senelerce ihmal edilen, sevgisiz bırakılan, en yakınları tarafından taciz edilen, kimseden yardım görmeyen, yüreğini bir hançer gibi bilemeyi öğrenen bir oğlan çocuğu.</span></p>
			<p class="paragraf"><span class="CharOverride-13">Peri üzüntüyle adama yaklaştı. Yaptığı şey karşısında dehşete düşmüştü. Berduşun içindeki şiddet Peri’nin içindeki şiddeti uyandırmıştı. Belki de bulaşıcıydı merhametsizlik. Dünün mazlumlarından bugünün zalimleri çıkıyordu. Usulca dokundu adama. Tam onu hastaneye götürmeyi teklif edecekti ki aniden bir ses işitti. </span></p>
			<p class="paragraf"><span class="CharOverride-13">“Anne, neler oluyor?”</span></p>
			<p class="paragraf"><span class="CharOverride-13">Ok gibi hızla geri döndü Peri. Kendine çekidüzen verip kafasını</span><span class="CharOverride-13"> toplamaya çalıştı elinden geldiğince. “Tatlım... neden arabada beklemedin?”</span></p>
			<p class="paragraf"><span class="CharOverride-13">“Daha ne kadar bekleyecektim?” dedi Deniz. Sonra gözleri annesinin kanayan eline, yırtık elbisesine kaydı. “Aman Tanrım! İyi misin?”</span></p>
			<p class="paragraf"><span class="CharOverride-13">“Merak etme ben iyiyim”</span><span class="CharOverride-13"> dedi Peri. “Biraz itişip kakıştık.”</span></p>
			<p class="paragraf"><span class="CharOverride-13">Ölüm sessizliğine bürünmüş berduş güçlükle ayağa kalkıp sendeleyerek bir köşeye çekildi, artık onlarla ilgilenmiyordu. Anne kız Hermès çantayı bulup, içinden etrafa saçılan şeyleri olabildiğince topladılar.</span></p>
			<p class="paragraf"><span class="CharOverride-13">“Ya neden herkesinki gibi normal bir annem yok?” diye homurdandı Deniz kendi kendine, kredi kartlarını</span><span class="CharOverride-13"> yerden alırken.</span></p>
			<p class="paragraf"><span class="CharOverride-13">Peri baktı ki soru çetrefil, yanıtlamayı denemedi bile.</span></p>
			<p class="paragraf"><span class="CharOverride-13">“Gidelim hadi” dedi Deniz sabırsızca.</span></p>
			<p class="paragraf"><span class="CharOverride-13">“Bir saniye.” Peri gözleriyle etrafı taradı. Polaroid’i arıyordu ama sırra kadem basmıştı sanki. Huzursuz oldu. Nasıl bırakabilirdi sevgili profesörünün fotoğrafını?</span></p>
			<p class="paragraf"><span class="CharOverride-13">“Ya anne hadisene!” diye bağırdı</span><span class="CharOverride-13"> Deniz. “Neyin var senin?”</span></p>
			<p class="paragraf"><span class="CharOverride-13">Ara sokaktan çıkıp hızla arabalarına döndüler. Yolun geri kalanı sessizlik içinde geçti; kızı tırnaklarını yemeye devam ederken annesi gözlerini yoldan ayırmıyordu. Nice sonra fark edecekti Peri, cep telefonunu orada bıraktıklarını. O ara sokağın bir yerinde, gecenin karanlığında sessizce çalıyor olmalıydı; İstanbul’da kimselerin duymadığı yakarılara bir yenisini eklercesine. </span></p>
		</div>
	</body>
</html>