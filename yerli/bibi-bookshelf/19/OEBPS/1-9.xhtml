<html xmlns="http://www.w3.org/1999/xhtml">
	<head>
		<title>1-9</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-9" xml:lang="en-GB"><span class="bolum-baslik _idGenCharOverride-2">Üfürükçü</span></p>
			<p class="alt20" xml:lang="en-GB"><span class="CharOverride-13">İstanbul, 1980’ler</span></p>
			<p class="paragraf"><span class="CharOverride-13">Bir akşamüzeri Peri cesaretini topladı; sırrını kendini en yakın hissettiği kişiye ifşa etmeye kalktı</span><span class="CharOverride-13">.</span></p>
			<p class="paragraf"><span class="CharOverride-13">“Nasıl yani? Hayal mi görüyorsun?” diye sordu Mensur; elinde dolmakalem, kucağında çözmekte olduğu kare bulmaca vardı. Senelerdir hep aynı gazeteyi okurdu.</span></p>
			<p class="paragraf"><span class="CharOverride-13">“Hayal filan değil baba” dedi Peri sıkıntıyla. “Tam olarak ne olduğunu ben de bilmiyorum. Hep aynı bebeği görüyorum.”</span></p>
			<p class="paragraf"><span class="CharOverride-13">“Peki tam olarak nerede duruyor bu bebek?”</span></p>
			<p class="paragraf"><span class="CharOverride-13">Peri’nin yanakları</span><span class="CharOverride-13"> kızardı. “Havada, sanki uçuyor.”</span></p>
			<p class="paragraf"><span class="CharOverride-13">Mensur bir an için bir şey demedi. Yüz ifadesini okumak neredeyse imkânsızdı. “Sen benim akıllı kızımsın” dedi nihayet ağzını açtığında. “Annen gibi mi olmak istiyorsun yoksa? Söylencelerle, batıl inançlarla mı dolduracaksın o güzel kafanı? Öyleyse hiç durma. Ama ben senden daha iyisini beklerdim.”</span></p>
			<p class="paragraf"><span class="CharOverride-13">“Özür dilerim” dedi Peri; babasını düş kırıklığına uğrattığı için üzgündü</span><span class="CharOverride-13">.</span></p>
			<p class="paragraf"><span class="CharOverride-13">Utanarak hak verdi babasına. Ne de olsa sisin içindeki bebeğe elleriyle dokunmamıştı. Gerçi gözleriyle görmüştü –ve sonraları sesini de duyacaktı– ama hadisenin tuhaflığından dolayı doğrusu duyularına güvenemiyordu. Velhasıl babasının altın kuralı gereğince, “sisin içindeki bebek” diye bir şey yoktu. Bunların hepsi saçmalıktı. Peri’nin kafasının içindeydi. Uydurmacaydı. </span></p>
			<p class="paragraf"><span class="CharOverride-13">“Medeni dünya temelsiz inançlar üstüne kurulmadı Pericim. Bilim, akıl ve teknoloji üstüne kuruldu. Sen ve ben bu uygar dünyaya aitiz.”</span></p>
			<p class="paragraf"><span class="CharOverride-13">“Biliyorum baba.”</span></p>
			<p class="paragraf"><span class="CharOverride-13">“O halde kapat artık bu konuyu. Aman</span><span class="CharOverride-13">, annene söz etme bundan.”</span></p>
			<p class="paragraf"><span class="CharOverride-13">Ama kaçınılmazdı işte. Babasının bunca sevdiği fen bilimlerinin kendine has evrensel kuralları varsa, insan psikolojisinin de birtakım kuralları vardı. Birine “Aman, sakın kırkıncı kapıyı açma” yahut “Asla o sandığın içine bakma” denirse, o kapı illaki açılacak, o sandığa illaki bakılacak demekti. Gerçi hakkını</span><span class="CharOverride-13"> vermek gerekirse, sözünü tutabildiği kadar tuttu Peri. Fakat sisin içindeki bebek bir daha belirince, korktu; bu kez doğruca annesine koştu.</span></p>
			<p class="paragraf"><span class="CharOverride-13">“Ah evladım, neden daha önce anlatmadın?” dedi Selma; alnı kaygıyla kırışmıştı.</span></p>
			<p class="paragraf"><span class="CharOverride-13">Peri yutkundu. “Babama anlattım.”</span></p>
			<p class="paragraf"><span class="CharOverride-13">“Baban mı? O ne anlar ki?” Selma göğe doğru devirdi gözlerini. “Bak şimdi, iyi saatte olsunlara benziyor bu. Cin taifesi muammadır. Bazıları iyi, bazıları fenadır. Kuran cinlere karşı</span><span class="CharOverride-13"> bizi uyarır. Bir insanı ele geçirmek için yapmayacakları şey yoktur; bilhassa biz kadınlara musallat olurlar. Bizim daha dikkatli olmamız lazım.”</span></p>
			<p class="paragraf"><span class="CharOverride-13">Selma’nın anlattığına göre dumansız ateşten mamul bu yaratıklar, daha Âdem’le Havva cennet bahçesinden atılmadan çok evvel gelmişlerdi buralara; yani tarihsel açıdan konuşmak gerekirse, şu fani dünya aslında cinlere aitti. İnsanlardı sonradan damlayan davetsiz misafirler. Cinler uzaklarda –sarp dağlarda, dipsiz mağaralarda, çorak tarlalarda–  yaşarlardı </span><span class="CharOverride-13">ama sık sık şehirlere iner, leş kokulu tuvaletlerde, loş kilerlerde, karanlık mahzenlerde takılırlardı. Ortalıkta istedikleri gibi dolaştıkları için dikkatli olmak gerekiyordu, çünkü insan kazara bir cine bassa, oracıkta felç olup kalırdı maazallah.</span></p>
			<p class="paragraf"><span class="CharOverride-13">Selma öne eğildi ve Peri’nin saçlarını okşadı. Bu basit ve sevecen hareket karşısında gülümsedi Peri. “Ne yapmam gerek?” diye sordu kaygıyla.</span></p>
			<p class="paragraf"><span class="CharOverride-13">“Birincisi, bir daha benden bir şey saklama. Allah bütün sırları görür. Ana babalar da Yaradan’ın dünyadaki gözleri, kulakları </span><span class="CharOverride-13">sayılır. Annelere yalan söylenmez!” </span></p>
			<p class="paragraf"><span class="CharOverride-13">Peri yutkundu. </span></p>
			<p class="paragraf"><span class="CharOverride-13">Ertesi sabah ikisi beraber, cin çarpmalarını ve kem büyüleri bozmasıyla nam salmış bir hocaya gittiler. Düşük gözkapakları, koyu renk bıyığıyla, kısa boylu, göbekli bir adamdı hoca. Elinde, ağır ağır çektiği kehribar bir tespih vardı. Geniş kafası vücudunun geri kalanıyla biraz orantısızdı; sanki son anda hatırlanıp aceleyle yerine konuvermiş gibi duruyordu; en üste kadar iliklediği gömleğinin yakası </span><span class="CharOverride-13">öyle dardı ki boynunu yutuvermişti. </span></p>
			<p class="paragraf"><span class="CharOverride-13">Adam, Peri’ye pek çok soru sordu yemek yeme, oyun oynama, ders çalışma, uyku ve tuvalet alışkanlıkları hakkında. Delici bakışları altında bir huzursuzluk hissi geldi Peri’ye ama sandalyesinde kıpırdamadan oturup elinden geldiğince dürüstçe yanıtlamaya çalıştı. Hoca ona son zamanlarda hiç örümcek ya da tırtıl ya da kertenkele ya da hamamböceği ya da çekirge ya da eşekarısı ya da karınca öldürüp öldürmediğini sordu. Bu sonuncusunda biraz tereddüt etti Peri; kim bilir, belki de bilmeden basmış olabilirdi bir karıncaya. Hoca cin milletinin sağının solunun belli olmadığını, kâh hayvan kâh böcek şekline bürünebildiklerini, kim Allah’ın adını anmadan kazara bunlardan birine değse,</span><span class="CharOverride-13"> oracıkta çarpılmasının işten bile olmadığını anlattı. </span></p>
			<p class="paragraf"><span class="CharOverride-13">Bunu söyledikten sonra Selma’ya döndü üfürükçü. “Bu çocuğa Fatiha okumadan evden çıkmamayı belletseydin, bunlar olmazdı hanım! Bak, benim beş evladım var, birinin bile yanına cin yanaşmamıştır daha. Neden? Basit; kendilerini nasıl koruyacaklarını biliyorlar da ondan. Sen bu kıza hiçbir şey öğretmedin mi bacım?”</span></p>
			<p class="paragraf"><span class="CharOverride-13">Selma kıpkırmızı oldu. “Uğraşıyorum efendim ama beni dinlemiyor ki. Hep babasının yüzünden.”</span></p>
			<p class="paragraf"><span class="CharOverride-13">“Peki ne olacak şimdi?” diye araya girdi Peri.</span></p>
			<p class="paragraf"><span class="CharOverride-13">Adam yanıt vermek yerine, Peri’yi omuzlarından tutup yüzüne doğru eğildi, hiç bitmeyecekmiş gibi gelen bir süre boyunca öylece durdu ve sonra aniden bağırmaya başladı. “Bana bak, adın her ne ise, bulur çıkarırım. Derhal terk et bu masumu. Başka birini bul! Yoksa seni bin pişman ederim!”</span></p>
			<p class="paragraf"><span class="CharOverride-13">Peri korkudan titreyerek gözlerini sımsıkı kapattı. Omuzlarını tutan parmaklar gevşedi. Cin çıksın diye beklediler. Hiçbir şey olmadı. </span></p>
			<p class="paragraf"><span class="CharOverride-13">Hoca, bir yandan şeytan kaçıracak dualar okuyarak Peri’nin başına gül suyu serpti. Sonra üstlerinde Arapça bir şeyler yazan minik kâğıtlar yutturdu çocuğa; Peri’nin dili mürekkepten öyle parlak bir maviye boyandı </span><span class="CharOverride-13">ki, sonrasında günlerce ışıldayacaktı. Yine hiçbir şey olmadı. O gece, hocanın talimatları ve annesinin ısrarlarıyla Peri, bir sokak lambasının soluk ışığı altında saatlerce yapayalnız oturdu. En ufak çıtırtıda havaya sıçrayarak. Ertesi gün sokak köpeği sürülerini kovalamaya yolladılar çocuğu. Ama köpekler onu kovaladı asıl.</span></p>
			<p class="paragraf"><span class="CharOverride-13">“Ey cin, sana son bir şans veriyorum” dedi hoca, ikinci kez ziyaretine gittiklerinde. Elinde bir kızılcık sopası vardı. “Ya kendin tıpış tıpış çıkarsın ya da fena döverim bak!” </span></p>
			<p class="paragraf"><span class="CharOverride-13">Daha Peri bu sözlerin anlamını idrak edemeden, adam sırtına bir darbe indirdi. Bir çığlık kopardı çocuk.</span></p>
			<p class="paragraf"><span class="CharOverride-13">Selma’nın beti benzi attı. “Şart mı bu?”</span></p>
			<p class="paragraf"><span class="CharOverride-13">“Başka yolu kalmadı” dedi üfürükçü. “Korkutmak gerek, yoksa nasıl çıkacak?”</span></p>
			<p class="paragraf"><span class="CharOverride-13">“Buna... izin veremem” dedi Selma; dudakları gerilip incecik olmuştu. Hocaya ne kadar hürmet etse de kızının canını </span><span class="CharOverride-13">yakmasına onay vermesi mümkün değildi. “Biz müsaade isteyelim.”</span></p>
			<p class="paragraf"><span class="CharOverride-13">Anne kız panik halde alelacele çıktılar evden, ama tabii önce Selma’nın adama yüklü bir ödeme yapması gerekti.</span></p>
			<p class="paragraf"><span class="CharOverride-13">“Merak etme, düzeldim” dedi Peri, otobüs durağına vardıklarında. Annesinin elini tutup sıktı. “Sanırım cinim çıktı</span><span class="CharOverride-13"> gitti bile.”</span></p>
			<p class="paragraf"><span class="CharOverride-13">“İnşallah öyledir evladım” diyerek kızının alnına bir öpücük kondurdu Selma. “Ama her an geri gelebilir. Gelirse bana muhakkak anlatmalısın. Cin taifesi intikamcıdır.”</span></p>
			<p class="paragraf"><span class="CharOverride-13">“Tamam, söylerim.”</span></p>
			<p class="paragraf"><span class="CharOverride-13">Ama söylemeyecekti. O günden sonra defalarca görecekti Peri sisin içindeki bebeği. Kimseyle paylaşmayacaktı. Annesi fazla hurafeci, katı dindar; babası fazla akılcı, katı </span><span class="CharOverride-13">materyalistti. Selma her türlü sıra dışı deneyimi, hatta normalin biraz dışında olanları bile hemen İslami vecibelere yorarken, Mensur hepsine “Saçma sapan, zırvalık” deyip geçiyordu. Peri ise kendi adına başka bir yol arıyordu. </span></p>
			<p class="paragraf"><span class="CharOverride-13">Baktı ki pek seçeneği yok, bu sırrı kendine saklaması gerektiğine ikna oldu. Rahatsız edici olsa da hayatın nice tuhaflıklarından biri olarak kabullendi bu olayı, tıpkı boğazına takılıp kalan bir kılçığı kabullenir gibi; ne yutabiliyor ne tükürebiliyordu, o halde onunla yaşamayı </span><span class="CharOverride-13">öğrenmekten başka çare yoktu. Böylece sisin içindeki bebek –ister bir cin, ister deli saçması, ister hayal ürünü olsun– çözülmemiş bir bulmaca olarak aklının kuytu köşelerine yerleşip kaldı. </span></p>
			<p class="Paragraph20">Yıllar sonra, Oxford Üniversitesi’ne doğru yola çıkmadan önce, güncesine şöyle yazacaktı: <span class="metin-italik" xml:lang="tr-TR">Ben ne annem gibi dindarım, ne babam gibi kâinatı</span><span class="metin-italik" xml:lang="tr-TR">n, beş duyumla kavradığım şeylerden ibaret olduğuna kaniyim. Öyleyse ben neredeyim?</span> <span class="metin-italik" xml:lang="tr-TR">Ne mutlak dindarlığa, ne de mutlak akılcılığa dahil olmak isteyenler için bir başka yaklaşım, yeni bir varoluş şekli yok mu acaba? Bir üçüncü yol mesela? Kim bilir?</span></p>
		</div>
	</body>
</html>