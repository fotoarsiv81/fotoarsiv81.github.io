<html xmlns="http://www.w3.org/1999/xhtml">
	<head>
		<title>1-58</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-57" xml:lang="en-GB"><span class="bolum-baslik _idGenCharOverride-2">Duvarları camdan ev</span></p>
			<p class="alt20" xml:lang="en-GB"><span class="CharOverride-13">Oxford, 2002</span></p>
			<p class="paragraf"><span class="CharOverride-13">Üç kızdan her birinin evin farklı bir köşesini benimsediği kısa sürede ortaya çıktı. Şirin’in favori yeri banyoydu – bilhassa ayaklı antika küvet. Mumlar, banyo tozları, kremler, yağlarla bir sefa tapınağına dönüştürdü orayı. Akşam ritüeli olarak küveti ağzına kadar sıcak suyla doldurup içine baş döndürücü kokular katıyordu. Sonra da dergi okuyarak, müzik dinleyerek, tırnaklarını törpüleyerek, hayal kurarak bir saat kadar kalıyordu içinde.</span></p>
			<p class="paragraf"><span class="CharOverride-13">Mona’nın tercih ettiği yer mutfaktı. Erkenden kalkar, sabah namazını kaçırmazdı. Abdestini alır, büyükannesinin hediyesi olan ipek seccadesini serer; hem kendisi hem başkaları için dua ederdi – buna, ilahi bir nişaneye ihtiyacı olduğuna inandığı Şirin de dahildi. O nişanenin ne olacağının takdirini Allah’a bırakmıştı; en iyisini O bilirdi. Sonrasında aşağıya, mutfağa iner, herkese kahvaltı –</span><span class="CharOverride-13">krepler, omletler, hamur işleri– hazırlardı. Mahir ve hamarattı. </span></p>
			<p class="paragraf"><span class="CharOverride-13">Peri’ye gelince, onun özel yeri, odasındaki sayvanlı karyolaydı. Şirin’in verdiği, Mısır pamuğundan dokunmuş, tavşan kürkü kadar yumuşak çarşaf takımını da serince harika olmuştu. Burada ders çalışıyordu. Geceleri yatağına uzandığında, rüzgârın dışarıdaki kızılağacın dallarını hışırdatışına ya da uzaktaki nehrin akışına kulak veriyordu. Karşı duvarda gölgeler sessiz bir ritimle salınırdı. Ülkelerin –gerçek ya da hayali– haritalarını andıran şekiller görürdü orada; uğruna kaç binlerce insanın öldürüldüğü, kan üstüne kan dökülen topraklar. Hayal gücünün hızından ve yoğunluğundan yorgun düşer ve ertesi gün uyandığında her şeyin aynı kalacağı umuduyla uyuyakalırdı. </span></p>
			<p class="paragraf"><span class="CharOverride-13">Sabahları, uykusuna düşkün Şirin horuldarken, erken kalkan Mona namazını kılarken, Peri de koşuya çıkardı. Bedenini hızlanmaya zorlarken bir yandan Azur’u düşünürdü. Bu üç uyuşmaz kızı bir araya getirirken tam olarak ne ummuştu acaba? Bundan ne elde edecekti? Bu muammayı çözmeye uğraştıkça, daha çok içerliyor, kırgınlık safra gibi yükseliyordu boğazında. </span></p>
			<p class="paragraf"><span class="CharOverride-13">Evdeki husumetin çoğu mutfak masası etrafında dönüyordu, fırında pişen kurabiye kokuları arasında. Bir keresinde Şirin, daha fazla çekemeyeceğini haykırarak çıkıp gitti ama sonra akşam yemeğine geri geldi. Bir başka kez Mona yaptı aynısını. Tartışmalar ekseriya Tanrı, din, inanç, politika hakkındaydı. Bazen de oğlanlar ve seks üzerine. Mona evlenene kadar bakire kalmanın doğruluğuna inanıyor, aynı tavrı müstakbel kocasından da bekliyordu. Şirin ise bu fikirle toptan dalga geçiyordu. Tekeşliliğe de inanmıyordu. Taraflar özgür, yetişkin ve eşit olduğu müddetçe isteyen istediğiyle yatardı. Önemli olan dürüstlüktü. Peri’ye gelince, o ne bekâret dayatmasından hoşlandığı, ne de cinsellik konusunda rahat olabildiği için, arada bir yerdeydi. Her zamanki gibi. </span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Bir perşembe öğleden sonra eve dönen Peri, Mona ile Şirin’i hiç konuşmadan televizyonda bir kaos sahnesini izlerken buldu. Kamera, bağıran siren sesleri eşliğinde, savrularak sağa sola dönüyordu, yerlerde paramparça olmuş camlar ve kan vardı. Teröristler Tunus’taki bir sinagoğa saldırmışlardı. Patlayıcı dolu bir kamyon binanın tam önünde patlatılmış, on dokuz kişi ölmüştü. </span></p>
			<p class="paragraf"><span class="CharOverride-13">Mona dudaklarını ısırarak, “Allahım, ne olur kendine Müslüman diyen birileri olmasın bu korkunç şeyi yapanlar” dedi. Yüzü bembeyazdı. </span></p>
			<p class="paragraf"><span class="CharOverride-13">“Boş yere nefesini harcama” diye homurdandı Şirin.</span></p>
			<p class="paragraf"><span class="CharOverride-13">Mona buz gibi bir bakış attı. Yeniden konuşmaya başladığında sesindeki yumuşaklık kaybolmuştu. “Beni tiye mi alıyorsun sen?”</span></p>
			<p class="paragraf"><span class="CharOverride-13">“Seni değil, ettiğin duayı mantıksız buluyorum” diye karşılık verdi Şirin. “Olay olmuş bitmiş, üzerinden saatler geçmiş, geri çevirebilir misin?” </span></p>
			<p class="paragraf"><span class="CharOverride-13">“Uğraşma benimle” dedi Mona. </span></p>
			<p class="paragraf"><span class="CharOverride-13">Şirin omuzlarını silkti. “Gene birileri Tanrı’nın ismini kullanarak cana kıydı. Topluca ayaklanmamız gerek! Müslüman coğrafyada doğan kadınlar, bağnazlığa karşı bir reform hareketi başlatmalıyız! Ne reformu, devrim olmalı! Din insanlığa büyük zarar veriyor.”</span></p>
			<p class="paragraf"><span class="CharOverride-13">“Nasıl böyle genellersin? Bana da huzur veriyor!”</span></p>
			<p class="paragraf"><span class="CharOverride-13">“Tanrı algısını kendi çıkarları için kullanan insan kadar tehlikelisi yok bu dünyada” dedi Şirin. </span></p>
			<p class="paragraf"><span class="CharOverride-13">“Birkaç teröristin yaptığı vahşiliği bütün dindarlara mal edemezsin ki. Benim için din demek barış ve selamet demek!”</span></p>
			<p class="paragraf"><span class="CharOverride-13">“Benim içinse savaş ve husumet!”</span></p>
			<p class="paragraf"><span class="CharOverride-13">Mona’yla Şirin’in o geceki kavgası her zamankinden de hararetliydi. Giderek seslerini artırarak bağırdılar birbirlerine.</span></p>
			<p class="paragraf"><span class="CharOverride-13">Peri ise yemek yemeden odasına çekildi, kendini yatağa attı ve aşağıda devam eden bağırış çağırışı duymamak için kulaklarını kapattı.</span></p>
			<p class="paragraf"><span class="CharOverride-13">“Yarın sabah” diye düşündü, “kendileri de utanacak birbirlerine söyledikleri laflardan.” En azından öyle umuyordu.</span></p>
			<p class="paragraf"><span class="CharOverride-13">Ne var ki, büyük ihtimalle hatırlamayacaklardı bile. Şirin de unutacaktı, Mona da. Bir tek Peri hatırlayacaktı. Her bir kelimeyi ve her bir ithamı ve her bir jesti hafızasına kaydeden o olacaktı yalnızca. Çocukluğundan beri arşivciydi, koleksiyoncuydu; hüzünlü anıların, kapanmayan yaraların belgecisiydi. Biriktirdikleri, yüreğinde ağırlık yapsa da. </span></p>
			<p class="paragraf"><span class="CharOverride-13">Çocukken bir keresinde evlerinin önünde, yol kenarında araba çarpmış bir kirpi ölüsü bulmuştu. Annesi, hastalık filan bulaşmasın diye, ayağıyla itelemişti hayvanın cansız bedenini. Oysa Peri cenaze töreni düzenlemek istemişti talihsiz kirpiye, o da “cennete” gitsin diye. Kaşlarını kaldırmıştı Selma. Cennet sınırlı, ayrıcalıklı bir diyardı, ancak seçilmişlerin alınacağı. Hayvanların oraya gidemeyeceğini anlatmıştı.</span></p>
			<p class="paragraf"><span class="CharOverride-13">“Başka kimler gidemez peki anne?” diye sormuştu Peri.</span></p>
			<p class="paragraf"><span class="CharOverride-13">“Günahkârlar, dinimize mensup olmayanlar... Allah’ın verdiği cana kıyarak intihar edenler.”</span></p>
			<p class="paragraf"><span class="CharOverride-13">O akşam Peri dayanamayıp gizlice dışarı süzülmüştü; elleriyle çukur kazıp kirpiyi gömmüş, dili döndüğünce dua etmişti. Çıplak parmaklarıyla dokununca hayvanın ölüsüne, ürpermişti; sanki ondan bir şey geçmişti bedenine, benliğine. Gene de devam etmişti cenaze törenine. Böyleydi işte oldum olası, cennete gidemeyenler de arka kapıdan cennete alınsın isteyen duygusal bir kız...</span></p>
		</div>
	</body>
</html>