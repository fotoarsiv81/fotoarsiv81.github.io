<html xmlns="http://www.w3.org/1999/xhtml">
	<head>
		<title>1-14</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-14" xml:lang="en-GB"><span class="bolum-baslik _idGenCharOverride-2">Anlaşma</span></p>
			<p class="alt20" xml:lang="en-GB"><span class="CharOverride-13">İstanbul, 1990’lar</span></p>
			<p class="paragraf"><span class="CharOverride-13">Rol yapar insanların çoğu “inanç” söz konusu olunca. Sanki bugünkü fikirlerine her zaman inanmış gibi konuşurlar. Halbuki öyle değildir işin aslı. Nice mevsimlerden geçer insan büyürken; hem inanç, hem inançsızlık mevsimlerinden. Başka türlü nasıl evrilir ki zihin?</span></p>
			<p class="paragraf"><span class="CharOverride-13">Lise yılları boyunca Peri “iman” ile “imansızlık” arasında çok gidip geldi. Babasına bunu hiç söylemese de kalp krizi hadisesinden sonra bir müddet Tanrı’ya verdiği söze sadık kaldı. Her gece uyumadan önce, hararetle dua etti babasının sağlığı ve iyiliği için. Tanrı’nın gözünde babasına torpil olabilmek umuduyla “dindarlaşmayı</span><span class="CharOverride-13">” bile denedi bir ara. Akla mantığa sığmayan bir akitti kuşkusuz, ama Yaradan’la yapılan her akit biraz da öyle olmak durumunda değil miydi? </span></p>
			<p class="paragraf"><span class="CharOverride-13">Ne var ki dua etmenin hesaba katmadığı bir zorluğu vardı: Tek seslilik gerektiriyordu. Başından sonuna kadar tek, tutarlı bir çizgi! Oysa Peri ne zaman dua etmeye kalksa zihni katmanlara ayrılıyordu; içinden onlarca ses çıkıyordu, kimi iyi niyetle yakaran, kimi her şeyi sorgulayan, kimi umursamayan. İstenmeyen imgeler yağıyordu zihnine – ölüm, zulüm, soykırım, mezarlık, karanlık, bazen de seks içeren resimler. Öyle utanıyordu ki beynindeki sinemadan. Halbuki herkes ne güzel huşu içinde dua ediyordu; niçin o düşüncelerine mukayyet olamıyordu? Gözünün önünde canlanan nahoş resimlerin dualarını </span><span class="CharOverride-13">kirlettiği kaygısıyla sil baştan başlıyor, fena fikirler zihnini işgal etmeden evvel bitirebilmek için acele ediyordu. Duaları telaş üstüne kuruluydu. </span></p>
			<p class="paragraf"><span class="CharOverride-13">Evde tek başına uğraşmak yerine, başkalarıyla beraber Tanrı’ya yakarırsa içseslerini susturabilirdi belki. Birkaç kafa dengi arkadaşıyla beraber, başladılar civardaki camileri ziyaret etmeye. Yüksek, kemerli pencerelerden giren ışığın letafetine, avizelere, hat sanatı örneklerine, Sinan mimarisine hayrandı</span><span class="CharOverride-13">. Fakat kadınlara ayrılan bölümün ya en arkada bir yerlere sıkıştırılması ya da yukarıda, perdeler arkasına saklanması, her zaman gözlerden ırak, tecrit edilmiş, küçük, loş olması canını sıkıyordu. </span></p>
			<p class="paragraf"><span class="CharOverride-13">Bir keresinde orta yaşlı bir adam peşlerine takıldı, cami avlusunda dikildi karşılarına.</span></p>
			<p class="paragraf"><span class="CharOverride-13">“Sizin gibi liseli kızların namazı evde kılması daha uygundur” </span><span class="CharOverride-13">dedi fikrini soran olmuş gibi. Gözleri Peri’nin vücudunda dolaştı, göğüslerinde.</span></p>
			<p class="paragraf"><span class="CharOverride-13">“Burası Yaradan’ın evi değil mi? Kapısı herkese açık” diye itiraz etti Peri. </span></p>
			<p class="paragraf"><span class="CharOverride-13">Adam göğsünü şişirerek Peri’ye doğru bir adım attı. Bir hatırlatmaydı adeta bedeni, bir uyarı. “Bu cami erkeklere bile yetmiyor, cemaat sokağa taşıp kaldırımlarda dua ediyor. Okullu kızlara yer yok.” </span></p>
			<p class="paragraf"><span class="CharOverride-13">Peri, geçerken konuşmalarına kulak misafiri olan imamın onları savunmak için hiçbir şey dememesine üzüldü.</span></p>
			<p class="paragraf"><span class="CharOverride-13">Bir keresinde de Üsküdar’da tarihi bir caminin güzelliğini görebilmek için üst kattaki kadınlar bölümünü ayıran perdeleri açmaya kalktı. Erkekler ta aşağıdaydı, kimsenin onları gördüğü</span><span class="CharOverride-13"> yoktu. Buna rağmen, tepeden tırnağa çarşaf giymiş bir hanım ağzının içinde öfkeyle bir şeyler geveleyerek anında kapattı perdeleri. Demek kadınların gözden ırak olmasını isteyen sadece erkekler değildi. Bazı kadınlar da maalesef aynı zihniyetteydi.</span></p>
			<p class="paragraf"><span class="CharOverride-13">Denemişti Peri. Dindarlaşmayı</span><span class="CharOverride-13">, inançlı olmayı, annesine yakınlaşmayı denemişti bütün kalbiyle. Ama nüfus kâğıdında yazılı dinle arasında kapanmayan bir mesafe vardı. Kimliklere din hanesi koymak hangi akla hizmetti ki zaten? Yeni doğmuş bir bebeğin Müslüman mı, Hıristiyan mı, </span><span class="CharOverride-13">Yahudi mi, yoksa inançsız mı olduğuna kim karar verebilirdi? Bebeğin kendisi değil herhalde. Bebekken verilmeyen konuşma hakkı, büyüyünce de verilmiyordu aslında. Hep başkaları dolduruyordu bilgilerimizi bizim adımıza. </span></p>
			<p class="paragraf"><span class="CharOverride-13">Eğer din hanesini kendisi doldurabilseydi muhtemelen şöyle yazardı Peri: “Arafta.” “Mütereddit.” “Henüz karar vermemiş.</span><span class="CharOverride-13">” “Halen sorgulamakta.” Eğer kimileri cennete, kimileri cehenneme gidecekse, kendi yerinin “arada” olacağına emindi. Dini bütün insanlarla bu konuları konuşmaktan kaçınıyordu, çünkü onun kuşku ile inanç arasında mekik dokuduğunu anlar anlamaz başlıyorlardı telkinlere. “</span><span class="metin-italik" xml:lang="tr-TR">Filanca kitabı okudun mu? Şu duaları</span><span class="metin-italik" xml:lang="tr-TR"> her gün tekrarlarsan bütün şüphelerin kaybolur.</span><span class="CharOverride-13">” Ne kadar da ısrarcıydılar. Nasıl da kendilerinden emin. Kimileri için egolarını okşayan bir mükâfattı herhalde bir “imansızı” kendi dinlerine </span><span class="CharOverride-13">kazandırma arzusu. Puan kazanmayı mı umuyorlardı Tanrı katında? Peri anlamıyordu niçin bir yarış gibi algıladıklarını her şeyi. İnanç dediğin bireysel, kişisel, içedönük ve ö</span><span class="CharOverride-13">mür boyu süren bir seyrüsefer değil miydi? </span></p>
			<p class="paragraf"><span class="CharOverride-13">Babasının hediye ettiği günceye şöyle yazacaktı: </span><span class="metin-italik" xml:lang="tr-TR">Ben galiba hep araftayım. Belki de aynı anda çok fazla şeyi düşünüyor ama hiçbirini tutkuyla istemiyorum.</span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Peri’nin liseden birincilikle mezun olduğu gün, kahvaltıyı babasıyla ikisi beraber hazırladılar. Domatesleri doğrayıp, maydanozları</span><span class="CharOverride-13"> kıyıp, yumurtaları çırpıp, öyle baharatlı bir menemen yaptılar ki her lokması dillerinde delikler açtı sanki. Mensur’un ellerinin titremesi kötülemişti; soğan doğrarken parmağını kesti. Peri görmezden geldi, tıpkı mutfakta onlarla birlikte gezinen sisin içindeki bebeği görmezden geldiği gibi. </span></p>
			<p class="paragraf"><span class="CharOverride-13">Kahvaltı sonrası Mensur ile Peri, yurtdışındaki üniversitelere başvurmak isteyen öğrencilere aracılık eden bir ajansa uğrayacaklardı. Buraya daha önce defalarca gitmiş, ebeveynlerinin eşliğinde heyecanla oturan genç</span><span class="CharOverride-13"> adaylarla birlikte sıraya girmişlerdi. Yabancı üniversitelerin broşürlerine bakmışlardı uzun uzun. Bu broşürlerde Beyaz, Siyah, Asyalı... her ırktan öğrenci yan yana resmedilmişti. Her biri farklı ama hepsi mutlu görünüyordu. </span></p>
			<p class="paragraf"><span class="CharOverride-13">Ajansa arabayla gittiler. Mensur ısrar etti sürmekte, ne de olsa yakında satacaklardı arabay</span><span class="CharOverride-13">ı, tek arsaları olan zeytinliklerini satacakları gibi. Peri’nin okuması için birikimlerini gözden çıkarmıştı babas</span><span class="CharOverride-13">ı. Yolda, deniz üstüne inşa edilmesiyle nam salmış Kılıç Ali Paşa Camii’nin yanındaki trafik ışıklarında durdular. Martılar, inci taneleri gibi dizilmişti kubbenin çevresine. </span></p>
			<p class="paragraf"><span class="CharOverride-13">“Baba, nasıl oldu da hiçbir zaman dindar olmadın?” diye sordu Peri.</span></p>
			<p class="paragraf"><span class="CharOverride-13">“Nice sahte şeyh gördüm, nice asılsız vaaz duydum. En sonunda kendi yolumu kendim bulmaya karar verdim.”</span></p>
			<p class="paragraf"><span class="CharOverride-13">“Peki ya Tanrı? Yani, varlığına inanıyor musun?”</span></p>
			<p class="paragraf"><span class="CharOverride-13">“Tabii inanıyorum. Her ne kadar her yaptığına akıl sır erdiremesem de.” </span></p>
			<p class="paragraf"><span class="CharOverride-13">Muhtemelen Alman bir turist çift, caminin avlusunda fotoğraf çekiyordu. Uzun bir elbise giymiş</span><span class="CharOverride-13"> kadın, kapıda verilen eşarplarla başını, kollarını örtmüştü. Belki de ikaz edilmişti. Buna karşılık adam sandalet ve şortlar içindeydi. Onları göstererek içini çekti Mensur. “Kadın olsaydım, emin ol daha da eleştirel yaklaşırdım.”</span></p>
			<p class="paragraf"><span class="CharOverride-13">“Neden?” diye sordu Peri, yanıtın ne olduğunu tahmin etse de. </span></p>
			<p class="paragraf"><span class="CharOverride-13">“Çünkü erkek egemen bizdeki din kültürü. Kadına başka, erkeğe başka standartlar.”</span></p>
			<p class="paragraf"><span class="CharOverride-13">Yanlarında kırmızı</span><span class="CharOverride-13"> bir araba durdu, içinde iki delikanlı. Bangır bangır müzik çalıyordu sonuna dek açılmış sesle. </span></p>
			<p class="paragraf"><span class="CharOverride-13">Mensur iç çekti. “Ben aslında Bektaşi-Mevlevi-Melami geleneklerini pek severim. İnsana değer veren, kimseyi incitmeyen, herkesi bir gören, inceden inceye bağnazlarla dalga geçen o eski gelenekler kayboldu gitti. Kalmadı bu topraklarda. Sade bura mı? Hiçbir yerde kalmadı. Bastırıldı, susturuldu. Her şey politize oldu. Ne için? Din adına, dindarlık adına, insanı Tanrı’dan uzaklaştırıyorlar.”</span></p>
			<p class="paragraf"><span class="CharOverride-13">Işık yeşile döndü. Birkaç saniye önce –sonra değil– arkalarındaki arabalar korna çalmaya başlamıştı bile. Mensur gaza bastı. “Analarının karnında nasıl beklediler acaba?”</span></p>
			<p class="paragraf"><span class="CharOverride-13">“Babacım, inanç insana bir denge ve güvenlik hissi vermiyor mu?” diye sordu Peri.</span></p>
			<p class="paragraf"><span class="CharOverride-13">“Olabilir, ama nihayetinde hepimiz öleceğiz. Kalabalıklara, cemaatlere, cemiyetlere sığınmanın manası ne? İnsan yalnız doğar, yalnız ölür.”</span></p>
			<p class="paragraf"><span class="CharOverride-13">Peri bir şey demek için ağzını açtıysa da babası devam etti. “Küçükken bana ‘Cehenneme gitmezsin değil mi?’ diye sormuştun, hatırlıyor musun? Herhalde annen korkutmuştu seni.”</span></p>
			<p class="paragraf"><span class="CharOverride-13">“Sen de bana ‘Gitsem bile tünel kazıp çıkarım’ demiştin!”</span></p>
			<p class="paragraf"><span class="CharOverride-13">Mensur güldü. “Cennete gitmeye neden o kadar hevesli değilim, biliyor musun?”</span></p>
			<p class="paragraf"><span class="CharOverride-13">“Neden?”</span></p>
			<p class="paragraf"><span class="CharOverride-13">“Çünkü oraya gidecek olan tiplere bakıyorum – hani aksatmadan namazını kılan, orucunu tutan, işte her şeyi harfiyen yapanlara. Tabii bazıları çok doğru düzgün, onlar ayrı. Ama niceleri de duasını edip, sonra gidip rüşvet alıyor, dedikodu yapıyor, kem bakıyor. Ben de bunu anlamıyorum. Soruyorum kendime, eğer bu herifler cennete gidiyorsa, orada olmayı istiyor muyum diye. Kendi cehennemimde huzur içinde yanarım daha iyi.”</span></p>
			<p class="paragraf"><span class="CharOverride-13">Kaygılandı Peri. “Ah babacım, sakın böyle uluorta konuşma başkalarının yanında. Başına iş</span><span class="CharOverride-13"> alırsın.”</span></p>
			<p class="paragraf"><span class="CharOverride-13">“Merak etme canım, yalnız seninleyken düşüyor çenem. Bir de birkaç tek atınca. O bahsettiğin sofu tipler rakı masama oturmayacağına göre beni duymazlar. Güvende sayılırım.” Hüzünle gülümsedi.</span></p>
			<p class="paragraf"><span class="CharOverride-13">Kısa süre sonra Dolmabahçe Sarayı’nın yanından geçtiler. </span></p>
			<p class="paragraf"><span class="CharOverride-13">“Buradaki balıkların hikâyesini bilir misin?” diye sordu Mensur. </span></p>
			<p class="paragraf"><span class="CharOverride-13">Sultan Dördüncü</span><span class="CharOverride-13"> Murad, fırtınalı bir gecede, bulundukları yerden pek de uzak olmayan bir yerde oturmuş. Elinde, Nef’î’nin hiciv şiirlerini topladığı </span><span class="metin-italik" xml:lang="tr-TR">Sihâm-ı Kaza </span><span class="CharOverride-13">adlı divanı varmış. Daha okumaya başlar başlamaz, saray bahçesindeki ağaçlardan birine yıldırım düşmüş. Tedirgin olan sultan, kitabı denize atmakla kalmamış, aynı gece, Nef’î</span><span class="CharOverride-13">’nin, kadim düşmanlarınca cezalandırılmasına izin veren bir de mektup imzalamış. Birkaç gün sonra, şairin cesedini çıkarmışlar sulardan, kementle boğulmuş halde.</span></p>
			<p class="paragraf"><span class="CharOverride-13">“Cehaletin eline kudret geçmeyegörsün, bak işte o zaman korkacaksın” dedi Mensur. “Dünya muktedir cahillerden ve cahil muktedirlerden neler çekti.” Ardından başını sallayarak, “Boğaz’ın bu kısmında balıklar bu yüzden siyahtır işte” diye ekledi. “Mürekkep yuttukları için. Şiirlerden kelimeler, şairlerden et kopardılar.”</span></p>
			<p class="paragraf"><span class="CharOverride-13">Peri camdan dışarıya, güneşte parıldayan gümüşi sulara baktı. Ne o balıkları, ne de şairin başına gelenleri asla unutamayacaktı. Küçüklüğünden beri böyleydi. Hayatın oraya buraya saçtığı hüzün parçalarını bulur, özenle saklardı. Başkaları nasıl pul, peçete, madeni para koleksiyonu yaparsa, o da “hüzünler koleksiyonu” yapardı. </span></p>
			<p class="paragraf"><span class="CharOverride-13">Peri, babasının hikâyelerine bayılırdı. Onlarla büyümüştü. Ama bu hikâyelerdeki keder, teninin altına girmiş kıymık gibi batardı bazen. Atsa atamazdı, çıkarsa çıkaramazdı. Bazen her yanının </span><span class="CharOverride-13">–yalnız bedeninin değil, zihninin de– kıymıklarla kaplı olduğunu düşünürdü. </span></p>
			<p class="paragraf"><span class="CharOverride-13">“Niye bunlardan bahsediyorum yahu?” dedi Mensur yeni bir enerjiyle. “Oxford Üniversitesi’ni konuşsak ya! Vay be! Heyecanlı değil misin?”</span></p>
			<p class="paragraf"><span class="CharOverride-13">Peri gülümsedi. “Dur daha erken. Gideceğim kesin değil daha.”</span></p>
			<p class="paragraf"><span class="CharOverride-13">“Kesin!” dedi Mensur. “Başvurumuzu yaptık. Elemeleri geçtin. Kabul edileceksin, içime doğdu.”</span></p>
			<p class="paragraf"><span class="CharOverride-13">Yurtdışında başka üniversitelere de başvurmuşlardı ama bilhassa Oxford</span><span class="CharOverride-13">’ı istiyordu Mensur. Gençken, orada öğrenci olan bir hippi ile tanışmıştı İstanbul’da. Beraber Türkiye’yi dola</span><span class="CharOverride-13">şmışlardı haftalarca. İlk defa o zaman memleketine dışarıdan, bir başkasının göz</span><span class="CharOverride-13">ünden bakmıştı Mensur. Ona olağan gelen şeylerin bir yabancı için fevkalade olduğunu görerek şa</span><span class="CharOverride-13">şırmıştı. Türkiye’den sonra İran’a geçmişti hippi arkadaşı. Bir daha onu g</span><span class="CharOverride-13">örmese de hiç unutmamıştı.</span></p>
			<p class="paragraf"><span class="CharOverride-13">“Çok pahalı ama” dedi Peri.</span></p>
			<p class="paragraf"><span class="CharOverride-13">“Sen onu bana bırak. Mezun olunca artık bana bir yat al</span><span class="CharOverride-13">ırsın!”</span></p>
			<p class="paragraf"><span class="CharOverride-13">Göz göze geldiler. Peri kıkırdadı. Bu konuda konuşmamaya gayret etse de, Oxford Üniversitesi’ne kabul edilmeyi her şeyden çok istiyordu.</span></p>
			<p class="paragraf"><span class="CharOverride-13">“Babacım... sen annemin buna razı olacağına emin misin?” dedi Peri. Kaygısı </span><span class="CharOverride-13">yüzünden okunuyordu. “Konuştun mu onunla hiç?”</span></p>
			<p class="paragraf"><span class="CharOverride-13">“Henüz değil” diye itiraf etti Mensur. “Bir noktada konuşacağım. Kızı dünyanın en iyi üniversitesine gitmeye hak kazanacak, sevinmez mi? Sevinir elbet.”</span></p>
			<p class="paragraf"><span class="CharOverride-13">Oysa biliyordu ki Peri, itinayla yalan söylüyordu babası. Oxford Üniversitesi’ne başvurduklarını, aylardır burs almak için uğraştıklarını Selma’ya söylememişlerdi. Haftalar sonra kabul mektubu geldiğinde bile açmayacaklardı konuyu. </span></p>
			<p class="paragraf"><span class="CharOverride-13">Selma son ana kadar tek kızının, en genç evladının, İngiltere’ye okumaya gitmek üzere gizlice her türlü adımı </span><span class="CharOverride-13">attığını bilmeyecekti. </span></p>
		</div>
	</body>
</html>