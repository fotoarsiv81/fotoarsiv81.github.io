<html xmlns="http://www.w3.org/1999/xhtml">
	<head>
		<title>1-62</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-61" xml:lang="en-GB"><span class="bolum-baslik _idGenCharOverride-2">Yüreğinde Tanrı’dan geriye kalan boşluk </span></p>
			<p class="alt20" xml:lang="en-GB"><span class="CharOverride-13">Oxford, 2002</span></p>
			<p class="paragraf"><span class="CharOverride-13">John Radcliffe Hastanesi’nin psikiyatri servisinde bir odada gözlerini açtı. Buraya nasıl getirildiğini bilmiyor, hiçbir şey hatırlamıyordu. Uzun müddet nerede olduğunu anlayamadı. Renkler alabildiğine keskin, adeta saldırgandı; çarşafların beyazı fazla parlak, yatak örtüsünün mavisi fazla cırtlak, adeta fosforluydu. Pencerenin dışındaki gökyüzünün grisi, annesinin nazara karşı erittiği kurşun parçalarını hatırlatıyordu. Benek benek renkler dönüyordu önünde: cevizi, mercani, erguvani, gövezi, kâfuri. Beyninin içinde mırıltılar duyuyordu. Huzursuz olup, gözlerini yeniden kapatmayı denedi, belki sesler gider diye. Ama yan taraftaki hasta –altmış yaşlarında bir kadın– konuşmaya pek hevesliydi. </span></p>
			<p class="paragraf"><span class="CharOverride-13">“Aman nihayet! Sonunda uyandın evladım! Sonsuza dek uyuyacaksın sandım.”</span></p>
			<p class="paragraf"><span class="CharOverride-13">İçinden geldiği gibi, manik bir enerjiyle konuşarak, kırk yıldır evli olduğunu anlattı kadın; bu süre içinde o kadar çok intihar teşebbüsünde bulunup, hastaneye yatmıştı ki, bütün çalışanları, ailesi gibi tanıyordu artık. Sesi şişen bir balon gibi odayı dolduruyor, Peri’nin kulaklarının içindeki basıncı artırıyordu.</span></p>
			<p class="paragraf"><span class="CharOverride-13">“Yazık pek de gençsin. Bana bak, ilk mi bu, yoksa benim gibi tekrarcı mısın?” diye sordu kadın. </span></p>
			<p class="paragraf"><span class="CharOverride-13">Cevap vermedi Peri. Ağzında berbat bir kimyasal tat vardı. Boğazını temizlemeye, sesini bulmaya çalıştı. Başını iki yana salladı; konuşamıyordu. Önceki günün hatıraları canlandı; çarşafların içine gömülerek yüzünü pencereye döndü. Ne korkunç bir şey yapmıştı! Canına kıymaya kalkmıştı. Hayat boyu bir türlü üstünden atamadığı o değersizlik hissine yenik düşmüştü. Zamanla seçim olmaktan çıkıp mecburiyete, hatta lanete dönüşen yalnızlık... Göğsünün içindeki boşluk hissi o kadar derindi ki, yalnızca Tanrı’nın yokluğuyla kıyaslanabilirdi. Evet, belki de buydu mesele. Tanrı’nın yokluğunu içinde taşıyordu. Tevekkeli değil, ağır geliyordu.</span></p>
			<p class="paragraf"><span class="CharOverride-13">Babasını düşününce bir damla gözyaşı yuvarlandı yanağından aşağı. </span><span class="metin-italik" xml:lang="tr-TR">Sen benim akıllı kızımsın. </span><span class="CharOverride-13">Nalbantoğullarının medarı iftiharı, para pul denkleştirilerek Oxford’lara gönderilen örnek evlat, başarı yerine başarısızlık, gurur yerine utanç kaynağı olmuştu. İnsanın kendinden nefret etmesi kadar beter bir his yoktur. Ağlamaya başladı Peri. Onun için endişelenen diğer hasta düğmeye basarak hemşireyi çağırdı. Birkaç dakika sonra, kokusu tadından da tuhaf, ebruli bir sıvı içirdiler ona. Başını yastığına gömdü, gözkapakları ağırlaştı.</span></p>
			<p class="paragraf"><span class="CharOverride-13">O yarı hezeyan halinde gözünün önüne gelen tek yüz sisin içindeki bebeğinkiydi. Şimdi, tam ona ihtiyacı varken neredeydi acaba? Gerçekten var mıydı? Yani bağımsız, kendine ait bir iradeye sahip miydi? Yoksa hayal ürünü müydü? Peri’nin suçlulukla dolup taşan zihninin oynadığı bir oyun muydu yalnızca?</span></p>
			<p class="paragraf"><span class="CharOverride-13">Ana babasının büyürken ondan özenle sakladıkları, sadece bir kez Mensur’un yanlışlıkla ağzından kaçırdığı gerçeği öğrenmesi yıllarını almıştı. “</span><span class="metin-italik" xml:lang="tr-TR">Siz ikiniz yeni doğduğunuzda böyle yorulmuştum en son. Uykusuz gecelerde.” </span><span class="CharOverride-13">Evet, Selma’nın geç yaşta sürpriz bir şekilde hamile kaldığı doğruydu ama bir değil, iki bebek dünyaya getirmişti. Peri ve Poyraz. Gözbebeklerinde altuni hareler taşıyan bir kız, ruhunda sert rüzgârlar esen bir oğlan. </span></p>
			<p class="paragraf"><span class="CharOverride-13">Dört yaşındalarken, dingin bir öğleden sonra, Selma iki çocuğu kısa bir süre için kanepenin üstünde bırakarak mutfağa gitmişti. Erik reçeli yapıyordu. Pazardan bolca aldıkları meyvelerin bir kısmı sehpanın üstünde, kâse içindeydi; geri kalanı mutfak tezgâhında, kaynatılıp şekerlenip kavanozlanmayı bekliyordu. Eflatun bir enerji hâkimdi ortalığa. </span></p>
			<p class="paragraf"><span class="CharOverride-13">Çok geçmeden sıkılan Peri kanepeden halıya indi. Kâsedeki eriklere uzanıp bir tane aldı, merakla inceledikten sonra ısırdı. Ekşi buldu tadını. Fikrini değiştirerek erkek kardeşine uzattı, o da kabul etti bu armağanı. Sadece birkaç saniye sürdü her şey, daha fazla değil. Poyraz çiğnemeden yutmaya çalıştı koca bir parçayı. Nefes borusu tıkandı. Peri kardeşine yardım etmeye çalışmak istediyse de panikten donakaldı. Ayaklarından yukarıya buz kesti adeta. Kıpırdayamadı. </span></p>
			<p class="paragraf"><span class="CharOverride-13">Selma nihayet mutfaktan döndüğünde çok geçti artık, minik oğlu boğulmuştu; yüzü, onu öldüren meyveyle aynı rengi almıştı. </span></p>
			<p class="paragraf"><span class="CharOverride-13">Kardeşinin saniye saniye ölümüne tanıklık eden Peri şoka girmiş, zangır zangır titriyordu. Haftalarca, aylarca konuşmayacaktı. </span></p>
			<p class="paragraf"><span class="CharOverride-13">“Kardeşi boğulurken Peri neden bana seslenmedi? Niye beni çağırmadı?” diye bağırmıştı Selma, cenazeden sonra herkes evde toplandığında, etrafını saran konu komşuya. “Allahın belası kız! İkizinin ölümünü seyretti de kılını kıpırdatmadı!”</span></p>
			<p class="paragraf"><span class="CharOverride-13">“Deme öyle, bacım” demişti komşular. “Acından böyle konuşuyorsun.”</span></p>
			<p class="paragraf"><span class="CharOverride-13">Anne kızın arasındaki mesafe hiç kapanmayacaktı. </span><span class="metin-italik" xml:lang="tr-TR">Dört yaşında bir çocuk için ne kadar zor olabilir ki yardım istemek? Bana seslenmiş olsaydı, bir çığlık atsaydı, koşardım mutfaktan, kurtarırdım Poyraz’ı. </span><span class="CharOverride-13">Peri yüreğinin ta derinlerinde biliyordu ki annesi onu ilelebet ikizinin başına gelenlerden sorumlu tutacaktı. Zaten o da kendini suçluyordu. Utanç, pişmanlık, keder, değersizlik hissi hiçbir zaman yakasını bırakmayacaktı. Kaç kez ölmeyi düşünmüştü. Kendine sonlar biçmişti.</span></p>
			<p class="paragraf"><span class="CharOverride-13">Poyraz’ın vefatından sonra Mensur tam anlamıyla içmeye başlamış, Selma tarikat şeyhlerine gidecek kadar dindarlaşmıştı. Aynı trajedi ikisini zıt yönlere savurmuştu. Karıkocanın yıldızı bir daha asla barışmayacaktı. Bu yüzden, işte bu yüzden Peri, anne babasının dağılan evliliğinden de kendini sorumlu tutuyordu içten içe. Her şeyi o bozmuştu. </span></p>
			<p class="paragraf"><span class="CharOverride-13">Hissizlik. Peri’nin tek dileği buydu. Hatırlamamayı başarabilseydi keşke. Oysa ne kadar uğraşırsa uğraşsın, geçmiş katre katre sızıyordu çatlaklardan. O öğleden sonranın hatırası, ikiz kardeşinin hayaleti, sisler içinde ona eşlik ediyordu nereye gidersen gitsin. </span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Ertesi sabah, bir terapist Peri’yi yatağında ziyaret etti. Bakışları şefkatli, genç bir uzmandı. Her cümleden sonra “Ne dersin? Aklına yattı mı?” diye sormak gibi bir huyu vardı. Terapist ona yalnız olmadığını söyledi. Beraber çalışacaklardı. Yeni bir Peri yaratacaktı kendinden. Kendi ruhunun mimarı olacaktı. Tedavi görünce intihar eğilimi belki tamamen ortadan kalkmayacaktı ama bu eğilimle nasıl baş edeceğini öğrenmiş olacaktı. Fırtınadan bahseder gibi bahsediyordu intihar teşebbüsünden. Önüne geçemezdin ama elinde şemsiyen varsa, ıslanmamayı başarabilirdin pekâlâ. </span></p>
			<p class="paragraf"><span class="CharOverride-13">“Bir şey daha var” dedi terapist. “Kendini hazır hissettiğinde –zorlama yok– Azur isminde bir hoca hakkında sana birkaç soru soracaklar. Öğrencilere zorbalık ettiğine, seni üzdüğüne dair ithamlar var. Üniversite konuyu araştırıyor, hem senin hem herkesin iyiliği için. Hazır olduğunda, hiç acelesi yok, ifade vermen gerek. İsmin dosyada geçiyor. Ne dersin, aklına yattı mı?” </span></p>
			<p class="paragraf"><span class="CharOverride-13">İntihar teşebbüsünü Profesör Azur’un tetiklediğini düşünüyorlardı demek! Peri bunu duyunca şaşırdıysa da hiçbir şey demedi terapiste. Arkasına yaslandı. Kafası karman çormandı. Belki de haklılardı. Belki de Azur yüzündendi her şey. </span></p>
			<p class="paragraf"><span class="CharOverride-13">Bütün ömür boyu damla damla biriktirdiğimiz hüzünlere, kederlere sonradan tek bir kişinin sebep olduğunu sanmak ne büyük yanılsamadır. Ama insan beyni, kendini aldatmakta ustadır. </span></p>
		</div>
	</body>
</html>