<html xmlns="http://www.w3.org/1999/xhtml">
	<head>
		<title>1-40</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-39" xml:lang="en-GB"><span class="bolum-baslik _idGenCharOverride-2">Boş sayfa</span></p>
			<p class="alt20" xml:lang="en-GB"><span class="CharOverride-13">İstanbul, 2001</span></p>
			<p class="paragraf"><span class="CharOverride-13">“Sen yokken yeni komşular taşındı. Düzgün, namuslu bir aile”</span><span class="CharOverride-13"> dedi Selma. “Seninle yaşıt bir oğulları var. Nasıl akıllı bir çocuk, görsen; yakışıklı, terbiyeli...”</span></p>
			<p class="paragraf"><span class="CharOverride-13">“Anlaşıldı. Bana gene münasip bir koca buldun” diye homurdandı Peri.</span></p>
			<p class="paragraf"><span class="CharOverride-13">Oxford’daki ilk yılını bitirmiş, yaz tatilini İstanbul’da geçiriyordu. Annesi ikide bir şu ya da bu genç adamdan bahsedip duruyordu. Belli ki Selma’nın nazarında Peri’nin eğitimi, entelektüel bir uyanıştan ya da umut vaat eden bir kariyerin önkoşulundan ziyade, evlilik planlarında kısa bir ertelemeden ibaretti. </span></p>
			<p class="paragraf"><span class="CharOverride-13">“Kızı</span><span class="CharOverride-13"> rahat bırak” dedi Mensur. “Kafasını karıştırma. Dersleri var.”</span></p>
			<p class="paragraf"><span class="CharOverride-13">“Aman canım, bu oğlan da gayet iyi eğitimli” diye itiraz etti Selma. “Üniversiteye gidiyor. Şimdi nişanlanır, okulları bitince evlenirler. Kaybedeceği ne var ki?”</span></p>
			<p class="paragraf"><span class="CharOverride-13">“Hiiiç! Yalnızca özgürlüğüm, gençliğim, akıl ve ruh sağlığım” dedi Peri.</span></p>
			<p class="paragraf"><span class="CharOverride-13">“Aynı baban gibi konuşmaya başladın”</span><span class="CharOverride-13"> dedi Selma. “Bunu mu öğretiyorlar üniversitede? Ben senin mutluluğun için diyorum.”</span></p>
			<p class="paragraf"><span class="CharOverride-13">Konu kapanmıştı – şimdilik. </span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Yaz tatili göz açıp kapayıncaya kadar bitti. Selma münasip bir damat adayı aramaya devam ettiyse de planlarını kendine sakladı. Peri, evinden uzaklarda okuyan tüm gençler gibi, ailesinin tuhaflıklarını bir gözlemci gözüyle seyretti. Hem sevgi ve hasretle, hem de kapanmayan bir mesafeyle. </span></p>
			<p class="paragraf"><span class="CharOverride-13">Böylece yaz mevsimi sonlandı. Oxford’a dönmeden önce biraz alışveriş yapmak isteyen Peri, ılık bir İstanbul günü evden çıktı. İngiltere’de kılık kıyafet daha pahalı olduğundan temel ihtiyaçlarını buradan götürmek daha akıllıcaydı. Taksim yakınlarında otobüsten inip yürüdü. Cihangir’de gençlerin takıldığı bir kahvenin önünde bir kalabalığın toplandığını gördü. Kaldırımda durmuş, açık kapıdan içerideki televizyona bakıyorlardı. Geniş omuzlu bir adam ellerini alnına koymuştu, kaşları çatıktı. Atkuyruklu bir kız şoke olmuş gibi görünüyordu, vücudu kaskatıydı. Meraklanan Peri onlara doğru ilerledi.</span></p>
			<p class="paragraf"><span class="CharOverride-13">Derken televizyon ekranına takıldı gözleri: Bir uçak, masmavi gökyüzünde süzüldükten sonra bir gökdelene çarpıyordu. Ağır çekimde tekrar tekrar gösteriliyordu aynı sahne; her seferinde daha az gerçek görünüyordu oysa. Binadan duman bulutları yükseliyordu. Kâğıtlar uçuşuyordu havada amaçsızca, ipini kopartmış uçurtmalar gibi. Cisimler fırlıyordu binanın pencerelerinden. Bunlarının bazılarının cisim filan değil, ölüme atlayan insanlar olduğunu anladığında nutku tutuldu Peri’nin. </span></p>
			<p class="paragraf"><span class="CharOverride-13">“Amerikalılar...” diye söylendi yan tarafta duran adam. “Başkalarının işlerine burnunu sokarsan olacağı budur.”</span></p>
			<p class="paragraf"><span class="CharOverride-13">“Dünyayı</span><span class="CharOverride-13"> yönettiklerini sandılar” dedi gümüş halka küpeli bir kadın. “Şimdi anladılar Hanya’yı Konya’yı. Onlar da hepimiz gibi fani.”</span></p>
			<p class="paragraf"><span class="CharOverride-13">Çevresindeki konuşmalardan rahatsız oldu Peri. Komplo teorileri. Ne kadar da meraklıydı herkes teoriler üretmeye, daha henüz paylaşmamışken bir başkasının acısını. Halbuki o ekrana baktığında “Amerikalılar”, “Ruslar”, “filancalar”, “</span><span class="CharOverride-13">berikiler” değil, hayatları tarumar olmuş masum insanlar görüyordu. Kafasında uğuldayan sorularla, yürüyüp uzaklaştı oradan. </span><span class="metin-italik" xml:lang="tr-TR">Şirin’i aramalıyım </span><span class="CharOverride-13">diye düşündü kendi kendine. Arkadaşının özgüvenli sesini duyma ihtiyacıyla bir ankesörlü telefon buldu. </span></p>
			<p class="paragraf"><span class="CharOverride-13">“Şirin... benim Peri.”</span></p>
			<p class="paragraf"><span class="CharOverride-13">“Selam Farecik. Ne boktan dünya, ne korkunç di mi?”</span></p>
			<p class="paragraf"><span class="CharOverride-13">“İnanamıyorum olanlara” dedi Peri.</span></p>
			<p class="paragraf"><span class="CharOverride-13">“Dünyanın çivisi çıktı” dedi Şirin, neredeyse bağırarak. “Neden, çünkü birtakım bağnaz mahluklar Allah’ın adını kullanarak şiddet ve terör saçıyor. Böyle din mi olur! Bu yüzyıl kafayı yemiş. Dünya daha da beter olacak, göreceksin.”</span></p>
			<p class="paragraf"><span class="CharOverride-13">Peri o esnada telefonun altına sakız yapıştırılmış olduğunu fark etti – kim, niye yapardı ki böyle bir şey? Ufacık bir kötülük, ama kötülük yine de. </span></p>
			<p class="paragraf"><span class="CharOverride-13">“Felaket. Nasıl olur böyle bir şey?”</span></p>
			<p class="paragraf"><span class="CharOverride-13">“Eminim herkes bunu tartışıp duracak. Aylarca, hatta yıllarca. Gazeteciler, uzmanlar, akademisyenler. Ama aslında konuşacak bir şey yok. Dinler insanları kutuplara ayırıyor: ‘bizden olanlar-bizden olmayanlar’, ‘cennetlikler-cehennemlikler.’ İşte bunun sonucu tahammülsüzlük, onun sonucu nefret ve şiddet.”</span></p>
			<p class="paragraf"><span class="CharOverride-13">“Ama bu tespit haksızca değil mi? Karıncayı bile incitmeyecek bir sürü dindar insan var. Bu korkunçluğun sebebi din değil.”</span></p>
			<p class="paragraf"><span class="CharOverride-13">“Biliyor musun Farecik, bugün benim kafam da seninki kadar karışık. Derhal Azur’la konuşmam lazım, yoksa delireceğim.”</span></p>
			<p class="paragraf"><span class="CharOverride-13">Peri’nin içi hop etti. “Azur’la mı görüşeceksin? Ama daha dönem başlamadı.”</span></p>
			<p class="paragraf"><span class="CharOverride-13">“Bana ne? Yarın Oxford’a gidiyorum. Orada olduğunu biliyorum ya. Kapısına dayanırım. Hadi biletini değiştir, sen de erken gel.”</span></p>
			<p class="paragraf"><span class="CharOverride-13">Peri bu teklifin üzerinde durmadı. Hop diye bu saatte bilet bulsa bile aradaki fiyat farkını karşılayamazdı ki. Böyleydi zengin taifesi. Herkesin kendi yaşam standartlarına sahip olduklarını sanacak kadar kopuklardı gerçeklerden.</span></p>
			<p class="paragraf"><span class="CharOverride-13">Eve döndüğünde annesiyle babasını kendisi kadar şaşkın vaziyette, televizyon karşısında buldu. Ekranda tekrar tekrar aynı dehşet sahneleri gösteriliyordu. </span></p>
			<p class="paragraf"><span class="CharOverride-13">“Fanatikler dünyayı ele geçiriyor” dedi Mensur. İçmeye erken başlamıştı bu akşam. Düşünceliydi. Durgundu. Kızının Oxford’a gitmesi hususunda ilk kez tereddüt ediyordu. “Belki de seni yurtdışına göndermemeliyiz; artık hiçbir yer güvenli değil.”</span></p>
			<p class="paragraf"><span class="CharOverride-13">“Kader...” dedi Selma. “Eğer görünmez mürekkeple alnına yazıldıysa, ister burada ol, ister Çin-i Maçin’de, fark etmez. Miadı dolan gider.”</span></p>
			<p class="paragraf"><span class="CharOverride-13">Mensur bulmaca çözmek için kullandığı tükenmezkalemi kaptı. Alnına kambur kumbur rakamlarla “100” yazdı.</span></p>
			<p class="paragraf"><span class="CharOverride-13">“Ne yapıyorsun?” diye sordu Selma.</span></p>
			<p class="paragraf"><span class="CharOverride-13">“Kaderimi değiştiriyorum! Yüz yaşına kadar yaşayacağım.”</span></p>
			<p class="paragraf"><span class="CharOverride-13">Selma, kocasının saygısızlığından utanarak başını iki yana salladı. Peri onun cevaben ne söylediğini duyacak kadar kalmadı yanlarında. Annesiyle babasının kavgalarını dinleyecek sabrı yoktu.</span></p>
			<p class="paragraf"><span class="CharOverride-13">Kesif bir yalnızlık hissine kapılarak odasına gitti; güncesini çıkardı. Yazacak makul bir şeyler bulmaya çalıştıysa da bir türlü yapamadı. Bugün olmayacaktı. Kafasında dinle, inançla, Tanrı’yla ilgili o kadar çok soru vardı </span><span class="CharOverride-13">ki. Nasıl oluyordu da Tanrı, O’nun ismini kullanarak hem de, insanın insanı katletmesine izin veriyordu? Sayfaya bakakaldı, oradaki boşluğun bir benzerini kendi içinde duydu. </span></p>
			<p class="paragraf"><span class="CharOverride-13">Şirin Azur’la görüştüğünde, profesör ona ne diyecekti acaba? Ne konuşacaklardı? Camdan içeri uçuveren iskete gibi gizlice o odaya girip sarf ettikleri her kelimeyi dinlemeyi ne çok isterdi. Doğrusu onun da soracakları vardı. Hem de çok. Belki de Şirin bu semineri almasında ısrar etmekte haklıydı. Peri’nin acilen Tanrı üzerine okumaya ihtiyacı vardı. Yüce bir varlıkla ilgili yepyeni hakikatler keşfetmek için değil, kendi içindeki belirsizliklerle yüzleşmek, esas kendini keşfetmek için.</span></p>
		</div>
	</body>
</html>