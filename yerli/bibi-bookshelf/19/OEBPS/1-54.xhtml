<html xmlns="http://www.w3.org/1999/xhtml">
	<head>
		<title>1-54</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-53" xml:lang="en-GB"><span class="bolum-baslik _idGenCharOverride-2">Dansöz</span></p>
			<p class="alt20" xml:lang="en-GB"><span class="CharOverride-13">Oxford, 2002</span></p>
			<p class="paragraf"><span class="CharOverride-13">Peri camı açıp tenini okşayan serin havanın tadını çıkardı. Nihayet tatil bitip, yurt odasına döndüğü için mutluydu. Elinde bir kitapla yatağın üstüne oturup dizlerini kendine çekti. Azur bugünkü seminerde tüm öğrencilerden “Kant felsefesinde Tanrı fikri” üzerine bir makale okuyup yorumlamalarını istemişti. Sadece teologlar değil, felsefenin haşarı çocukları Nietzsche ve Darwin de, Kant’tan çok etkilenmişti. Çok yönlüydü Alman filozof. Peri, Kant’ın tıpkı İstanbul gibi olduğuna karar verdi: hercai, katmanlı, karışık. </span></p>
			<p class="paragraf"><span class="CharOverride-13">Tevekkeli değil, Azur seviyordu Kant’ı. O da karmaşıktı. İçinde bir koro taşıyordu adeta. Paneldeki kendinden emin tartışmacı; günlük hayatta sürekli ilgi görmeyi seven benmerkezci akademisyen; sınıfta göz korkutan ceberut hoca; ofiste talepkâr Engizisyon hâkimi; evinin mahremiyetinde ise kibar, müşfik ev sahibi... daha kaç değişik hali vardı? Peri’nin aklı, yılbaşı yemeğine ve sonrasında olanlara gitti. O günden beri kaçıyordu Darren’dan; halbuki oğlan defalarca aramış, her seferinde daha endişeli, hatta buruk mesajlar bırakmıştı. Haksızlık ediyordu ona Peri. Ama başka türlü davranmak ne içinden geliyordu, ne elinden. Dersleri ve kitapçıdaki yarı-zamanlı işi olmasa odasına kapanır, inzivaya çekilirdi hepten; tabii zırt pırt kapısını çalmak için bahaneler uyduran Şirin ve düzenli olarak görüştüğü Mona olmasa.</span></p>
			<p class="paragraf"><span class="CharOverride-13">Azur’a karşı hissettiği çekim yüzünden seminerler ıstırap vermeye başlamıştı. Adamın her hareketini, her sözünü okumaya çalışıyor, muhtemelen yanlış yorumluyordu. Nesnel bir nazarla bakamaz olmuştu hocasına. Her yerde ilahi işaretler gören bir kâhin gibi, en sıradan ve süfli şeylerin içinde bile gizli mesajlar arıyordu. Azur’u etkilemek istiyordu, hem de nasıl. O yüzden deli gibi okuyor, çalışıyordu. Ne var ki sınıfta midesi düğüm düğüm, suspus oturuyordu çoğu zaman. Aralarda diğer uca savruluyordu. Üstüne birden cesaret ya da gözü dönmüşlük geliyor, itiraz edip tartışıyor, meydan okuyup sorguluyor, sonra yeniden sessizliğe gömülüyordu. Bir sarkaçtı artık ruhu. Savruluyordu. </span></p>
			<p class="paragraf"><span class="CharOverride-13">Halbuki böyle şeylerin asla kendi başına gelmeyeceğini zannederdi. Kendinden yaşlı adamlara tutulan o saftirik kızlardan değildi o. Böylelerinin, hayatlarındaki eksik baba figürünün peşinde koştuklarını sanmıştı. Demek başkalarını yargılamakla hata yapmıştı. Onu Azur’a çeken şeyin ne olduğunu kimselere –kendisine bile</span><span class="CharOverride-13">– açıklayabileceğini sanmıyordu. Hocasına olan hislerini başkalarıyla paylaşmaya niyeti yoktu zaten. Çocukluğundan beri tuttuğu Tanrı güncesi gibi, sisin içindeki bebek gibi, Azur da dikkatle korunan bir sır haline gelmişti. Kimse bilmese de, uyumadan önce eline onun kitaplarından birini almayı, fonda çalan müzik eşliğinde, karanlıkta, parmağını profesörün adının harflerinde dolaştırmayı âdet edinmişti. Gün içinde Azur’un binasının yakınlarında takılıyor, belki oralardadır diye köşelerden kaçamak bakışlar atıyordu. Sabah kahvesini onun sıkça gittiği kafeden almak için yolunu değiştiriyordu, ama bir iki sefer onun geldiğini görünce, tuvalete kaçıp saklanmıştı. Tüm bu gülünç şeyleri yapıp dururken, bir diğer yanı, olan biteni hoşnutsuzlukla seyrediyor, bunun bir delilik mevsimi olduğunu ve yakında biteceğini umuyordu. </span></p>
			<p class="paragraf"><span class="CharOverride-13">Artık ne kendi düşüncelerine, ne de Kant’ınkilere tahammül edebilen Peri, spor ayakkabılarını giyerek gene koşuya çıktı. Soğuğa rağmen bir ferahlık, esenlik vardı havada; iyimserlik taneleri çiy kristalleri gibi asılıydı boşlukta. İstanbul’dan bu şehre ilk taşındığında ona tuhaf gelen sessizliğe şaşırmıyordu artık.</span></p>
			<p class="paragraf"><span class="CharOverride-13">Longwall Sokağı’nın köşesinde bir telefon kulübesi gördü. Arada iki saat fark olduğuna göre babası şimdi evde, sofrada olmalıydı. Ya yalnız, ya ahbaplarıyla.</span></p>
			<p class="paragraf"><span class="CharOverride-13">Mensur hemen açtı telefonu. “Alo?”</span></p>
			<p class="paragraf"><span class="CharOverride-13">“Babacım... affedersin, kötü bir zamanda mı aradım? Müsait misin?”</span></p>
			<p class="paragraf"><span class="CharOverride-13">“Peri, canım” dedi Mensur. Sesi titredi. “Ne demek müsait misin? Ne zaman istersen ara evladım. Keşke daha sık arasan.”</span></p>
			<p class="paragraf"><span class="CharOverride-13">Babasının üslubundaki şefkat soluğunu kesti Peri’nin.</span></p>
			<p class="paragraf"><span class="CharOverride-13">“İyi misin evladım?”</span></p>
			<p class="paragraf"><span class="CharOverride-13">“İyiyim” dedi Peri. “Annem nasıl?”</span></p>
			<p class="paragraf"><span class="CharOverride-13">“Odasında. Seslenmemi ister misin?”</span></p>
			<p class="paragraf"><span class="CharOverride-13">“Yok, başka zaman konuşurum.” Yumuşak bir sesle ekledi: “Seni çok özledim.”</span></p>
			<p class="paragraf"><span class="CharOverride-13">“Ah, beni ağlatacaksın şimdi.”</span></p>
			<p class="paragraf"><span class="CharOverride-13">“Bu sene yılbaşında evde olamadım diye berbat hissediyorum kendimi.”</span></p>
			<p class="paragraf"><span class="CharOverride-13">“Aman, yılbaşı kimin umurunda?” dedi Mensur. “Annen gene hindi pişirip pilavın dibini tutturdu. Patlamış mısır, kestane, mandalina yedik. Tombala oynadık; annen kazandı. Televizyonda dansöz seyrettik; ben seyrettim yani. İşte o kadar. Zaten dansözleri de azalttılar! Giderek dindarlaşıyor bu toplum. Usul usul kayıyor demokrasi altımızdan. Bir dansöz keyfimiz vardı, onu da çok görüyorlar yahu. Pabucumun ahlak bekçileri. Ulan göz benim, günahsa günah benim, ne demeye denetliyorsunuz televizyonlarımızı?”</span></p>
			<p class="paragraf"><span class="CharOverride-13">Sözünü etmediği şeyler de vardı elbette ama Peri yine de işitti onları: Mensur’un yılbaşı şerefine karısıyla kadeh tokuşturmaktaki ısrarını, dansöze el çırpmalarını, Selma’nın bunların hiçbirinden hoşlanmayıp surat asışını, kavgaya tutuşmalarını... Hepsini anladı. </span></p>
			<p class="paragraf"><span class="CharOverride-13">Sanki Peri’nin aklından geçenleri duymuş gibi, “Bir iki duble içtim tabii” dedi Mensur. “Ne derler bilirsin, nasıl başlarsa öyle devam edermiş yeni sene!”</span></p>
			<p class="paragraf"><span class="CharOverride-13">Peri’nin kalbi sıkıştı.</span></p>
			<p class="paragraf"><span class="CharOverride-13">“Gelemedin diye üzülme” diye devam etti Mensur. “Daha kutlayacak çok yıllarımız olacak. Okul her şeyden mühim.”</span></p>
			<p class="paragraf"><span class="metin-italik" xml:lang="tr-TR">Okul...</span><span class="CharOverride-13"> Üniversite ya da fakülte değil, okul. Kendileri pek eğitimli olmasalar da eğitime sonuna kadar inanan ve her şeylerini çocuklarının geleceğine yatıran sayısız ana baba için neredeyse kutsal niteliği olan o sihirli sözcük.</span></p>
			<p class="paragraf"><span class="CharOverride-13">“Abim nasıl?” diye sordu Peri. Hangi abisi olduğunu belirtmeye gerek duymadı. Hakan olduğu belliydi, çünkü Umut’tan nadiren söz ediyorlardı ve ettiklerinde de her zaman farklı bir ses tonuyla.</span></p>
			<p class="paragraf"><span class="CharOverride-13">“İyi, iyi. Bebek bekliyorlar.”</span></p>
			<p class="paragraf"><span class="CharOverride-13">“Ne? Sahi mi?”</span></p>
			<p class="paragraf"><span class="CharOverride-13">“Evet” dedi Mensur, sesini gururla yükselterek. “Oğlan.”</span></p>
			<p class="paragraf"><span class="CharOverride-13">Hastanedeki o berbat gecenin üstünden bir yıldan fazla geçmişti ama anısı hâlâ tazeydi. Dezenfektan kokusu, duvarlardaki kasvetli boya, gelinin avuç içlerindeki tırnak izleri... Ve şimdi Feride bu izdivacın meyvesini doğuracaktı. Annesinin sözleri zihninde yankılandı: </span><span class="metin-italik" xml:lang="tr-TR">Çoğu evlilikler çatlak temeller üstüne inşa edildi.</span></p>
			<p class="paragraf"><span class="CharOverride-13">“Babacım, ben böyle bir şeyi asla yapamam...”</span></p>
			<p class="paragraf"><span class="CharOverride-13">“Neyi?”</span></p>
			<p class="paragraf"><span class="CharOverride-13">“Bana kötü davranan biriyle evlenemem. Ya da evli kalamam.”</span></p>
			<p class="paragraf"><span class="CharOverride-13">Mensur usulca ofladı – yarı iç çekiş, yarı hak veriş. “Annen de, ben de seni çok seviyoruz” dedi; bir an duraksadı, ikisinin adını aynı solukta söylemeye alışık değildi. “Sen ne istersen, destekleriz. Yeter ki mutlu ol.”</span></p>
			<p class="paragraf"><span class="CharOverride-13">Peri’nin gözleri yaşardı. Nedense şefkat karşısında kırılganlaşırdı. Eli ayağına dolanırdı. </span></p>
			<p class="paragraf"><span class="CharOverride-13">“Ne oldu canım? Ağlıyor musun?”</span></p>
			<p class="paragraf"><span class="CharOverride-13">Soruyu duymazdan geldi Peri. “Ama baba... ya bir gün seni utandırırsam? Reddeder misin beni?”</span></p>
			<p class="paragraf"><span class="CharOverride-13">“O nasıl söz öyle? Ne olursa olsun, kendi kanım canım evladımı nasıl reddederim?” dedi Mensur. Şakaya vurdu işi, çünkü mizah merhemdi. “Damat diye eve çember sakallı bir yobaz getirmediğin sürece tabii. Bak ona dayanamam! Ha bir de, şu dövmeli, kıl yumağı müzisyenlerden biriyle evlenmezsin herhalde di mi? Ne diyorlardı onlara? Satanist mi? Metalci mi? Benim için sakıncası yok, ama zavallı annenin yüreğine iner. Yani takunyalı sofu kadızade ya da metalci satanist olmadıktan sonra koca seçeneğin çok.”</span></p>
			<p class="paragraf"><span class="CharOverride-13">Peri güldü. Babasının ona ıslık çalmayı, sakızdan balon şişirmeyi, ayçekirdeği kabuklarını dişleriyle çıtlatmayı öğrettiği zamanları hatırladı.</span></p>
			<p class="paragraf"><span class="CharOverride-13">“Cidden, kimmiş bu şanslı oğlan?” diye sordu Mensur.</span></p>
			<p class="paragraf"><span class="CharOverride-13">O son kelime, “oğlan” aklını başına getirdi Peri’nin. Babasının açısından, Peri sadece bir oğlanı, yani kendi yaşında birini sevebilirdi. Bir bilse hocasına gönlünü kaptırdığını!</span></p>
			<p class="paragraf"><span class="CharOverride-13">“Aman, bir öğrenci işte, ciddi bir şey değil. Ciddi şeyler için gencim daha.”</span></p>
			<p class="paragraf"><span class="CharOverride-13">“Elbette.” Rahatlamıştı Mensur. “Gelir geçer bunlar. Sen derslerine odaklan.”</span></p>
			<p class="paragraf"><span class="CharOverride-13">“Merak etme, çok çalışıyorum.”</span></p>
			<p class="paragraf"><span class="CharOverride-13">“Aferin sana. Ha, bir de bundan annene söz etme. Kadıncağızı kaygılandırmanın âlemi yok.”</span></p>
			<p class="paragraf"><span class="CharOverride-13">“Tabii ki etmem.”</span></p>
			<p class="paragraf"><span class="CharOverride-13">Telefonu kapattıktan sonra bir saat koştu Peri. Ayakları buzlu kaldırım taşlarında kaysa da yılmadı. Kendini o kadar zorladı ki yurda döndüğünde baldırları zonkluyor, boğazı her yutkunuşta acıyordu – berbat bir gribe yakalandığının işaretleri. Hemen yatıp uyudu; rüyasında hâlâ koşuyordu, elindeyse Şirin’in yazıp masasına bıraktığı ve yatmadan hemen önce okuduğu notu tutuyordu.</span></p>
			<p class="paragraf"><span class="metin-italik" xml:lang="tr-TR">“Farecik, tam bize göre bir ev buldum! Hazırlan, taşınıyoruz!”</span></p>
		</div>
	</body>
</html>