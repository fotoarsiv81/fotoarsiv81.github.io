<html xmlns="http://www.w3.org/1999/xhtml">
	<head>
		<title>1-46</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-45" xml:lang="en-GB"><span class="bolum-baslik _idGenCharOverride-2">Telesekreter</span></p>
			<p class="alt20" xml:lang="en-GB"><span class="CharOverride-13">İstanbul, 2016</span></p>
			<p class="paragraf"><span class="CharOverride-13">Konuklar medyumun içeri girmesini beklerken heyecanlı bir sessizlik düştü masaya. Ev sahibesinin çınlayan sesiyle adamı </span><span class="CharOverride-13">karşılayışını duyabiliyorlardı açık kapıdan.</span></p>
			<p class="paragraf"><span class="CharOverride-13">“Ah nerelerdesin? Gözümüz yollarda kaldı.”</span></p>
			<p class="paragraf"><span class="CharOverride-13">“Trafik! Tam bir kâbus” deyiverdi, genizden bir erkek sesi.</span></p>
			<p class="paragraf"><span class="CharOverride-13">“Bilmez miyiz” dedi işkadını. “Gel şekerim, içeride seni görmek için yanıp tutuşan insanlar var.”</span></p>
			<p class="paragraf"><span class="CharOverride-13">Birkaç saniye sonra, üzerinde koyu renk pantolon, beyaz gömlek ve başka bir çağa aitmiş gibi duran, altın rengi ve su yeşili şal desenli brokardan bir yelekle belirdi medyum. Yer yer hafifçe uzamış sakalı partiye gelirken yolda serpilmiş gibi görünüyordu. Küçük ve birbirine yakın gözleri, ince ve sivri bir burunla vurgulanan köşeli yüzü ve sanki sonradan hatırlanıp eklenmiş gibi duran çenesiyle av arayan sinsi bir tilkiyi andırıyordu.</span></p>
			<p class="paragraf"><span class="CharOverride-13">“Ne çok konuk varmış!” dedi adam içeri girer girmez. “Eğer hepiniz geleceğinizi okutmak istiyorsanız,</span><span class="CharOverride-13"> valla burada kamp kurmam gerekecek.”</span></p>
			<p class="paragraf"><span class="CharOverride-13">“Ay ne güzel, bizim eve yerleşirsin olur biter” dedi işkadını.</span></p>
			<p class="paragraf"><span class="CharOverride-13">“Yalnızca hanımlar ilgileniyor” dedi işadamı oturduğu köşeden. Ona kalsa hiçbir şey başkalarının fallarını dinlemek kadar sıkıcı olamazdı. Zaten o insanın kendi geleceğini kendisinin şekillendireceğine inanırdı. Karısı saçmalıklarıyla meşgulken, o da banka CEO’suyla baş </span><span class="CharOverride-13">başa konuşmak istiyordu aslında. Canını sıkan bir mesele vardı. “Hanımlar siz neden şöyle kanepelere geçmiyorsunuz? Orada daha rahat edersiniz” önerisinde bulundu.</span></p>
			<p class="paragraf"><span class="CharOverride-13">İşkadını, medyum ile kadınları deri kanepelere doğru yönlendirdi. Hizmetçiye işaret etti. “Yeni konuğumuza bir...”</span></p>
			<p class="paragraf"><span class="CharOverride-13">“Sıcak su yeterli” dedi medyum.</span></p>
			<p class="paragraf"><span class="CharOverride-13">“Bir içki almaz mısın? Vallahi darılırım.”</span></p>
			<p class="paragraf"><span class="CharOverride-13">“Vazifemi bitirince” dedi medyum kendinden emin bir edayla.</span></p>
			<p class="paragraf"><span class="CharOverride-13">Bu arada erkekler odanın öbür köşesine, bir sanat enstalasyonunun –dudakları rujlu ve başı fesli, dev bir prehistorik balık heykelinin–</span><span class="CharOverride-13"> altına toplaşmışlardı. Nihayet sosyetik hanımlardan kurtuldukları için artık gönül rahatlığıyla küfredebilir, purolarının dumanını kaygısızca üfleyebilirlerdi. İşadamı aynı hizmetçiye işaret etti. “Evladım, bize konyak-badem getir.”</span></p>
			<p class="paragraf"><span class="CharOverride-13">Herkesle birlikte masadan kalkan Peri salonun ortasında oyalandı. Bu tip durumlarda hep olduğu gibi kendini arada kalmış hissediyordu. İstanbul’daki sosyal toplantılarda sıkça yaşanan bu cinsiyet ayrışmasını sevmiyordu. Muhafazakâr ortamlarda bu ayrışma o dereceye varırdı</span><span class="CharOverride-13"> ki, evin farklı bölümlerine alınan erkeklerle kadınlar bütün akşamı birbirleriyle tek kelime konuşmadan geçirebilirlerdi. Çiftler mekâna vardıklarında birbirlerinden ayrılır, gecenin sonunda kapıdan çıkarken yeniden bir araya gelirlerdi. Liberal çevreler de tam olarak muaf değildi bu anlamsız uygulamadan. Yemekten sonra, kadınlar birbirlerinin tesellisine ve teminatına ihtiyaç duyarcasına bir köşede toplanırlardı. Çeşitli konularda çene çalarlardı: vitaminler, glütensiz tarifler; çocuklar ve yaz okulları; pilates, yoga, fitness; kamuya malum skandallar... Ünlülerden sanki ahbaplarıymış gibi, ahbaplarındansa sanki ünlüymüşler gibi söz ederlerdi.</span></p>
			<p class="paragraf"><span class="CharOverride-13">Peri’ye gelince, o, her ne kadar konuları daha iç karartıcı olsa da erkek muhabbetini kadınlarınkine tercih ederdi ekseriya. Eskiden hiç düşünmeden gidip erkeklere katılır, o sırada hangi konuda laklak ediyorlarsa, dahil oluverirdi: ekonomi, siyaset, futbol... Erkekler onu da yarı</span><span class="CharOverride-13"> kendilerinden sayar, varlığından rahatsız olmazlardı. Tabii o varken asla konuşmadıkları bir husus vardı: seks. Bu arada Peri’nin bu davranışı diğer kadınların dikkatini çeker, sinirine dokunurdu. Hatta bazı kadınların, onun kocalarının yanında oturmasından rahatsızlık duyduğunu şaşırarak fark etmişti Peri. Zamanla bu küçük isyanını terk etmişti – terk ettiği nice isyan gibi.</span></p>
			<p class="paragraf"><span class="CharOverride-13">Oysa şu anda ne erkekler ne kadınlar arasında olmak istiyordu; tek istediği yalnız kalmaktı. Terasa çıktı. Denizden yükselen serin meltemle ürperdi. Yosun kokusu geldi burnuna. Boğaz’ın karşısında, Anadolu yakasında, gökyüzü mavinin en koyu tonuna bürünmüştü. İncecik tülbent parçalarını </span><span class="CharOverride-13">çağrıştıran hafif bir sis yükseliyordu sulardan. Uzaklarda bir tekne sefere çıkmaya hazırlanıyordu. Balıkçıları düşündü Peri; avlarını ürkütmemek için seslerini kısmış, gözlerini rızıklarını çıkardıkları denize dikmiş, sert bakışlı, ketum balıkçıları. Bir yanı o teknede, o sükûnetin içinde olmayı istedi.</span></p>
			<p class="paragraf"><span class="CharOverride-13">Tam o sırada, Peri’nin istekleriyle dalga geçer gibi,</span><span class="CharOverride-13"> Avrupa yakasında bir yerlerde polis sirenleri delip geçti havayı. O orada durmuş manzarayı seyrederken, şehr-i şehrin bir yerlerinde birileri dövülmüş, birileri tartaklanmış, birileri tecavüze uğramıştı... hepsi bir an içinde. Ve evet –tam bu anda– birileri de âşık oluyordu.</span></p>
			<p class="paragraf"><span class="CharOverride-13">Sol avucunda kocasının telefonu vardı. Şirin’le konuşmayalı yıllar olmuştu. Numarası değişmiş olabilirdi. Numara doğru bile olsa Şirin’in onunla konuşmak isteyeceğinin garantisi yoktu. Ama denemeli, ne olursa olsun vazgeçmemeliydi. Mademki açmıştı</span><span class="CharOverride-13"> bu akşam geçmişin kutusunu, içinden çıkanlarla yüzleşmeliydi.</span></p>
			<p class="paragraf"><span class="CharOverride-13">Telefonu kurcalarken kişiler listesini taradı. Başparmağı, tanıdık bir ismin üstünde durakladı: Mensur. Yanında “Baba” yazıyordu. Ne tuhaftı halbuki düşününce. Mensur nasıl Adnan’ın babası olabilirdi ki sırf Adnan Peri’yle evlendi diye? Evlilik ritüelleri </span><span class="CharOverride-13">– eşinin ebeveyni otomatik olarak senin de annen baban oluyordu; sanki bir başkasının senebesene biriktirdiği sevgiler, hüsranlar, gücenmeler, sürtüşmeler... hepsi bir günde ve bir imzayla başkasına aktarılabilirmiş gibi. Ne kadar yapay, zorlamaydı evlilik dinamikleri. </span></p>
			<p class="paragraf"><span class="CharOverride-13">Demek kocası, ani ölümünden sonra Mensur’un adını silmemişti telefonundan. Belki de yaşlanmanın ilk emaresiydi bu – vefat etmiş dost ve akrabaları adres defterinden silmeyerek sanal varoluşlarını</span><span class="CharOverride-13"> devam ettirmelerine izin vermek. Belki silmeye kıyamadığımızdan, belki de gün gelip bizim de isim ve numaralarımızın silinecekler arasına ekleneceğini bildiğimizden. </span></p>
			<p class="paragraf"><span class="CharOverride-13">Çarçabuk annesinden aldığı numarayı tuşladı Peri. Bekledi, tüm uluslararası görüşmelerden önce yaşanan o kısacık boşluk. </span></p>
			<p class="paragraf"><span class="CharOverride-13">“Peri, geliyor musun?” diye bir ses yükseldi. </span></p>
			<p class="paragraf"><span class="CharOverride-13">Telefonu kulağına bastırarak arkasına döndü. Adnan, elinde bir su bardağıyla kapının çerçevesine yaslanarak başını</span><span class="CharOverride-13"> uzatmıştı. Babasının aksine kocasının içkici olmadığını ve asla da olmayacağını bilmek Peri’yi memnun etse de doğrusu bazen Adnan’ın dağıtmasını, kontrolü kaybetmesini istiyordu.</span></p>
			<p class="paragraf"><span class="CharOverride-13">“Herkes nerede olduğunu merak ediyor” dedi Adnan.</span></p>
			<p class="paragraf"><span class="CharOverride-13">Tam o sırada, ülkeler ve denizler ötesinde, İngiltere’de, muhtemelen bundan çok farklı bir evde telefon çalmaya başladı</span><span class="CharOverride-13">.</span></p>
			<p class="paragraf"><span class="CharOverride-13">“Hemen geliyorum” dedi Peri.</span></p>
			<p class="paragraf"><span class="CharOverride-13">Yüzü hafifçe gölgelenen Adnan başını salladı. “Peki canım. Gecikme.”</span></p>
			<p class="paragraf"><span class="CharOverride-13">Peri kocasının dönüp, şamata ve neşesi artmışa benzeyen konuklara doğru yürümesini seyretti. Saydı: Bir, iki, üç... Bir tık. Şirin’in sesini duymaya hazırlanırken kalbi duracakmış gibi oldu. Onun sesiydi gerçekten, ama soğuk ve mekanik bir versiyonu. Telesekreter.</span></p>
			<p class="paragraf"><span class="CharOverride-13">“Merhaba, Şirin’in telefonunu aradınız. Maalesef şu anda evde değilim. Eğer bana güzel şeyler söyleyecekseniz, lütfen sinyal sesinden sonra adınızı ve numaranızı</span><span class="CharOverride-13"> bırakın. Yok, eğer tatsız şeyler söyleyecekseniz, sinyal sesinden önce konuşun ki hiç duymayayım. Ha ha! Bir daha da aramayın!”</span></p>
			<p class="paragraf"><span class="CharOverride-13">Anında kapattı Peri. Telesekreterlerden ve o sahte cana yakınlıklarından nefret ederdi. Ama hemen yeniden tuşladı numarayı. Bu kez mesaj bıraktı. “Selam Şirin... Benim, Peri.” Sesindeki güçsüzlükten hoşlanmadı. “Benimle konuşmak istemiyor olabilirsin, seni suçlayamam. Yıllar geçti...” Yutkundu, ağzı tebeşir kadar kuruydu. “Azur’la konuşmam gerek. Beni affedip affetmediğini ondan duymalıyım.”</span></p>
			<p class="paragraf"><span class="CharOverride-13">Bir bip sesi duyuldu. Telefon kapandı. </span></p>
			<p class="paragraf"><span class="CharOverride-13">Peri, ağzından dökülen sözcükleri hazmetmeye çalışarak, öylece durdu kıpırdamadan. Nedense hafiflemiş hissediyordu kendini. Kaygılardan, keşke’lerden, bastırılmış arzulardan müteşekkil bir orkestra değildi zihni artık. Yapacağını yapmıştı. Şirin’i aramıştı. Sonucu ne olursa olsun, göğüs germeye hazırdı. Geceyi hissetti; dışında ya da etrafında değil, içinde, bağrında. Göğsünde büyüyor, ciğerlerinde yanıyor, damarlarında dolaşıyordu gece. İnsanın uzun zamandır taşıdığı bir korkuyla yüzleşmesi kadar harikulade bir hafiflik hissi yoktu. </span></p>
		</div>
	</body>
</html>