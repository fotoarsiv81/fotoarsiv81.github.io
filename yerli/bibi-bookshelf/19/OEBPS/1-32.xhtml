<html xmlns="http://www.w3.org/1999/xhtml">
	<head>
		<title>1-32</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-32" xml:lang="en-GB"><span class="bolum-baslik _idGenCharOverride-2">Üçüncü yol</span></p>
			<p class="alt20" xml:lang="en-GB"><span class="CharOverride-13">Oxford, 2000</span></p>
			<p class="paragraf"><span class="CharOverride-13">Peri, dağılmış</span><span class="CharOverride-13"> saçları ve alnında boncuk boncuk ter damlalarıyla hedefine ulaştığında güneş, ardında kehribar rengi basık bir gökyüzü bırakarak çoktan batmıştı. “Bir bilim katedrali” olarak tasarlanmış görkemli neo-gotik binaya soluk soluğa yaklaştı. Oxford’da mimari iki kategoriye ayrılıyordu: hatırlayan ve hayal eden. Doğa Tarihi Müzesi aynı anda hem hatırlayıp hem hayal edebilen eserlerdendi. Çakıl taşlarını ezerek yürürken, binayı hayranlıkla seyretti Peri.</span></p>
			<p class="paragraf"><span class="CharOverride-13">Ana girişte, sırtlarında parlak mavi gömlekler ve yüzlerinde sıkılmış ifadelerle, biri kız, biri oğlan, iki görevli öğrenci duruyordu.</span></p>
			<p class="paragraf"><span class="CharOverride-13">“Tartışmayı izlemek için geldim” dedi Peri, nefesini toparlamaya çalışarak.</span></p>
			<p class="paragraf"><span class="CharOverride-13">“Biletin var mı?” diye sordu oğlan. Kızıl saçlı, kepçe kulaklı, sırık gibi bir tipti. Çenesi biraz çıkıktı. </span></p>
			<p class="paragraf"><span class="CharOverride-13">“Ee... hayır”</span><span class="CharOverride-13"> dedi Peri kaygıyla. “Cüzdanım da yanımda değil.”</span></p>
			<p class="paragraf"><span class="CharOverride-13">“Olsa da fark etmezdi.” Başını iki yana salladı oğlan. “Haftalar önce tükendi biletler.”</span></p>
			<p class="paragraf"><span class="CharOverride-13">Kendini tutamadı Peri. “Ya, ama ta buraya kadar koştum!”</span></p>
			<p class="paragraf"><span class="CharOverride-13">Kız, Peri’nin içtenlikle verdiği bu yanıt karşısında anlayışla gülümsedi. “İnan ki bitmek üzere zaten, geç kaldın.”</span></p>
			<p class="paragraf"><span class="CharOverride-13">Bir umut ipliğine tutunarak, “Hiç</span><span class="CharOverride-13"> değilse bir göz atabilir miyim?” diye sordu Peri.</span></p>
			<p class="paragraf"><span class="CharOverride-13">Kız omuz silkti. İtiraz etmedi. Ama oğlan izin vermedi. “Olmaz, kurallara aykırı” dedi, beklenmedik şekilde kendini otorite konumunda bulan ve bundan sonuna dek faydalanmaya kararlı birinin çıkarcı ses tonuyla.</span></p>
			<p class="paragraf"><span class="CharOverride-13">“Tartışmanın tamamı kaydediliyor. Daha sonra ücretsiz gösterimi olacak” dedi kız.</span></p>
			<p class="paragraf"><span class="CharOverride-13">Peri tatmin olmamıştı. Yine de başını</span><span class="CharOverride-13"> salladı. “Peki, teşekkürler.”</span></p>
			<p class="paragraf"><span class="CharOverride-13">Arkasını döndü. Lambaların solgun ışığında somurturken, hayal kırıklığına uğramış bir çocuğu andırıyordu. Birisi ona içeri girmeyi neden bu kadar çok istediğini sorsa verebileceği tek yanıt vardı: sezgi. İçinden bir ses, bunca zaman aklını kurcalayan sorulardan önemli bir kısmının bu panelde ele alındığını söylüyordu. Bu sezgiden cesaretle, anayola doğru gitmek yerine oyalandı; bir yan kapı bulmak ümidiyle binanın etrafında dolandı. Omzunun üstünden girişe doğru tekrar baktığında beklenmedik bir şey fark etti: Görevli kız artık orada değildi. Öteki görevli oğlan ise birkaç saniye bekledi, sonra binaya girip gözden kayboldu.</span></p>
			<p class="paragraf"><span class="CharOverride-13">Peri ani bir dürtüyle harekete geçti. Kapının korumasız kalmasından faydalanarak müzeye girdi. Her zaman kurallara riayet ederdi halbuki. Birden deli cesareti gelmişti üzerine. İçeride dikkatle ilerledi; görevli oğlanın her an bir köşeden atlayıp onu dışarı</span><span class="CharOverride-13"> atmasından korktuğu için bütün duyuları tetikteydi. Ama kimse yolunu kesmedi. TANRI TARTIŞMASI yazan işaretleri izleyerek kısa sürede kendini büyük, kalabalık bir salonda buldu.</span></p>
			<p class="paragraf"><span class="CharOverride-13">Öğrencilerden ve akademisyenlerden müteşekkil bir izleyici topluluğu sıkışık sıralarda pürdikkat oturmuş, bakışlarını sahnedeki dört kişiye dikmişlerdi. İçlerinden biri BBC’de çalışan tanınmış bir gazeteciydi; tartışmanın moderatörlüğünü üstlenmişti. Diğer üçü konuşmacıydı. Peri onları dikkatle inceledi; hangisinin Profesör Azur olduğunu o kadar çok merak ediyordu ki! Başladı dinlemeye. </span></p>
			<p class="paragraf"><span class="CharOverride-13">İlk profesörün –zeki bakışlı, çekik gözlü, cılız bir adam– başı keldi. Galiba ne zaman hoşuna gitmeyen bir şey duysa hafif kırlaşmış sakalını çekiştiriyordu. Gri takım elbise, pembe kareli gömlek, kırmızı pantolon askısı, ince gülümsemesinin altından ara sıra kaçıveren hafif kavgacı ve nobran bir hali vardı.</span></p>
			<p class="paragraf"><span class="CharOverride-13">En yaşlıları olan diğer profesörün yüzü yayvan, yanakları al, saçları seyrekti. Heyecanlandığında içine çekmeyi unuttuğu koca bir göbeği vardı. Üzerindeki kızıl-kahve ceket adama ya dar geliyor ya sıkıntı veriyor olmalıydı, zira kambur oturuşundan ve dağınık bakışlarından rahatsızlık okunuyordu. Sahneye çıkıp Tanrı </span><span class="CharOverride-13">tartışmaktansa torunlarıyla evde zaman geçirmeyi tercih edecek tonton bir dede izlenimi bırakmıştı Peri’de.</span></p>
			<p class="paragraf"><span class="CharOverride-13">Üçüncü konuşmacı ise diğerlerinden ayrı olarak moderatörün solunda tek başına oturuyordu. Sarıya çalan kahverengi dalgalı saçları omuzlarına dökülüyordu; iri, neredeyse heybetliydi burnu. Çenesi köşeli, alnı genişçeydi. Saklı bir gülümsemeyle seyircileri süzerken, gözlük camları</span><span class="CharOverride-13">nın ardında uzak yıldızlar gibi ışıldıyordu gözleri. Yaşını kestirmek zorsa da, fiziği ve duruşu diğerlerinden daha genç olduğunu ele veriyordu. Peri, Şirin’in anlata anlata bitiremediği profesörün bu olduğundan emindi. </span></p>
			<p class="paragraf"><span class="CharOverride-13">“Muhteşem bir tartışma dinledik. Kışkırtıcı, düşündürücü fikirler duyduk. Kendim ve herkes adına konuşmacılarımıza teşekkür ediyorum” dedi nihayet moderatör. Yorulmuş bir hali vardı. Akademik kibarlık cilasının altında gerginlikler yaşandığını sezen Peri, kendisi gelmeden önce neler konuşulduğunu merak etti.</span></p>
			<p class="paragraf"><span class="CharOverride-13">“Şimdi söz hakkını </span><span class="CharOverride-13">dinleyicilere verme zamanı. Bazı temel kuralları hatırlatayım: Sorularınızı kısa ve öz tutun. Lütfen seyyar mikrofonu bekleyin, konuşmaya başlamadan önce kendinizi tanıtın.” </span></p>
			<p class="paragraf"><span class="CharOverride-13">Bir heyecan kıpırtısı, tıpkı bir buğday tarlasını yalayıp geçen esinti gibi yayıldı salona. Birkaç </span><span class="CharOverride-13">el derhal fırladı havaya; cesur ve atak olanlar belliydi.</span></p>
			<p class="paragraf"><span class="CharOverride-13">İlk sözü bir erkek öğrenci aldı. Kendini kısaca tanıttıktan sonra, Antik Yunan ve Eski Roma’dan başlayıp Ortaçağ’a kadar uzanan bir tarih ve felsefe incelemesine girişti. Her zaman çıkardı böyleleri. Soru sormaktan ziyade kendi nutuklarını atmaya hevesli birkaç seyirci olurdu. Oğlan Rönesans’a vardığında dinleyenler huzursuzlanmaya başlamıştı; gazeteci araya girdi. “Tamam da, soru sormaya niyetiniz var mı, yoksa bize vaaz mı vereceksiniz?”</span></p>
			<p class="paragraf"><span class="CharOverride-13">Kahkahalar yükseldi. Öğrenci kızardı; nihayet –hâlâ bir soru sormamış halde– mikrofonla vedalaşabildi. Tabii gönülsüzce. </span></p>
			<p class="paragraf"><span class="CharOverride-13">Ayağa kalkan bir sonraki kişi siyah cüppeli bir din adamıydı; belki bir Anglikan rahibiydi, Peri onları birbirlerinden ayıramıyordu. Paneli dinlemekten keyif aldığını ama ilk konuşmacıya katılmadığını söyledi. Dinin özgür tartışmaların önünde engel teşkil ettiği savı doğru değildi, Hıristiyan kilisesinin tarihi karşıt</span><span class="CharOverride-13"> örneklerle doluydu. Oxford da dahil olmak üzere, Avrupa’daki birçok üniversitenin tohumları teoloji üzerinden atılmıştı. Yani dini kurumlar üniversitelere evrilmişti. Ateistlerin kendi görüşlerini belirtmeye hakları vardı ama gerçekleri saptırmamak şartıyla. </span></p>
			<p class="paragraf"><span class="CharOverride-13">Peri anladı ki kel kafalı, sakallı profesör ateistti. Onunla din adamı arasında kısacık bir tartışma geçti. Profesör, dinin özgür tartışmanın yandaşı olmak bir yana, ezeli düşmanı</span><span class="CharOverride-13"> olduğunu söyledi. Spinoza hahamların öğretilerini sorguladığında kimse filozofun aklına övgüler yağdırmamıştı; aksine, onu sinagogdan ihraç etmişlerdi. Aynı davranış kalıbı Hıristiyanlık ve İslam tarihlerinde de mevcuttu. Kendini bilime ve açık fikirliliğe adamış biri olarak dinin sultası altına girmeye niyeti yoktu. </span></p>
			<p class="paragraf"><span class="CharOverride-13">Mikrofona uzanan bir sonraki dinleyici orta yaşlı, zarif bir kadındı. Tarih boyunca dini otoriteler tarafından yargılanan Doğulu ve Batılı filozoflardan örnekler verdi; bilim ile dinin katiyen yan yana duramayacağını söyledi. O da ikinci profesöre verdi veriştirdi. Peri anladı</span><span class="CharOverride-13"> ki tonton görünümlü konuşmacı, dindar bir akademisyendi. </span></p>
			<p class="paragraf"><span class="CharOverride-13">Ateist meslektaşı kadar güçlü bir hitabet yeteneği olmasa da, yoğun bir İrlanda aksanıyla konuşan ve her kelimeyi tadı çıkarılması gereken leziz bir yiyecekmiş gibi ağzında dolaştırıp vurgulayan ikinci profesörün yumuşak ama bezgin bir üslubu vardı. Din ile bilim arasında kan uyuşmazlığı olmadığını iddia etti. Kendi alanlarında mahir kimi bilim insanlarının, özel hayatlarında son derece inançlı olduklarını</span><span class="CharOverride-13"> biliyordu. Darwin’in de kendini ateist olarak görmediğini sözlerine ekledi. Günümüzde “sarsılmaz ateist” olarak yüceltilen birçok bilim insanı aslında teistti.</span></p>
			<p class="paragraf"><span class="CharOverride-13">Bu arada, boş bir koltuk bulamayan Peri bir duvara yaslanmıştı. Saçları alnına dökülen ve avucunu çenesine dayamış halde oturan, her konuşmayı dikkatle dinleyen Azur’u inceliyordu. Bu konumda uzun süre kalamayacaktı profesör. Zira bir sonraki soru ona yöneltilecekti. </span></p>
			<p class="paragraf"><span class="CharOverride-13">Ön sıradan genç</span><span class="CharOverride-13"> bir kadın ayağa kalktı. Geriye attığı omuzları ve tavandan vuran ışığın altında parlayan simsiyah atkuyruğuyla dimdik duruyordu. Arkadan bakınca bile hemen tanımıştı Peri onu: Şirin’di bu!</span></p>
			<p class="paragraf"><span class="CharOverride-13">“Profesör Azur, ben kendimi özgür, bağımsız bir ruh addediyorum. İçine doğduğum dinle, kültürle hiçbir zaman barışık olamadım. Din konusunda ahkâm kesenlerin ukalalığına dayanamıyorum. Hahamların, rahiplerin, imamların emin tavrından da hoşlanmıyorum. Basmakalıp laflar bana göre değil. Pardon ama, hiç işim olmaz. Sizin kitaplarınızda</span><span class="CharOverride-13"> öfkemi ve eleştirilerimi anlayan bir ses buluyorum. Hassas konulara tamamen önyargısız bakabiliyorsunuz. Eserlerinizi yazarken aklınızda nasıl bir okuyucu var?”</span></p>
			<p class="paragraf"><span class="CharOverride-13">Azur kadifemsi bir tebessümle başını yana eğdi. Sesi dingin; jestleri vurgulu, akıcı ve boldu. Ama Peri, profesörün söylediklerinin çoğunu kaçırdı. Zira tam o esnada mavi bir gömlek ilişti gözüne. Dışarıda gördüğü kızıl saçlı, kepçe kulaklı görevliydi bu. Oğlanın kendisini aradığından korkarak duvara doğru iyice büzüştü. Oysa genç adam, yüzünde su götürmez bir husumet ifadesiyle, ters ters sahneye bakıyordu; gözünü</span><span class="CharOverride-13"> özellikle bir konuşmacıya dikmişti: Azur’a!</span></p>
			<p class="paragraf"><span class="CharOverride-13">Şirin oturur oturmaz aynı oğlan ileri atılarak mikrofonu kızın elinden kaptı. Aralarında tuhaf bir gerilim yaşandıysa da Peri bulunduğu yerden tam olarak anlayamad</span><span class="CharOverride-13">ı. </span></p>
			<p class="paragraf"><span class="CharOverride-13">“Profesör Azur’a benim de bir sorum var!” diye bağırdı oğlan.</span></p>
			<p class="paragraf"><span class="CharOverride-13">Azur’un yüzü karardı. Başını ağır aksak sallayışından genç adamı tanıdığı anlaşılıyordu. “Dinliyorum Troy”</span><span class="CharOverride-13"> dedi buz gibi bir sesle.</span></p>
			<p class="paragraf"><span class="CharOverride-13">“Profesör, ilk kitaplarınızdan birinde, sanırım </span><span class="metin-italik" xml:lang="tr-TR">İkiliği Kırın</span><span class="CharOverride-13">’da, ne ateistlerle ne teistlerle tartışmaya girmek istediğinizi yazmıştınız. Ama şimdi bakıyorum da tam da bunu yapıyorsunuz! Yoksa karşımda bir klon mu var? Ne değişti? O zaman mı yanılmıştınız, yoksa şimdi mi hata yapıyorsunuz?”</span></p>
			<p class="paragraf"><span class="CharOverride-13">Soğuk bir özgüvenle baktı Azur oğlana. “Sözlerimi eleştireceksen evvela doğru alıntı</span><span class="CharOverride-13"> yapmalısın. Ateistlerle ve teistlerle asla tartışmam demedim. Benim dediğim...” Tek kaşını kaldırdı hınzırca. “Kimsenin yanında var mı kitap? Ne demiştim bakayım.”</span></p>
			<p class="paragraf"><span class="CharOverride-13">Kahkahalar patladı. Moderatör hemen bir kitap uzattı. Azur aradığı sayfayı çabucak buldu. “İşte burada!” Usulca boğazını temizleyerek –hem de bunu teatral bir şekilde yaparak–</span><span class="CharOverride-13"> okumaya başladı:</span></p>
			<p class="paragraf"><span class="metin-italik" xml:lang="tr-TR">“Katı teistlerin de, katı ateistlerin de Kesinliğin Egemenliği’ni terk etmeye hazır olmadığını defalarca görmüşsünüzdür. Bu iki kesim arasındaki anlaşmazlık, tekerrürden ibarettir. Birbirlerine aynı lafları döne döne tekrar eder dururlar. Bu bir nakaratlar döngüsüdür. Tanrı’nın var olup olmadığı tartışması kadar gereksiz, anlamsız ve sığ pek az tartışma mevcuttur. Buna tartışma denemez aslında.” </span><span class="CharOverride-13">Azur, kitabı kapatmadan önce boynunu uzatarak seyircileri taradı gözleriyle. Gerisini aklından okudu. “Entelektüel bir tartışmaya girmek âşık olmak gibidir. Öyle ki bittiğinde değişirsiniz, başka bir insan olursunuz. Karşınızdaki kişi de değişir tabii. Eğer fikrinizi gözden geçirmeye hazır değilseniz, kimseyle hiçbir konuda tartışmaya girmeyin. Sadece değişime açık insanlar gerçek anlamıyla münazara edebilir. Yoksa egolarımız zihnimizi kapatır. İllaki haklı olma arzusuyla konuşanlar asla diyalog kuramazlar. Geçmişte söylediğim buydu, şimdi de aynısını söylüyorum.”</span></p>
			<p class="paragraf"><span class="CharOverride-13">Yer yer alkışlar yükseldi dinleyicilerden. Moderatör atıldı: “Korkarım zamanımız bitmek üzere. Dinleyicilerden son bir soru alalım.”</span></p>
			<p class="paragraf"><span class="CharOverride-13">Yaşlı bir adam ayağa kalktı. “Saygıdeğer hocalarımıza Tanrı üzerine yazılmış en sevdikleri şiir hangisidir diye sorsam... İnanıp inanmamalarının bir önemi yok.”</span></p>
			<p class="paragraf"><span class="CharOverride-13">Dinleyiciler heyecanla kıpırdandılar oturdukları yerde.</span></p>
			<p class="paragraf"><span class="CharOverride-13">“Benim en sevdiğim şiir, gününe göre değişir” </span><span class="CharOverride-13">dedi ateist profesör. Lord Byron’ın </span><span class="metin-italik" xml:lang="tr-TR">Prometheus</span><span class="CharOverride-13">’undan birkaç dize okudu. </span></p>
			<p class="paragraf"><span class="CharOverride-13">“Şiir ezberleme konusunda hiç iyi değilimdir” dedi dindar profesör. O da T. S. Eliot’tan birkaç dize aktardı, hatırlayabildiğince. </span></p>
			<p class="paragraf"><span class="CharOverride-13">Sıra ona geldiği halde bir süre sessiz kaldı Azur. “Benimki Acem diyarının kadim şairi Hafız’dan” </span><span class="CharOverride-13">dedi. O kadar alçak sesle konuşuyordu ki, pek çok dinleyici gibi, Peri de onu duyabilmek için öne eğildi. </span></p>
			<p class="alt20" xml:lang="en-GB"><span class="CharOverride-13">  </span></p>
			<p class="Paragraph20"><span class="metin-italik" xml:lang="tr-TR">Ben Tanrı’dan o kadar çok şey öğrendim ki</span></p>
			<p class="paragraf"><span class="metin-italik" xml:lang="tr-TR">Artık kendimi ne Hıristiyan, ne Hindu, ne Müslüman,</span></p>
			<p class="paragraf"><span class="metin-italik" xml:lang="tr-TR">ne Budist, ne Musevi addediyorum...</span></p>
			<p class="paragraf"><span class="metin-italik" xml:lang="tr-TR">Hakikat bana o kadar çok açıldı ki</span></p>
			<p class="paragraf"><span class="metin-italik" xml:lang="tr-TR">Artık kendimi ne erkek, ne kadın, ne melek,</span></p>
			<p class="paragraf"><span class="metin-italik" xml:lang="tr-TR">Ne de hatta saf bir ruh sayıyorum...</span></p>
			<p class="alt20" xml:lang="en-GB"><span class="CharOverride-13">  </span></p>
			<p class="Paragraph20">Azur bu mısraları okurken gözlerini kaldırıp, seyircilerin üstünden ötelere baktı. O an Peri çok tuhaf bir hisse kapıldı. Sanki bu sözler, bu dizeler kendisi için sarf edilmişti. O kadar çok evhamı, endişesi, korkusu vardı ki ileride ne olacağına dair, bugünü yaşayamıyordu bile.</p>
			<p class="paragraf"><span class="CharOverride-13">Moderatör belli etmemeye çalışarak saatine göz attı. “Konuşmacıların her birinden son bir cümle alacak kadar zamanımız kaldı. Baylar, görüşlerinizi birer cümleyle özetlemenizi istesek ne dersiniz?”</span></p>
			<p class="paragraf"><span class="CharOverride-13">Ateist profesör şöyle dedi: “Ben bilinen bir alıntıyı tekrarlayarak bitirmek istiyorum: </span><span class="metin-italik" xml:lang="tr-TR">Din, karanlıktan korkanlar için uydurulmuş bir peri masalıdır.</span><span class="CharOverride-13">”</span></p>
			<p class="paragraf"><span class="CharOverride-13">“O halde, ateizm de aydınlıktan korkanlar için uydurulmuş bir peri masalıdır” diye karşılık verdi dindar Katolik profesör, İrlanda aksanıyla r’leri hafifçe bastırarak.</span></p>
			<p class="paragraf"><span class="CharOverride-13">Bütün başlar Azur’a döndü. “Ben peri masallarını</span><span class="CharOverride-13"> severim” dedi haylaz bir ifadeyle. “Meslektaşlarımın her ikisi de yanılıyor. Biri inancı yok etmek istiyor, diğeri kuşkuyu. Anlayamadıkları şey şu ki, insanın insan olmak için hem inanca hem kuşkuya ihtiyacı var. Onlar mutlaklık arıyor; bense diyorum ki mütereddit olmak nimettir. Mutlaklık donuk zihinlerin eseridir. Arayışlar ve kafa karışıklıkları ise zekâ belirtisidir. Bir mutlaklıktan bir başka mutlaklığa, bir katılıktan bir başka katılığa savrulmak zorunda değiliz. Bir üçüncü yol daha var! İkilemlerin ötesinde bir ba</span><span class="CharOverride-13">şka diyar. Orada buluşabiliriz.”</span></p>
			<p class="paragraf"><span class="CharOverride-13">Azur’un söylediklerinin yeni bir tartışmayı ateşlemesinden endişelenen moderatör hemen atıldı: “Ve tam bu noktada, değerli konuklarımıza teşekkür ederek panelimizi bitirmek istiyorum.” Bu etkinliğin gerek İngiliz, gerek Oxford tartışma geleneklerine mükemmel bir örnek olarak samimi, sansürsüz geçtiğini ekledi. “Konuşmacılarımızı sıcak bir alkışla uğurlayalım.”</span></p>
			<p class="paragraf"><span class="CharOverride-13">Dinleyiciler uzun süre alkışladılar. Derken nihayet sesler dindi. Profesörlerle konuşmaya hevesli olanlar önlere doğru geçmeye çalışırken, diğer dinleyiciler de aralarında fısıldaşıyorlardı. Geri kalanlarsa çıkışa doğru yönelmişlerdi. </span></p>
			<p class="paragraf"><span class="CharOverride-13">Peri sağda solda konuşulanlara kulak kabartarak güruhla birlikte ağır ağır ilerledi. Tam salondan çıkmadan önce arkasına dönerek sahneye bir bakış</span><span class="CharOverride-13"> fırlattı. Daha yaşlıca iki profesör birkaç tanıdıkla sohbet etmekteydi, moderatör notlarını evrak çantasına tıkmakla meşguldü. Dördüncü koltuğun, yani Azur’unkinin önünde ise hayranlarından oluşan uzunca bir kuyruk vardı. Peri kalabalıktan göremese de biliyordu ki Şirin de aralarındayd</span><span class="CharOverride-13">ı. </span></p>
		</div>
	</body>
</html>