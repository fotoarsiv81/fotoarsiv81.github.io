<html xmlns="http://www.w3.org/1999/xhtml">
	<head>
		<title>1-26</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-26" xml:lang="en-GB"><span class="bolum-baslik _idGenCharOverride-2">Kutlama</span></p>
			<p class="alt20" xml:lang="en-GB"><span class="CharOverride-13">Oxford, 2000</span></p>
			<p class="paragraf"><span class="CharOverride-13">Şirin’in yaş günüydü. Yirmi yaşına giriyordu. Turf Tavern adlı, yüzlerce yıllık, salaş bir </span><span class="metin-italik" xml:lang="tr-TR">pub</span><span class="CharOverride-13">’da yapıyordu kutlamayı. Peri partiye geç kalmıştı. Kolunun altına sıkıştırdığı armağanla hızlı hızlı yürüdü. Arkadaşına ne alacağı konusunda bir hayli düşünüp kıvrandıktan sonra Şirin’in seveceğini tahmin ettiği bir şey bulmuştu: parlak, ışıl ışıl boncuklarla süslenmiş bir kot ceket. Epeyce paraya mal olmuştu bu hediye ona.</span></p>
			<p class="paragraf"><span class="CharOverride-13">Duvarları meşe panelli, basık tavanlı mekâna girdiğinde, ılık bir nem sarmaladı Peri’yi. Nasıl da kalabalıktı içerisi! Şirin’in ne kadar popüler olduğunu bildiğinden büyük bir grup bekliyordu gerçi. Gürültücü arkadaşlardan oluşan bir güruh Şirin’in etrafını çevirmişti. Yanında yeni erkek arkadaşı vardı. </span></p>
			<p class="paragraf"><span class="CharOverride-13">Şirin, bir önceki erkek arkadaşını</span><span class="CharOverride-13"> –Fizik Bölümü ikinci sınıf öğrencisi, akıllı, kibar bir oğlan– ilişkilerini saat çizelgesine göre planladığı için terk etmişti. “Haftalık programını gördüğüm an herifi şutlamaya karar verdim” demişti. Sabah dersleri, kütüphane, spor salonu ve etüt saatlerinin hepsi kapatılmıştı. 4.15-5.15 aralığında Şirin’in adı yazıyordu. Cuma akşamları</span><span class="CharOverride-13"> ona ayrılmış bir aralık daha vardı. “Beni 7.30-10.30 arasına sıkıştırdığına inanabiliyor musun Farecik? Akşam yemeği, sinema, seks. Yok ya!” Peri bu lafları duyduğunda kızarmış, bocalamıştı. Şimdi bunları düşünerek arkadaşına doğru ilerledi.</span></p>
			<p class="paragraf"><span class="CharOverride-13">“Hey Peri!”</span></p>
			<p class="paragraf"><span class="CharOverride-13">Sedef pullu bluzu ve belini açıkta bırakan beyaz, dar kot pantolonuyla göz kamaştıran Şirin, hediyesini alıp, Peri’yi öptü. “Nerede kaldın yahu? Şeref misafirini kaçırdın. Biraz önce çıktı.”</span><span class="CharOverride-13"> </span></p>
			<p class="paragraf"><span class="CharOverride-13">“Kimden bahsediyorsun?”</span></p>
			<p class="paragraf"><span class="CharOverride-13">“Azur tabii ki!” dedi Şirin ışıldayan gözlerle. “Demin buradaydı. Süperdi! Şöyle bir uğrayıp kadeh kaldırdı ve gitti.”</span></p>
			<p class="paragraf"><span class="CharOverride-13">Şirin bir şeyler daha anlatmak ister gibiydi, ama birileri kızı kolundan çekiştirerek pastadaki mumları söndürmeye götürdü. Ayakta içki içip yüksek sesle konuşan şamatacı tiplerden hiçbirini tanımayan Peri etrafına bakındı. Tam o anda tanıdık bir suret görerek şaşırdı: Mona. Pantolon üstüne giydiği uzun kollu, haki tuniği ve aynı renkte başörtüsüyle köşede bir masada oturmuş,</span><span class="CharOverride-13"> suyunu yudumluyordu.</span></p>
			<p class="paragraf"><span class="CharOverride-13">“Selam Mona.”</span></p>
			<p class="paragraf"><span class="CharOverride-13">“Seni gördüğüme sevindim” dedi Mona; konuşacak birini bulduğu için rahatlamışa benziyordu.</span></p>
			<p class="paragraf"><span class="CharOverride-13">“Şirin’le ahbap olduğunuzu bilmiyordum” dedi Peri, Mona’nın yanına otururken.</span></p>
			<p class="paragraf"><span class="CharOverride-13">“Aslında arkadaş sayılmayız ama beni yaş gününe davet etti, ben de düşündüm ki...” dedi Mona giderek alçalan bir sesle.</span></p>
			<p class="paragraf"><span class="CharOverride-13">Peri anlamıştı kızın tam olarak dile getirmediği hakikati. Şirin bu şehirdeki en popüler öğrencilerden biriydi. Böyle biri seni davet edince kolay kolay geri çeviremezdin. Zaten Mona girişken, gözü pek kızdı. Bütün sıcakkanlılığı ve kendinden eminliğiyle, tam da ne bekleyeceğini bilmeden kalkıp gelmişti. Şimdiyse, bunca gürültücü, her an dağıtmaya hazır tipin arasında rahat değildi ama bunu belli etmek istemiyordu.</span></p>
			<p class="paragraf"><span class="CharOverride-13">Şirin’le arkadaşları büyük bir tantanayla eğlenirken, Mona ile Peri kenarda oturup sohbet ettiler. Birer dilim doğum günü pastası yemeyi ihmal etmeden. Peri, Mona’nın, feminizmin yanı sıra daha pek çok sosyal davayı desteklediğini öğrendi: Bosna’ya Yardım Kulübü, Filistin Barış</span><span class="CharOverride-13"> Kulübü, Sufi/Tasavvuf Çalışmaları Kulübü, Göç Çalışmaları Kulübü, Oxford İslam Topluluğu. Bütün bu kulüplere üyeydi kız. Çoğunda öncü bir rol alıyordu üstelik. Bir de müzik seviyordu, hip hop dinliyor, şarkı s</span><span class="CharOverride-13">özleri yazıyordu.</span></p>
			<p class="paragraf"><span class="CharOverride-13">“Vay canına, bunca etkinliğe nasıl zaman buluyorsun?”</span></p>
			<p class="paragraf"><span class="CharOverride-13">Mona omzunu silkti. “Mesele zamanı bulmakta değil, iyi </span><span class="metin-italik" xml:lang="tr-TR">organize etmekte</span><span class="CharOverride-13">. Allah niye bize beş vakit namazı farz kıldı? Sadece iman edelim diye değil, günlük hayatımızı en iyi şekilde düzenlemek için.”</span></p>
			<p class="paragraf"><span class="CharOverride-13">Babasının kalp krizinden sonraki dindar döneminde bile beş</span><span class="CharOverride-13"> vakit namaz kılmamış olan Peri dudaklarını büzdü. “Dininle çok barışık görünüyorsun.”</span></p>
			<p class="paragraf"><span class="CharOverride-13">“Kendimle barışığım” dedi Mona.</span></p>
			<p class="paragraf"><span class="CharOverride-13">Daha çok şey anlattı Mona, kendine, geçmişine, hayallerine dair. Nice sonra geriden gelen kahkahalarla bölündü sözleri. Birileri metrelik-bira yarışması için Şirin’in yeni erkek arkadaşına meydan okumuştu. 91 santimlik bardak tepeleme birayla doldurulmuştu. Oğlan şimdi bunu olabilecek en hızlı</span><span class="CharOverride-13"> şekilde içip bitirmek durumundaydı.</span></p>
			<p class="paragraf"><span class="CharOverride-13">Alkışlar, ıslıklar, bağırışlar yükseldi. Oğlan tam gaz koca içkiyi bitirmeyi başardı; gömleği sırılsıklam olmuştu. Gururla sırıttı. Tezahüratlar eşliğinde Şirin’in dudaklarına uzun ve ıslak bir öpücük kondurdu ama hemen ardından, kusmak için dışarıya koşması gerekti.</span></p>
			<p class="paragraf"><span class="CharOverride-13">Mona önüne baktı. “Ben artık gitsem iyi olur” dedi usulca.</span></p>
			<p class="paragraf"><span class="CharOverride-13">“Ben de seninle geleyim” dedi Peri.</span></p>
			<p class="paragraf"><span class="CharOverride-13">Aslında o, Mona gibi alkolden ya da öpüşmelerden rahatsız olmamıştı. Peri’nin rahatsızlığı başka türdendi. Başkalarının coşkusu karşısında oldum olası panikler, onlara ayak uyduramama korkusuyla bir kirpi gibi top olup, içine kapanırdı. Nedense kendini bildi bileli taşkın eğlencelerde hüzünlenirdi.</span></p>
			<p class="paragraf"><span class="CharOverride-13">Böylece Peri ile Mona, hiç kimse fark etmeden </span><span class="metin-italik" xml:lang="tr-TR">pub</span><span class="CharOverride-13">’dan ayrıldılar. Dolunay vardı. Taş Köprü’nün altından geçerek loş ara sokaklara daldılar.</span></p>
			<p class="paragraf"><span class="CharOverride-13">“Anlamıyorum” dedi Mona. “Şirin neden davet etti acaba beni?”</span></p>
			<p class="paragraf"><span class="CharOverride-13">Peri de aynı şeyi merak ediyordu aslında. “Yeni arkadaşlar edinmeyi seviyor.”</span></p>
			<p class="paragraf"><span class="CharOverride-13">Mona başını iki yana salladı. “Hayır, başka bir şey var. Tam ne olduğunu bilemiyorum. Birbirimizi epeydir tanırız ama beni sevmediğini hissetmişimdir hep... muhtemelen başörtüm yüzünden.”</span></p>
			<p class="paragraf"><span class="CharOverride-13">Şirin’in, annesine nasıl dik dik baktığını hatırlayan Peri bir şey demedi.</span></p>
			<p class="paragraf"><span class="CharOverride-13">“Eğer öyleyse, umurumda değil. Neden benimle arkadaş olmaya çalışıyor ki?” </span><span class="CharOverride-13">dedi Mona. Gururlu bir hiddet kaplamıştı yüz hatlarını. “Paranoyaklık mı ediyorum sence?”</span></p>
			<p class="paragraf"><span class="CharOverride-13">“Hayır” dedi Peri. “Yani evet, birazcık. Eminim iyi arkadaş olabilirsiniz.”</span></p>
			<p class="paragraf"><span class="CharOverride-13">“Bakalım, göreceğiz” dedi Mona. “Şirin bana Profesör Azur’un seminerini almamı söylüyor.”</span></p>
			<p class="paragraf"><span class="CharOverride-13">“Sahi mi?” dedi Peri merakla. Bedeni, aklının henüz kavrayamadığı bir tehlikeyi hissetmiş gibi gerildi. “Bana da aynısını yapıyor. Ha bire ‘Azur’a git’ diyor.”</span></p>
			<p class="paragraf"><span class="CharOverride-13">“Demek bir tek ben değilim...” dedi Mona; dikkati dağılmıştı. Sokağı işaret etti. “Her neyse, benim yurdum şu tarafta.” </span></p>
			<p class="paragraf"><span class="CharOverride-13">“Tamam, peki. İyi geceler.”</span></p>
			<p class="paragraf"><span class="CharOverride-13">“Sana da kardeş” </span><span class="CharOverride-13">dedi Mona. “Daha sık buluşmalıyız.”</span></p>
			<p class="paragraf"><span class="CharOverride-13">Böyle dedikten sonra Peri’nin elini iki eliyle birden tutarak sertçe salladı. Böyleydi demek Mona’nın vedalaşma tarzı. Sımsıkı, hatta hafif erkeksi. Ne kadar sağlam olduğunu göstermek istiyordu belki de. Gecenin içinde gözden kayboldu.</span></p>
			<p class="paragraf"><span class="CharOverride-13">Bir kez daha düşünceleriyle baş başa kaldı Peri. İleride, karanlığın içinde, sokak lambalarının sodyum sarısı ışığıyla aydınlanan birini fark etti; giysiler, kartonlar, naylon torbalarla tepeleme doldurulmuş paslı bir bebek arabasını iten bir dilenci kadındı bu; hiçbir yere varmayan o daimi yolculardan biri. Peri kadını dikkatle inceledi. Giysileri kirliydi ve bedenine yapışmıştı </span><span class="CharOverride-13">adeta nemli nemli; saçları kirden pasaktan keçe gibi olmuştu. Başka birtakım ayrıntıları da fark etti Peri: avuçlarındaki nasırları, sağ elmacıkkemiğindeki morluğu, gözlerinin etrafındaki şişliği. İstanbul’da insan sürekli karşılaşırdı böyle perişan yüzlerle. Kimisi köşelere büzülerek saklanırdı; kimi de yiyecek, para dilenirdi. Ama burada, Oxford’da, evsiz birini görmek tuhaftı; şehrin o zarif sükûnetiyle çok sert bir zıtlık teşkil ediyordu. </span></p>
			<p class="paragraf"><span class="CharOverride-13">Peri, kısa, kesik adımlarla yürüyen bu kadına doğru tuhaf bir çekim hissederek onu takip etmeye başladı. Rüzgârın yön değiştirmesiyle berbat bir koku doldurdu burun deliklerini. İdrar, ter ve dışkı karışımı bir esans. </span></p>
			<p class="paragraf"><span class="CharOverride-13">Bu arada dilenci hayali biriyle kavga ediyor, kendi kendine bağırıyordu. Sesi gergindi. “Sana kaç kere söyleyeceğim?” diye bağırdı. Yanıt beklerken yüzü sertleşti. Keyifle kıkırdadı sonra, ama öfkenin nüksetmesi uzun sürmedi. “Hayır, pislik herif!”</span></p>
			<p class="paragraf"><span class="CharOverride-13">Öyle bir mutsuzluk çöktü ki Peri’nin içine. Onu –geleceği parlak bir Oxford öğrencisini–</span><span class="CharOverride-13"> hayatta hiçbir şeyi olmayan şu kaçık kadıncağızdan ayıran tam olarak neydi? Toplumun kıyısında bir uçurum vardı belki de, insanların düşmekten korktuğu. Ya da bir yarık. Hiç ummadan insan bir yakadan bir yakaya geçebilirdi. Dün “aklıselim” olan, yarın “deli” damgası yiyebilirdi. Öylesine yakındı ki o uçuruma Peri. Biliyordu. </span></p>
			<p class="paragraf"><span class="CharOverride-13">Kadın aniden arkasına döndü; bakışları</span><span class="CharOverride-13"> Peri’yi delip geçti. “Beni mi arıyordun?” Nikotin lekeli dişlerini ortaya çıkararak sesli sesli güldü. “Yoksa Tanrı’yı mı?”</span></p>
			<p class="paragraf"><span class="CharOverride-13">Peri’nin beti benzi attı. Ne yanıt vereceğini bilemeden başını iki yana salladı. Kadına doğru bir iki adım attı, avucunu açarak hazırladığı paraları uzattı. Kadın çekip kaptı parayı, avın</span><span class="CharOverride-13">ı yutan kertenkele gibi hızla.</span></p>
			<p class="paragraf"><span class="CharOverride-13">Peri hemen arkasına döndü; yurduna doğru koşmaya başladı; attığı her adımın kendisini dilenci kadından uzaklaştırdığını umuyordu. Zira ikisinin de aynı dipsiz karanlığa, aynı katıksız deliliğe ait olduklarından emindi. </span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">O gece geç saate kadar oturup kitap okudu Peri. Sabaha karşı dışardaki çimenliğe baksaydı </span><span class="CharOverride-13">şayet, kapıları çoktan kapanmış olan yurda anahtarıyla girmeye çalışan, bunu başaramayınca dolgu topuklu ayakkabılarını çıkarıp, erkek arkadaşının yardımıyla üç buçuk metrelik taş duvarın üstünden atlayan; bu esnada dar beyaz kot pantolonunu boydan boya yırtan; bir çiçek tarhının içine popo üstü düşen; sonra da kalkıp giriş katında rastgele bir öğrencinin odasının camını çalarak binaya giriş yapan; bütün bunlar olurken sürekli kıkırdayan ve eski bir İran ezgisi mırıldanan zilzurna sarhoş </span><span class="CharOverride-13">ve dağıtmış vaziyetteki Şirin’i görebilirdi.</span></p>
		</div>
	</body>
</html>