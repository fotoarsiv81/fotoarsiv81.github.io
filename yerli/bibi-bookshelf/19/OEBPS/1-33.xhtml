<html xmlns="http://www.w3.org/1999/xhtml">
	<head>
		<title>1-33</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-33" xml:lang="en-GB"><span class="bolum-baslik _idGenCharOverride-2">Tehlike ikazı </span></p>
			<p class="alt20" xml:lang="en-GB"><span class="CharOverride-13">İstanbul-Oxford, 2001</span></p>
			<p class="paragraf"><span class="CharOverride-13">İlk dönem, nasıl geçtiğini bile anlayamadan bitmişti. Yılbaşı tatili için eve dönen Peri, babasının sağlığının kötüleştiğini ve annesinin temizlik merakının saplantı düzeyine sıçradığını fark etmemiş gibi davrandı. Yılbaşı gecesi, baba kız televizyon karşısında oturdu, bir yandan kestane yiyip, bir yandan dansöz seyrettiler – Mensur’un geleneksel yeni yıl kutlama biçimi. Selma her zamanki gibi erkenden odasına çekildi – uyumak için değil,</span><span class="CharOverride-13"> dua etmek için. Umut da, Hakan da evden ayrıldıklarından bir tek ikisi kalmışlardı, baba- kız; tıpkı eski günlerdeki gibi. Aralarındaki sessizliğin kendine özgü bir dili varmış gibi konuşmadan oturdular. Sadece ikisine has o eski alışkanlıkları özlemişlerdi – deniz kıyısında miskin yürüyüşleri, menemen yapmayı, penceredeki kaktüsün yanı başındaki portatif masada tavla oynamayı..</span><span class="CharOverride-13"> </span></p>
			<p class="alt20" xml:lang="en-GB"><span class="CharOverride-13">  </span></p>
			<p class="Paragraph20">Bir hafta sonra Oxford’a döndü Peri. İstanbul’a art arda iki kez seyahat etmek bütün parasını bitirdiğinden, yarı-zamanlı bir iş bulmaya kararlıydı. Aklında bir şey daha vardı: Profesör Azur ile tanışmak! </p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Yeni dönem taze hayaller ve kararlarla başladı. Peri akademik konularda tavsiye edinmek için danışmanından randevu aldı. Metal çerçeveli gözlüğü ve her daim zor bir denklemi kafasında çözmeye çalışıyormuş gibi dalgın bir hali olan Dr. Raymond kısa boylu, asık çehreli bir adamdı. Denetimindeki her öğrenciyi </span><span class="metin-italik" xml:lang="tr-TR">entelektüel kaynaklarını en mükemmel şekilde kullanmasını sağlayacak programı</span><span class="CharOverride-13"> bulmaya teşvik ettiğini söylerdi. Öğrenciler ona bu yüzden Bay Teşvik lakabını takmışlardı. </span></p>
			<p class="paragraf"><span class="CharOverride-13">Dr. Raymond Peri’ye ikinci yılında hangi dersleri alması gerektiği konusunda uzun uzun nasihat verdi. Çok da esneklik söz konusu değildi aslında. İzin verilen birkaç seçmeli dışında program neredeyse sabitti. </span></p>
			<p class="paragraf"><span class="CharOverride-13">“Almak istediğim bir ders daha var. Herkes harika olduğunu söylüyor” dedi Peri. “Yani herkes değil de bir arkadaşım öyle diyor.”</span></p>
			<p class="paragraf"><span class="CharOverride-13">“Peki, hangi dersmiş bu?” </span><span class="CharOverride-13">diye sordu Dr. Raymond, gözlüğünü çıkarırken. Yıllar içinde öğrencilerin birbirlerini yanlış yönlendirdiğine defalarca tanık olmuştu. Birine “harika” gelen ders, bir diğerini perişan edebiliyordu. Zaten gençler ha bire fikir değiştirmekte mahirdi. En sevdikleri beş şarkı her hafta nasıl farklıysa, dersler hakkındaki fikirleri de öylesine oynaktı işte. Dönem başında göklere çıkardıkları bir dersi dönem sonunda yerin dibine batırabiliyorlardı. Okuldaki yirmi üç </span><span class="CharOverride-13">yıllık hocalığı sonunda öğrenci takımına fazla seçenek vermemenin daha doğru olduğuna kanaat getirmişti. Seçenek ve kafa karışıklığı yapışık ikizler gibiydi.</span></p>
			<p class="paragraf"><span class="CharOverride-13">Danışmanının aklından geçen düşüncelerden habersiz, Peri devam etti: “Tanrı üzerine bir seminer. Profesörün adı Azur. Tanıyor musunuz?”</span></p>
			<p class="paragraf"><span class="CharOverride-13">Dr. Raymond’ın gülümsemeye sabitlenmiş dudakları neredeyse algılanamayacak kadar küçük bir hareketle aşağı </span><span class="CharOverride-13">kıvrıldı. Rahatsızlığını ele veren tek şey, bir kaşının hafifçe seğirmesi oldu. “Tanıyorum tabii; tanımayan var mı ki?”</span></p>
			<p class="paragraf"><span class="CharOverride-13">Peri bir an durakladı. İngilizler üstü kapalı konuşmakta ustaydı – bir sürü kültürel kod, çöz çözebilirsen. Türkler gibi öfkeyi öfkeyle, kıskançlığı kıskançlıkla, hiddeti hiddetle ifade etmiyorlardı ki. Hayır, onların konuşmaları </span><span class="CharOverride-13">katman katmandı. </span></p>
			<p class="paragraf"><span class="CharOverride-13">Bu arada Dr. Raymond, hassas bir konuyu irdelemenin en usturuplu yolunu arıyordu. Yeniden konuştuğunda her sözcüğü dikkatle seçti, tane tane söyledi. Tıpkı somurtkan bir çocuğa hayatın nahoş gerçeklerini izah eden bir baba gibi. “Bak Peri, bu seminerin senin için doğru tercih olacağından emin değilim.”</span></p>
			<p class="paragraf"><span class="CharOverride-13">“Ama seçmeli listesinde olduğu sürece ilgimi çeken herhangi bir dersi alabileceğimi söylemiştiniz; bu ders de listede.”</span></p>
			<p class="paragraf"><span class="CharOverride-13">“Hımm... Bana bu dersi niçin almak istediğini anlatabilir misin?”</span></p>
			<p class="paragraf"><span class="CharOverride-13">“Dersin konusu önemli benim için... ailevi nedenlerle.”</span></p>
			<p class="paragraf"><span class="CharOverride-13">“Ailevi nedenler mi?”</span></p>
			<p class="paragraf"><span class="CharOverride-13">“Evet, Tanrı tartışmalı bir konu evimizde. Ya da din demek daha doğru. Annem ve babam zıt görüşlere sahipler. Bense bu konuyu bilimsel ve akademik açıdan çalışmak istiyorum. Tarafsızca.”</span></p>
			<p class="paragraf"><span class="CharOverride-13">Dr. Raymond gırtlağını temizledi. “Dünyanın en büyük kitap koleksiyonuna sahip olmak gibi bir şansımız var burada; Tanrı hakkında dilediğin kadar okuyabilirsin.”</span></p>
			<p class="paragraf"><span class="CharOverride-13">“Ama bunu uzman bir profesör rehberliğinde yapmak daha iyi olmaz mı?”</span></p>
			<p class="paragraf"><span class="CharOverride-13">Dr. Raymond bu soruyu yanıtlamak istemedi. “Burada söz konusu olan profesör... eee... Azur... son derece bilgili, donanımlı... ama öğretme teknikleri,</span><span class="CharOverride-13"> alışılmışın biraz dışında. Yani öğrencileri ikiye bölen bir ders bu: Bazıları çok seviyor ama bazıları da aşırı mutsuz oluyor. Sonra bana gelip şikâyet ediyorlar.”</span></p>
			<p class="paragraf"><span class="CharOverride-13">Peri kıpırdamadan oturuyordu. Tuhaftır, danışmanının isteksizliği onun merakını daha da artırmıştı; artık iyice hevesliydi bu dersi alma konusunda.</span></p>
			<p class="paragraf"><span class="CharOverride-13">“Unutma ki bu küçük bir sınıf. Azur az sayıda öğrenciyi kabul eder; sonra da onlardan bütün seminer serisini iki dönem içinde bitirmelerini bekler. Çok çalışmak gerek.”</span></p>
			<p class="paragraf"><span class="CharOverride-13">“Çalışmaktan imtina etmem” dedi Peri.</span></p>
			<p class="paragraf"><span class="CharOverride-13">Dr. Raymond iç </span><span class="CharOverride-13">geçirdi. “Peki, gidip Azur’la konuş, dersin yazılı tanımını göstermesini talep et.” Usulca ekledi: “Tabii eğer bir ders tanımı varsa.”</span></p>
			<p class="paragraf"><span class="CharOverride-13">“Ne demek istiyorsunuz hocam?”</span></p>
			<p class="paragraf"><span class="CharOverride-13">Dr. Raymond duraksadı, genelde güleç olan yüzünde bir huzursuzluk dolaştı. Derken, Oxford’da bunca yıl daha evvel hiç yapmadığı bir şeyi yaptı: İlk kez bir öğrencinin yanında bir meslektaşının arkasından olumsuz konuştu. “Bak, Profesör Azur biraz sıra dışı, tuhaf biri olarak bilinir. Kurallara uymaz. Öğrencileri zorlar. Onun gibi ‘dâhilerin’ </span><span class="CharOverride-13">sıradan insanların kural ve kaidelerine uyması gerekmediğini düşünür.”</span></p>
			<p class="paragraf"><span class="CharOverride-13">“Peki...” dedi Peri merakla, “doğru mu?”</span></p>
			<p class="paragraf"><span class="CharOverride-13">“Ne doğru mu?”</span></p>
			<p class="paragraf"><span class="CharOverride-13">“Gerçekten dâhi mi?”</span></p>
			<p class="paragraf"><span class="CharOverride-13">Dr. Raymond alaycılığının yanlış anlaşıldığını </span><span class="CharOverride-13">fark etti. “İroni yapmak istedim.”</span></p>
			<p class="paragraf"><span class="CharOverride-13">“Şaka yani? Anlıyorum...”</span></p>
			<p class="paragraf"><span class="CharOverride-13">“Acele etme, sakin ol” dedi Dr. Raymond. Gözlüğünü yeniden takarak konuşmanın bittiğini işaret etti. “Önce bir bak bakalım, ders tanımını nasıl bulacaksın. Tereddüt edersen gel yine konuş benimle, başka bir seçenek buluruz. Daha uygun bir ders.”</span></p>
			<p class="paragraf"><span class="CharOverride-13">Yalnızca duymak istediğini duyan Peri ayağa fırladı. “Teşekkür ederim hocam!”</span></p>
			<p class="paragraf"><span class="CharOverride-13">Peri çıktıktan sonra danışmanı dudaklarını büzerek düşünceli düşünceli durdu. Çenesi gerilmiş, burun delikleri açılmış, parmakları çenesinin altında kenetlenmiş halde hareketsizce oturdu. Sonunda, elinden geleni yaptığına karar vererek omuzlarını silkti. Eğer o şapşal kız başından büyük işlere kalkışırsa bunun tek suçlusu kendisiydi. </span></p>
		</div>
	</body>
</html>