<html xmlns="http://www.w3.org/1999/xhtml">
	<head>
		<title>1-29</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-29" xml:lang="en-GB"><span class="bolum-baslik _idGenCharOverride-2">Hastane</span></p>
			<p class="alt20" xml:lang="en-GB"><span class="CharOverride-13">İstanbul, 2000</span></p>
			<p class="paragraf"><span class="CharOverride-13">Eve vardıklarında, yeni evlilere ebeveyn yatak odası verildi, gelinin ana babasıysa Peri’nin odasına yerleştirildi. Böylece Selma’yla Mensur’a oğullarının odasında yatmaktan ve yıllar sonra ilk kez aynı yatağı paylaşmaktan başka seçenek kalmamıştı. Peri ise oturma odasındaki kanepede idare edecekti.</span></p>
			<p class="paragraf"><span class="CharOverride-13">Peri dişlerini bile fırçalayamadan, başını yastığa koyar koymaz, bir yorgunluk dalgasının üstüne çöktüğünü hissetti. Uykuyla uyanıklık arasında, uzak mırıltılar –</span><span class="CharOverride-13">son ışıklar da kapatılmadan önce havada uçuşan birkaç kelime– çalındı kulağına. Birisi dua ediyordu. Kim olduğunu tahmin etmeye çalıştı ama ne yaşı vardı duyduğu sesin, ne de cinsiyeti. Belki de düş görmeye başlamıştı. Koridordaki camili minareli duvar saatinin ninni gibi gelen tik taklarını dinleyerek, göğsü</span><span class="CharOverride-13"> her solukta inip kalkarak, öylece dalıp gitti. </span></p>
			<p class="paragraf"><span class="CharOverride-13">Bir saat sonra –belki daha fazla– sıçrayarak uyandı. Bir ses duyduğunu sandı ama emin olamadı. Dirseğine dayanarak doğruldu, kaskatı ve hareketsizdi. Kulak kesilmiş beklerken, o mu karanlığı dinliyordu, karanlık mı onu, bilemedi bir an. Soluğunu tutarak kalp atışlarını </span><span class="CharOverride-13">saydı: üç, dört, beş... Ses yine geldi. Birisi ağlıyordu. Hıçkırıklar arasında, fırtına öncesi ortalıkta dolanan karasineklerin vızıltısını andıran sabit bir mırıltı duyuluyordu arkadan. Derken bir kapı açıldı, sertçe kapandı; şayet cereyan değilse tek bir sebebi olabilirdi: bir öfke patlaması.</span></p>
			<p class="paragraf"><span class="CharOverride-13">Kötü bir şeyler olduğunu sezse de, kendi kendine geçeceği umuduyla geri yattı. Ama sesler daha da arttı. Fısıltılar yükselip bağırtı oldu, ayak sesleri koridor boyunca yankılandı ve fondaki hıçkırıklar yakarışlara dönüştü. </span></p>
			<p class="paragraf"><span class="CharOverride-13">“Ne oluyor yahu?” dedi Peri yataktan kalkarken; korkulu sesi ondan önce ulaştı evin derinliklerine. </span></p>
			<p class="paragraf"><span class="CharOverride-13">Annesiyle babasının yattığı odaya vardı. Selma kalkmıştı, yüzü kâğıt gibi beyazdı. Babası ellerini arkasında kenetlemiş, ileri geri volta atıyordu. Abisi Hakan yanlarındaydı; parmaklarının arasında yanan sigarasından arada derin nefes alıyordu. Peri onlara bakarken bu insanların hiçbirini tanımıyormuş gibi tuhaf bir hisse kapıldı; aile fertlerinin kılığına girmiş yabancılar vardı sanki karşısında.</span></p>
			<p class="paragraf"><span class="CharOverride-13">“Neden herkes ayakta?” </span><span class="CharOverride-13">diye sordu Peri. </span></p>
			<p class="paragraf"><span class="CharOverride-13">Abisi öfkeyle baktı ona; kısılmış gözleri bıçak sırtı gibi incecikti. “Sen karışma. Odana git!”</span></p>
			<p class="paragraf"><span class="CharOverride-13">“Ama...”</span></p>
			<p class="paragraf"><span class="CharOverride-13">“Git dedim!”</span></p>
			<p class="paragraf"><span class="CharOverride-13">Peri bir adım geriledi. Daha önce Hakan’ı hiç böyle görmemişti. Öteden beri kolay hiddetlenen bir tip olsa da abisi,</span><span class="CharOverride-13"> bu sefer öfkesi kontrolsüz ve şiddetliydi. </span></p>
			<p class="paragraf"><span class="CharOverride-13">Oturma odasına döneceğine ebeveyn yatak odasına yöneldi; aralık kapıdan, üzerinde geceliğiyle yatağın kenarında oturmuş ağlayan gelini gördü; koyu renk saçları omuzlarına dökülmüştü. Annesi bir yanında, babası bir yanındaydı.</span></p>
			<p class="paragraf"><span class="CharOverride-13">“Yemin ederim ki doğru değil” dedi gelin hırıltılı bir sesle. Tükenmiş görünüyordu.</span></p>
			<p class="paragraf"><span class="CharOverride-13">“O zaman neden böyle bir şey söylüyor?” </span><span class="CharOverride-13">diye sordu annesi hiddetle.</span></p>
			<p class="paragraf"><span class="CharOverride-13">“Ona mı inanıyorsun, kendi kızına mı?”</span></p>
			<p class="paragraf"><span class="CharOverride-13">Anne bitmeyecek gibi gelen bir an boyu sustu. “Doktor ne derse ona inanırım.”</span></p>
			<p class="paragraf"><span class="CharOverride-13">Peri, sanki transa girmiş gibi, ağır ağır idrak etti az önce duyduğu seslerin nedenini. Abisi, gelinin bakire olmadığına kanaat getirerek öfkeyle fırlamıştı yatak odasından.</span></p>
			<p class="paragraf"><span class="CharOverride-13">“Ne doktoru?” diye sordu gelin; kızarmış, korku dolu gözleriyle pencereden dışarıya, şehre doğru baktı. Ay bulutların arkasından bir anlığına süzüldü; </span><span class="CharOverride-13">kesif karanlıkta gümüşi bir para gibi parladı, tekrar yok olmadan evvel. </span></p>
			<p class="paragraf"><span class="CharOverride-13">“Bu işin aslını öğrenmenin tek yolu bu” dedi kadın, ayağa kalkarken; elinden tutup çekerek kızını da kaldırdı yataktan. </span></p>
			<p class="paragraf"><span class="CharOverride-13">“Anne yapma lütfen” dedi gelin; alçacıktı sesi, bir inci tanesi kadar ufak. </span></p>
			<p class="paragraf"><span class="CharOverride-13">Ama kadının dinlemeye niyeti yoktu. “Git mantolarımızı al” dedi kocasına. Hemfikir olduğu için değil, alışkanlıktan başını salladı adam. </span></p>
			<p class="paragraf"><span class="CharOverride-13">Kan beynine sıçrayan Peri, annesiyle babasının yanına koşturdu. “Baba, durdur onları. Hastaneye gidiyorlar!”</span></p>
			<p class="paragraf"><span class="CharOverride-13">Pamuklu pijamaları içindeki Mensur’un yüzünde kaybolmuş bir ifade vardı. Bir tiyatro oyununda aniden sözlerini unutuvermiş bir oyuncuydu sanki, dili dolanmıştı. Bir kızına baktı, bir de o esnada </span><span class="CharOverride-13">önlerinden geçen gelin ile anne babasına. Yıllar önce, polisin evlerini bastığı gece üzerine çöken çaresizliğin aynısını hissediyordu.</span></p>
			<p class="paragraf"><span class="CharOverride-13">“Durun biraz sakinleşelim” dedi Mensur. “Başkalarını bu işe karıştırmaya hiç gerek yok. Biz bir aileyiz artık.”</span></p>
			<p class="paragraf"><span class="CharOverride-13">Gelinin annesi elini sallayarak savuşturdu bu lafları. “Eğer suç kızımdaysa kendim veririm cezasını. Ama Allah biliyor ya, eğer oğlunuz yalan söylüyorsa, pişman ederim bu yaptığına.”</span></p>
			<p class="paragraf"><span class="CharOverride-13">“Lütfen... öfkeyle kalkan zararla oturur demiş </span><span class="CharOverride-13">atalarımız” dedi Mensur. </span></p>
			<p class="paragraf"><span class="CharOverride-13">“Bırak ne yaparlarsa yapsınlar” diyerek araya girdi Hakan; sigara dumanları kıvrıldı burun deliklerinden. “Ben de öğrenmek istiyorum gerçeği. Ne tür bir kadınla evlendiğimi bilmeye hakkım var.”</span></p>
			<p class="paragraf"><span class="CharOverride-13">Peri ağzı bir karış açık bakakaldı abisine. “Nasıl böyle bir şey dersin?”</span></p>
			<p class="paragraf"><span class="CharOverride-13">“Kes sesini!” dedi Hakan, ağzından çıkan kelimelerin sertliğine uymayacak kadar duygusuz, dümdüz bir sesle. “Bu işe karışma dedim sana.”</span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Çok geçmeden en yakındaki hastanede bir bankın üstüne dizilmiş oturuyorlardı hepsi. Gelin hariç. </span></p>
			<p class="paragraf"><span class="CharOverride-13">Seneler boyu unutmayacaktı o geceyi Peri: kayıp bir kıtanın haritasını andıran tavandaki çatlaklar, hemşirelerin beton zemin üstünde tıkır tıkır yankılanan ayak sesleri, dezenfektan ve ne kadar dezenfektan kullanılırsa kullanılsın yok olmayan kan ve enfeksiyon kokuları, duvarların türbe yeşili ile yosun yeşili arasında karar kılamamış boyası, bir harfi düşmüş “Acil Servi” tabelası... Bu alakasız detaylara bakarken hep aynı düşünce zihnini oyuyordu: Aslında şu anda o muayene odasında yatan kendisi olabilirdi! Evet, şayet okumaya devam etmek yerine evlenmiş </span><span class="CharOverride-13">ya da evlendirilmiş olsaydı, kocası (ya da onun ailesi) bu tür saçmalıkları ciddiye alsaydı, böyle bir hastanede benzer bir muamele görmesi muhtemeldi. </span></p>
			<p class="paragraf"><span class="CharOverride-13">Peri, gerdek gecesi krizlerini daha önce işitmişti ama bu tür şeylerin başkalarının –ücra köylerde, kasabalarda yaşayanların ya da taşra âdetlerini şehre taşıyanların– başına geldiğini varsaymıştı hep. Gecenin kör bir saatinde bekâ</span><span class="CharOverride-13">ret muayenesine bulaşacak bir aile değildi onunkisi. Öyle zannetmişti bunca zaman. Çocukluğundan beri abileriyle eşit muamele görmüş, hatta biraz kayırılmıştı. Anne babası tarafından baş tacı edilmiş, sevilip şımartılmıştı. Yine de, her pencerede tüller arkasında izleyen, yargılayan gözler olduğunu çabuk öğrenmişti. Küçük bir mahallede büyüdüğü için aşmaması gereken sınırları, ne giyilip ne giyilmeyeceğini, yabancıların yanında nasıl oturulacağını, akşam dışarı çıkınca eve kaçta dönüleceğini bellemişti. Yani ekseriya. </span></p>
			<p class="paragraf"><span class="CharOverride-13">Lise yıllarında, sınıf arkadaşlarının çoğunun başını döndüren isyan ve itaatsizlik ruhu uzun süre Peri’yi etkilememişti. Akranları bir yandan tabuları </span><span class="CharOverride-13">devirir, bir yandan birbirlerinin kalplerini kırarken, o sakin bir hayat sürmüştü. Ama lise sonda işler değişmişti. Âşık olmuştu Peri. Ve bu kısa ama cesur aşk, o güne dek koruduğu sınırları yıkıp geçmişti. Avrupa edebiyatı okuduğu için kendisine laf eden o solcu sevgilisiyle yatmıştı. Bir değil, birkaç kez. Oğlan istediği için değil, en başta kendi istediği için. Tabii bunların hiçbirini ana babası bilmiyordu. Ailenin “sevgili kızı” konumu meğer ne kadar uçucuydu. Ne çok isterdi şimdi ayağa kalkabilmeyi; abisine ve gelinin ailesine veryansın edebilmeyi. Yapmadı. Yapamadı. İkiyüzlü hissetti kendini. Kendisi ne bakire ne evli olduğu halde burada oturmuş bir başka genç kadının bekâ</span><span class="CharOverride-13">ret muayenesinin sonucunu bekliyordu; -mış gibi yapıyordu. </span></p>
			<p class="paragraf"><span class="CharOverride-13">“Niye bu kadar uzun sürdü yahu? Bir sorun mu var acaba?” dedi gelinin babası. Bunu söylerken ayağa fırlamış, sonra hemen geri oturmuştu.</span></p>
			<p class="paragraf"><span class="CharOverride-13">“Tabii ki yok” diye çıkıştı karısı. Kadın o kadar gergindi ki, nöbetçi doktor iki kez gelip sesini alçaltmasını </span><span class="CharOverride-13">söylemek zorunda kalmıştı.</span></p>
			<p class="paragraf"><span class="CharOverride-13">Bir saat geçti; ya da onlara öyle geldi. Nihayet doktor hanım göründü. Miyop gözleri gözlüğünün ardında alev alevdi. Gizlemeye gerek duymadığı bir tiksintiyle süzdü onları. Yaptığı şeyden nefret ettiği ve bunu yapmaya mecbur ettikleri için onlardan daha da çok nefret ettiği aşikârdı.</span></p>
			<p class="paragraf"><span class="CharOverride-13">“Madem merak ediyorsunuz, söyleyeyim, kız bakire” dedi doktor. “Bazıları kızlık zarsız doğar, bunu biliyor muydunuz? Bazı </span><span class="CharOverride-13">kızlık zarları cinsel birleşmede yırtılmaz. Keza bazıları da basit bir fiziksel faaliyet esnasında, sporda, hatta koşarken yürürken yırtılmış olabilir. İlla da iki damla kan beklemek akla, bilime, tıbba aykırı.”</span></p>
			<p class="paragraf"><span class="CharOverride-13">Mahsus yapıyordu; geline yaşattıkları utancın hiç olmazsa bir nebzesini onlara tattırmak istiyordu.</span></p>
			<p class="paragraf"><span class="CharOverride-13">“Genç </span><span class="CharOverride-13">bir kadının psikolojisini mahvettiniz. Eğer onun iyiliğini düşünüyorsanız, bir terapiste götürmenizi tavsiye ederim. Hadi şimdi gidin artık. Gerçekten derdi tasası olan hastalarımız var. Sizin gibiler sadece zaman kaybettiriyorsunuz bize. Yazık!”</span></p>
			<p class="paragraf"><span class="CharOverride-13">Başka bir şey söylemeden arkasını dönüp gitti. Tam bir dakika boyunca kimse konuşmadı. Sonunda sessizliği un ufak eden, gelinin annesi oldu.</span></p>
			<p class="paragraf"><span class="CharOverride-13">“Allahım sen büyüksün” diye bağırdı kadın. “Kızıma kara çalmaya çalıştılar. Ama yüce Allahım suratlarına şamar indirdi, ‘Siz bir bakireyi nasıl lekelersiniz? Gonca gülü nasıl kirletirsiniz?’ Oh olsun!” </span></p>
			<p class="paragraf"><span class="CharOverride-13">Peri, babasının başını önüne eğdiğini gördü gözünün ucuyla; sanki “Yer yarılsa da içine girsem” der gibi beton zemine dikmişti gözlerini.</span></p>
			<p class="paragraf"><span class="CharOverride-13">“Oğlunuzmuş beceremeyen, duydunuz mu? O erkek gibi erkek olmayınca kızımın elinden ne gelir? Asıl sizin oğlunuzu alıp bir yerlere götürmeniz lazımmış!”</span></p>
			<p class="paragraf"><span class="CharOverride-13">“Hanım, sakin ol” diye mırıldandı kocası. Tedirgin, utanmış görünüyordu. </span></p>
			<p class="paragraf"><span class="CharOverride-13">Adamın müdahalesi kadını daha da öfkelendirdi. “Nedenmiş? Onlar bize neler etti. Eden bulur, bey! Eden bulur!”</span></p>
			<p class="paragraf"><span class="CharOverride-13">Tam o sırada, koridorun aşağısında bir kapı </span><span class="CharOverride-13">açıldı ve gelin göründü. Ölçülü, telaşsız adımlarla onlara doğru yürüdü. Annesi bir anda ileri fırlayarak sanki yas tutar gibi dizlerini dövmeye başladı. “Gonca gülüm” dedi. “Sana nasıl kıydılar? Sana atmaya çalıştıkları çamurlarda kendileri yuvarlanırlar inşallah kuzum!”</span></p>
			<p class="paragraf"><span class="CharOverride-13">Gelin, annesini duymazdan gelerek çıkışa doğru ilerledi kararlılıkla. Nalbantoğlu ailesinin –ve bacaklarını bankı titretecek kadar şiddetle sallayan damadın</span><span class="CharOverride-13">– önünden geçerken çenesini dimdik tuttu, dönüp kimsenin yüzüne bakmadı. Peri, kızın manikürlü, kınalı ellerini ve keskin, mor çiziklerle oyuk oyuk olmuş avuçlarını gördü. Bu berbat gecede tanık olduğu hiçbir şey onu bu ayrıntı kadar etkilemeyecekti. Genç bir kadının bekâret muayenesi sırasında tırnaklarını avuçlarına gömerek açtığı izler...</span></p>
			<p class="paragraf"><span class="CharOverride-13">“Feride... bekle ne olur” dedi Peri aniden. İlk kez adıyla hitap ediyordu kıza. O güne dek hep ya “o”, ya “gelin” </span><span class="CharOverride-13">ya da “sen” olmuştu Peri için.</span></p>
			<p class="paragraf"><span class="CharOverride-13">Feride biraz yavaşlasa da ne durdu, ne arkasına baktı. Dosdoğru yürüdü; peşinde anne babasıyla otomatik kapılardan çıkıp, gözden kayboldu.</span></p>
			<p class="paragraf"><span class="CharOverride-13">Peri içinin öfkeyle dolup taştığını hissetti – bencilliği ve kendine güvensizliği yüzünden bu felakete neden olan abisine; gidişatı durdurmak için yeterince gayret etmeyen ana babasına; bir insanın değerini bacak arasında arayan yüzlerce yıllık bu kof ve karanlık geleneğe; ama en çok da kendisineydi öfkesi. Feride’ye yardım etmek için bir şeyler yapabilirdi ama yapmamıştı. Hep böyle oluyordu. Aşırı gerilim anlarında, tam da harekete geçip çaba göstermesi gerekirken, adeta donuyor, uyuşuyordu. Hisleri, birer birer söndürülen ampuller gibi köreliyordu. </span></p>
			<p class="paragraf"><span class="CharOverride-13">Düğün için kiralanan minibüsle eve dönerken yalnız kalmıştı Nalbantoğulları. Hakan arabayı</span><span class="CharOverride-13"> kullanıyordu; Mensur arkaya geçmiş, Peri ise annesinin yanına oturmuştu. </span></p>
			<p class="paragraf"><span class="CharOverride-13">“Şimdi ne olacak?” diye sordu Peri endişeyle.</span></p>
			<p class="paragraf"><span class="CharOverride-13">“Hiçbir şey olmayacak inşallah” dedi Selma. “Çikolatamızı, çiçeğimizi, takılarımızı alıp, özür dilemeye gideceğiz. Gerçi hastaneye gitme fikri bizden çıkmadı ama neyse. Artık elimizden geleni yapacağız gelinimizi geri almak için.”</span></p>
			<p class="paragraf"><span class="CharOverride-13">Peri bir an düşündü. “Bu kadar korkunç bir başlangıçtan sonra yürür mü</span><span class="CharOverride-13"> ki o evlilik?” </span></p>
			<p class="paragraf"><span class="CharOverride-13">Selma’nın çehresinde çarpık bir tebessüm belirdi; yüzünün yarısı bir sokak lambasının ışığıyla alev alevdi, yarısıysa gölgede. “Ah Pericim, çoğu evlilikler bundan daha çatlak temeller üstüne inşa edildi, inan bana. Bir şeycik olmaz inşallah.”</span></p>
			<p class="paragraf"><span class="CharOverride-13">Peri hayretle, belki de ilk kez dikkatle baktı annesine. Ve işte o kısacık anda, ürpertici bir huzursuzlukla, ana babasının evliliğinin aslında göründüğü gibi olmayabileceği şüphesi düşüverdi aklına. Sanki bir badire atlatmışlardı</span><span class="CharOverride-13"> karıkoca. Birçok badire. Bugünkü hallerinin sebepleri geçmişin dehlizlerinde saklıydı. </span></p>
			<p class="paragraf"><span class="CharOverride-13">Aklı, büfede –görülmeyecek bir yerde– duran çerçeveli fotoğrafa gitti. Annesiyle babasının stüdyoda çekilmiş düğün fotoğrafıydı bu. Kaskatı, gülümsemeden, rahatsız bir poz içinde hapsolmuş gibi duruyorlardı. Arkalarında yabani orkideler, uçuşan kazlardan oluşan saçma bir fon vardı. Annesi, o zamanlar daha örtülü </span><span class="CharOverride-13">olmayan başına yapma papatyalardan örülmüş bir taç takmıştı; çiçeklerin plastik güzelliği en az çiftin mutluluğu kadar sahteydi.</span></p>
			<p class="paragraf"><span class="CharOverride-13">Peri düşüncelerinden sıyrıldı. Annesinin elini yakaladı, hafifçe sıktı. Selma da kızının elini tuttu, sımsıkı. İlk defa birbirlerine böyle yakınlaşmışlardı. Her zaman saplantılı, aşırı takıntılı ve gereksiz yere gözü yaşlı biri olarak gördüğü bu kadının kendine ait içsel bir direnci olabileceği geldi Peri’nin aklına.</span></p>
			<p class="paragraf"><span class="CharOverride-13">Kızının içinden geçenleri sezmişç</span><span class="CharOverride-13">esine, “İmanlı insanım ben” dedi Selma. “Allah’a sığınırım. Başımıza gelenlerin bir nedeni var mutlaka. Biz bilmesek de O biliyor.” </span></p>
			<p class="paragraf"><span class="CharOverride-13">Yanaklarındaki pembelikten, gözlerindeki kıvılcımdan annesinin samimiyetini görebiliyordu Peri. Selma öyle içten bir teslimiyetle yaklaşıyordu ki inanca, âciz değil adeta daha güçlü çıkıyordu. Evet, doğru, din hep erkekleri kayırıyordu. Ama annesi gibi imkânları sını</span><span class="CharOverride-13">rlı kadınlara ekstra bir metanet ve kudret de veriyor olabilir miydi acaba? Ertesi gün, Peri, aklında yanıtlarını bulamadığı birbirinden çetrefil sorularla İngiltere’ye döndü.</span></p>
		</div>
	</body>
</html>