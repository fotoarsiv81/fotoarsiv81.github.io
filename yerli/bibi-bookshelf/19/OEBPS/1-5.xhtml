<html xmlns="http://www.w3.org/1999/xhtml">
	<head>
		<title>1-5</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-5" xml:lang="en-GB"><span class="bolum-baslik _idGenCharOverride-2">Oyuncak</span></p>
			<p class="alt20" xml:lang="en-GB"><span class="CharOverride-13">İstanbul, 1980’ler</span></p>
			<p class="paragraf"><span class="CharOverride-13">Bir cuma gecesi geç vakit geldiler. Avlanmak için karanlığın pelerinini şehrin üstüne atmasını </span><span class="CharOverride-13">bekleyen gececil kuşlar gibiydiler. Zili çalmak yerine kapıyı yumrukladılar. Gümbür gümbür sesi evde en son duyan Selma oldu. Geç yatmıştı zira. Ertesi gün misafir bekliyorlardı; o yüzden en beğenilen yemeklerinden birini –güveçte naneli kuzu budu– hazırlamak için geç saatlere kadar ayakta kalmış, daha yeni uykuya dalmıştı. Selma kalkıp ayaklanana kadar polisler evin içine girmiş, Nalbantoğullarının iki oğlunun paylaştığı odayı altüst etmeye başlamışlardı </span><span class="CharOverride-13">bile. O baskından sonra, geç uyandığı için kendini suçlarcasına, bir daha asla geceleri doğru düzgün uyuyamayacaktı Selma. O da bir gececil kuşa dönüşecekti.</span></p>
			<p class="paragraf"><span class="CharOverride-13">Her ne kadar polisler buldukları her şeyi inceleseler de hal ve tavırlarından aşikârdı büyük oğul Umut için geldikleri. </span></p>
			<p class="paragraf"><span class="CharOverride-13">Umut’u tek başına bir köşeye dikmiş, ailesiyle bakışmasını bile yasaklamışlardı. Abisini o halde görmek, yedi yaşındaki Peri’nin içini kederle doldurdu. Bunu kimseye söylemişliği yoktu ama en sevdiği abisiydi Umut. Her gülümseyişinde ışıldayan iri ela gözleri, ona yaşından daha bilge bir hava veren geniş bir alnı vardı. Peri gibi Umut’un da yanakları kolaycacık kızarırdı. Peri’nin aksine, adıyla müsemma şekilde umut ve iyimserlik doluydu. Aralarındaki yaş farkına rağmen Umut hep Peri’ye yakın olmuştu; sırf kız kardeşinin hatırı için onunla her türlü saçma sapan oyunu oynar, bazen korsan, bazen kâhin </span><span class="CharOverride-13">olurdu.</span></p>
			<p class="paragraf"><span class="CharOverride-13">Kimya mühendisliği okuduğu üniversitede Umut içine kapanmıştı. Bıyık bırakmış, saçını uzatmış, duvarlarına Peri’nin daha önce görmediği insanların fotoğraflarını asmıştı: kır sakallı bir dede; yuvarlak, tel gözlüklü, açık yüzlü bir adam; karmakarışık saçlı </span><span class="CharOverride-13">ve koyu renk bereli bir başka adam. Bir de saçlarını toplamış, beyaz şapkalı bir kadın vardı. Peri bu insanların kim olduğunu sorduğunda “Bu Marx, diğeri Gramsci. Bereli olansa yoldaş Che” diye açıklamıştı abisi.</span></p>
			<p class="paragraf"><span class="CharOverride-13">“Hımm” demişti Peri; abisinin neden bahsettiğine dair en ufak bir fikri olmasa da sesindeki heyecandan etkilenmişti. “Peki bu?”</span></p>
			<p class="paragraf"><span class="CharOverride-13">“Rosa” </span><span class="CharOverride-13">demişti abisi, uzun zamandır hasret kaldığı bir dosttan bahsedercesine sevecen.</span></p>
			<p class="paragraf"><span class="CharOverride-13">“Keşke benim adım da Rosa olsaydı.”</span></p>
			<p class="paragraf"><span class="CharOverride-13">Gülümsemişti Umut. “Senin adın daha güzel, ama istersen sana Rosa-Peri derim. Belki sen de ileride devrimci olursun.”</span></p>
			<p class="paragraf"><span class="CharOverride-13">“Devrimci ne demek?”</span></p>
			<p class="paragraf"><span class="CharOverride-13">Bir an duraklamıştı Umut. “Devrimci, bütün çocukların oyuncakları olmasını</span><span class="CharOverride-13"> ama hiçbir çocuğun aşırı oyuncağı olmamasını isteyen kişiye denir.”</span></p>
			<p class="paragraf"><span class="CharOverride-13">“Pe-ki...” demişti Peri kafası karışmış halde. Duyduklarının yarısını beğenmiş, yarısını beğenmemişti. “Ne kadar olursa,</span><span class="CharOverride-13"> aşırı sayılır mesela?”</span></p>
			<p class="alt20" xml:lang="en-GB"><span class="CharOverride-13">  </span></p>
			<p class="Paragraph20">Polislerin şimdi duvarlardan söktüğü posterler bunlardı işte. Yırtılacak bir şey kalmadığında kitaplara bakmaya başladılar. (Hakan’ın okumakla arası olmadığı için kitapların hepsi Umut’a aitti). Karl Marx’ın <span class="metin-italik" xml:lang="tr-TR">Komünist Manifesto</span>’su, Friedrich Engels’den <span class="metin-italik" xml:lang="tr-TR">İngiltere’de Emekçi Sınıfların Durumu</span>, Lev Troçki’den <span class="metin-italik" xml:lang="tr-TR">Sürekli Devrim</span>, George Orwell’den <span class="metin-italik" xml:lang="tr-TR">Katalonya’ya Selam</span>, Thomas More’dan <span class="metin-italik" xml:lang="tr-TR">Ütopya</span>... Çatık kaşlarla sayfaları hızla çevirerek tarıyor, kişisel mektuplar ve notlar var mı diye bakıyorlardı. Bir şey bulamadılar ama yine de kitaplara el koydular.</p>
			<p class="paragraf"><span class="CharOverride-13">“Ne diye okuyorsun lan bu bokları?” dedi polislerin başındaki komiser. </span><span class="metin-italik" xml:lang="tr-TR">Örümcek Kadının Öpücüğü</span><span class="CharOverride-13">’nü tutmuş, Umut’a doğru sallı</span><span class="CharOverride-13">yordu. “Sen Müslüman değil misin? Türk değil misin? Baban Müslüman Türk, anan Müslüman Türk. Yedi göbek sülalen desen öyle. Sana ne, ha? Sana ne bu ecnebi zırvalardan?”</span></p>
			<p class="paragraf"><span class="CharOverride-13">Umut gözlerini çıplak ayaklarına dikti; yuvarlak, tertemiz ayak parmakları adeta kendilerini güvende hissetmek istercesine birbirlerine sokulmuşlardı.</span></p>
			<p class="paragraf"><span class="CharOverride-13">“Varsa bir dertleri kendileri çözsünler Allah’ın belası Batılılar” dedi komiser. “Biz gül gibi geçinip gidiyoruz memleketimizde. Hepimiz aynıyız, sınıf mınıf yok burada. Ne anlama geldiğini bile bilmeyiz o kelimenin. Sen hiç karşısındakine ‘Emmi senin sınıfın ne?’ diye soran birini gördün mü? Görmedin tabii! Tek din, tek millet, tek her bir şey. Anlıyor musun?”</span></p>
			<p class="paragraf"><span class="CharOverride-13">Komiser</span><span class="CharOverride-13">, Umut’a daha da yaklaşmış, sanki koklayacakmış gibi eğiliyordu. “Böyle saçmalıklara son vermek için koca koca darbeler yapıldı bu memlekette. Şimdi yine çıkıyor solcular mantar gibi! İzin verir miyiz sanıyorsun? O okuduğun kitaplar iftira, yalan dolu. Mürekkep değil zıkkımla yazılmış hepsi! Yoksa sen de mi zehirlendin, ha?”</span></p>
			<p class="paragraf"><span class="CharOverride-13">Umut hiçbir şey demedi.</span></p>
			<p class="paragraf"><span class="CharOverride-13">“Sana bir soru sordum, geri zekâlı!”</span><span class="CharOverride-13"> diye bağırdı komiser, burun deliklerini açarak. “Zehirlendin mi dedim!”</span></p>
			<p class="paragraf"><span class="CharOverride-13">“Hayır” diye yanıt verdi Umut; sesi ancak bir fısıltı kadar çıkmıştı.</span></p>
			<p class="paragraf"><span class="CharOverride-13">“Hımm, bence kesin öyle” dedi adam, kendi kendine hak verircesine başını sallayarak.</span></p>
			<p class="paragraf"><span class="CharOverride-13">Döşekler, gardırop, çekmeceler, hatta odun sobasının içi... bakmadıkları delik, yoklamadıkları köşe bırakmadılar. Aradıkları her ne idiyse bulamamış gibiydiler; bu da nedense onları daha çok sinirlendirmişti.</span></p>
			<p class="paragraf"><span class="CharOverride-13">“Her yeri arayın. Saklamışlar besbelli” diye emretti komiser adamlarına. Sigaranın birini söndürüp birini yakıyor, küllerini yerlere silkiyordu. </span></p>
			<p class="paragraf"><span class="CharOverride-13">“Affedersiniz... tam olarak neyi saklamışız acaba?” diye lafa girecek oldu Mensur, ailenin diğer fertlerinin dizilip bekletildikleri karşı köşeden</span><span class="CharOverride-13">. Seyrek saçları karışık, çizgili pijaması kırışıktı; ayaklarında pofuduk terlikler vardı.</span></p>
			<p class="paragraf"><span class="CharOverride-13">“Bulduğumuzda bir tarafına sokarım, anlarsın” diye yanıt verdi komiser. “Sanki bilmiyor ne aradığımızı.”</span></p>
			<p class="paragraf"><span class="CharOverride-13">Peri bu kelimelerin sertliği karşısında irkilerek babasının elini tuttu. Ama gözlerini abisinden ayırmıyordu. Umut’un yüzü kireç gibi bembeyazdı; onun için endişeleniyordu.</span></p>
			<p class="paragraf"><span class="CharOverride-13">Polisler diğer yatak odalarının, banyonun, tuvaletin, hıyar turşularıyla biber kurularını sakladıkları kilerin altını üstüne getirdiler. Açılıp kapanan çekmecelerin, didiklenen kutuların, sağa sola atılan çatal bıçağın sesleri geliyordu mutfaktan. Her zaman dantel örtülü tertipli rafların olduğu yerde şimdi karışıklık hâkimdi. Bir saat, belki daha fazla zaman geçti. Dışarıda, semada incecik bir ışık çizgisi belirdi, tıpkı bir bebeğin yeni patlayan dişi gibi yarıyordu kurşuni göğü.</span></p>
			<p class="paragraf"><span class="CharOverride-13">“Peki ya çocuk?” diye sordu komiser. İzmaritini halının üstüne atıp ayakkabısının topuğuyla söndürdü. “Oyuncakların arasına baktınız mı?”</span></p>
			<p class="paragraf"><span class="CharOverride-13">Selma, gözlerini daha o gün temizlediği halıdan ayırmadan araya girdi. “Bir yanlışlık olmalı efendim. Mazbut bir aileyiz biz. Allah’tan korkarız.”</span></p>
			<p class="paragraf"><span class="CharOverride-13">Söylenenleri duymazdan gelerek, Peri’ye dönüp dik dik baktı adam. “Nerede senin eşyaların? Göster bize.”</span></p>
			<p class="paragraf"><span class="CharOverride-13">Peri’nin gözleri büyüdü. Neden herkes onun oyuncaklarıyla ilgileniyordu ki – önce devrimciler, şimdi de polis? Öyle çok fazla oyuncağı da yoktu zaten. “Söylemem.”</span></p>
			<p class="paragraf"><span class="CharOverride-13">Hâlâ </span><span class="CharOverride-13">kızının elini tutan Mensur onu geriye çekerek “Şşş” dedi. “Bırak da baksınlar. Kaygılanacak bir şeyimiz yok nasılsa.” Sonra sözlerini belirli birine yöneltmeksizin, “Yatağının altındaki pembe sandıktalar” dedi.</span></p>
			<p class="paragraf"><span class="CharOverride-13">Birkaç dakika sonra, polisler geri geldiklerinde, komiserin parmaklarının ucunda tuttuğu nesneden ziyade yüzündeki ifade oldu Peri’yi telaşlandıran. </span></p>
			<p class="paragraf"><span class="CharOverride-13">“Vay, vay! Bakın ne varmış burada?” dedi komiser. </span></p>
			<p class="paragraf"><span class="CharOverride-13">Peri daha önce hiç silah görmemişti. Televizyondakilerle karşılaştırıldığında o kadar küçük görünüyordu ki, bir an acaba gerçek mi diye merak etti.</span></p>
			<p class="paragraf"><span class="CharOverride-13">“Beşiğin içine saklanmış. Oyuncak bebeğin altına! Aman ne akıllıca!”</span></p>
			<p class="paragraf"><span class="CharOverride-13">“Kuran çarpsın ki bizim haberimiz yok” dedi Selma titrek bir sesle.</span></p>
			<p class="paragraf"><span class="CharOverride-13">“Sen bilmiyorsun tabii kadın, ama oğlun biliyor.”</span></p>
			<p class="paragraf"><span class="CharOverride-13">“Benim değil o” dedi Umut; yüzü kıpkırmızıydı. “Birkaç gün saklamamı istediler. Yarın geri götürecektim. Ben kullanmayı </span><span class="CharOverride-13">bile bilmem.”</span></p>
			<p class="paragraf"><span class="CharOverride-13">“Kimmiş senden bunu isteyenler bakalım?” diye sordu komiser.</span></p>
			<p class="paragraf"><span class="CharOverride-13">Umut sessizliğe gömüldü. </span></p>
			<p class="paragraf"><span class="CharOverride-13">Dışarıda, yakınlardaki bir caminin müezzininin sesi yükseldi. </span></p>
			<p class="paragraf"><span class="CharOverride-13">“Tamam, gidiyoruz” dedi komiser. “Alın bunu.”</span></p>
			<p class="paragraf"><span class="CharOverride-13">Silahı gördüğü </span><span class="CharOverride-13">an donup kalmış olan Mensur yalvarmaya başladı. “Beyefendi lütfen. Bir yanlışlık olmalı. Mutlaka bir izahı vardır. Oğlumuz altın kalplidir. Kimseleri incitmez. Ondan kimseye kötülük gelmez.”</span></p>
			<p class="paragraf"><span class="CharOverride-13">Kapıya doğru birkaç adım atmış olan komiser topuklarının üstünde geri döndü. “Hep aynı maval! Çoluk çocuğunuza mukayyet olmuyorsunuz; onlar da gidip Allahsız komünist piçlerle takılıyor, burunlarını bin türlü pisliğe sokuyorlar. İş işten geçtikten sonra böyle sızlanıp yalvarıyorsunuz. Ah vah ediyorsunuz. Doğru dürüst bakmayacaksan ne demeye </span><span class="CharOverride-13">çocuk yaptın dangalak? Sikini tutamadın mı?”</span></p>
			<p class="paragraf"><span class="CharOverride-13">Komiser ani bir hareketle Mensur’un pijama pantolonuna asılarak dizlerine kadar indirdi. Adamcağızın belki biraz eski ama beyaz pak donu ortaya çıkıverdi. Polislerin bir ikisi gülüştü. Diğerleri umursamıyormuş gibi yaptı. Birkaçı ise utanarak uzağa baktı.</span></p>
			<p class="paragraf"><span class="CharOverride-13">Peri babasının elinden bütün enerjinin çekildiğini, parmaklarının bir cesedinki gibi hissiz ve kansız kaldığını hissetti. Babasının sessizliğini duymak; konuşmaya başladığı günden beri hayran olduğu, saygı duyduğu, örnek aldığı ve canı kadar sevdi</span><span class="CharOverride-13">ği insanın utancına şahit olmak allak bullak etti çocuğu. Mensur titreyerek pijamasını çekene kadar polisler kapıdan çıkmıştı bile. Umut’u da yanlarına alarak.</span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Günlerce gözaltında kaldı Umut. Bu zaman zarfında ailesi onu hiç görmedi. Yasadışı </span><span class="CharOverride-13">komünist bir örgüt üyesi olmakla suçlanmış, silahın kendisine ait olduğunu kabul etmişti – çırılçıplak ve gözleri bağlı vaziyette metal bir somyaya bağlanıp, vücuduna elektrik verildikten sonra. Hatta elektrotları hayalarına bağlayıp voltajı iki katına çıkardıklarında, devlet yetkililerine yönelik bir seri suikast planı yapan bir hücrenin lideri olduğunu bile “itiraf” etmişti. O kadar çok işkence görmüştü ki fark etmiyordu artık, ne söyledilerse üstlenmişti can havliyle. Keskin yanık et kokusu, bakırımsı</span><span class="CharOverride-13"> kan kokusu, ekşi idrar kokusu ve baş işkencecisi “Fıskiye” Fahir’in –bahçe hortumuyla geliştirdiği işkence tekniklerine borçluydu lakabını– çiğnediği sakızın naneli kokusu. </span></p>
			<p class="paragraf"><span class="CharOverride-13">Umut ne zaman kendinden geçecek olsa üzerine sıkılan soğuk suyla ayıltılıyordu. Akşamları ona işkence eden aynı polis memurları sabahları </span><span class="CharOverride-13">yaralarına merhem sürüyorlardı ki uygulamaya devam edebilsinler. Bazen gelip yanında otururdu Fıskiye Fahir; maaşının azlığından, iş saatlerinin uzunluğundan ve kendisinden yaşlı, evli barklı bir adama kaçan akılsız kızından yakınırdı. Çifte kumrular altı ay sonra beş parasız çıkagelmişlerdi korka korka. “Oracıkta ümüklerini sıkabilirdim amma...” Kıyamamıştı Fıskiye Fahir. Birçok profesyonel işkenceci gibi o da aile fertlerine karşı korumacı, üstlerine karşı </span><span class="CharOverride-13">itaatkâr ve geri kalan herkese karşı gaddardı.</span></p>
			<p class="paragraf"><span class="CharOverride-13">Seanslar arasında bazen İstiklal Marşı, bazen de öteki zanlıların çığlıkları dinletilirdi Umut’a; tıpkı onlara da Umut’un çığlıklarının dinletildiği gibi. Bir keresinde, ihmalkârlık bu ya, işkencecileri elektrik vermeden önce ağzına bez sıkıştırmayı </span><span class="CharOverride-13">unuttuklarından, dilini ısırmış, neredeyse ortadan ikiye bölmüştü. Uzun, çok uzun zaman, ne tatlı ne tuzlu, hiçbir şeyin tadını tam alamayacaktı.</span></p>
			<p class="paragraf"><span class="CharOverride-13">1980 darbesinin ardından ülkenin her yerinde hapishaneler, karakollar ve ıslahevlerinde yaygın olarak uygulanan işkencenin artık azaldığı iddia ediliyordu. Lakin hakikat farklıydı. Eski alışkanlıklardan kolay vazgeçilmiyordu ne de olsa. Gerçi değişiklikler de olmuştu zamanla. Falaka azalmış, yerini Filistin askısına bırakmıştı – daha temiz bir yöntem. Sigarayla yakmak, tırnak ya da diş sökmek eskisi kadar rağbet görmüyordu. Fazla iz bırakıyordu bu eski usuller. Elektrik daha hızlı, daha etkiliydi. Tutuklulara birbirlerinin pisliklerini yedirmek veya onları saatlerce, gü</span><span class="CharOverride-13">nlerce lağım çukurlarında bekletmek de öyle. Dışarıdan bakınca kötü muameleye dair herhangi bir emare görülmüyordu. Her şeye burnunu sokan gazeteciler ya da Avrupalı insan hakları savunucuları olur da haber vermeden ziyarete gelirse tespit edecekleri bir şey olmuyordu.</span></p>
			<p class="paragraf"><span class="CharOverride-13">Nihayetinde, şartlı tahliyesiz sekiz yıl dört aya mahkûm edildi Umut. </span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Nalbantoğulları </span><span class="CharOverride-13">her görüş günü aksatmadan cezaevine geldiler. Bazen Mensur ile küçük oğlu, bazen Selma ile kızı, bazen Mensur ile kızı giderdi; ama asla Mensur ile Selma beraber değil. Düzinelerce insan arasında bekler; yüzlerce kaygılı, ıstıraplı görüşmenin izlerini taşıyan, beyaz demeye bin şahit isteyen plastik bir masaya ilişirlerdi: ziyaretçiler bir tarafta, mahkûmlar karşı tarafta. Emredildiği gibi, ellerini görünür yerde tutarlardı, kimse bir şey alıp veremesin diye. Bu şekilde oturur, kederin açtığı deliği, zoraki gülümsemeler ve kırık dökük kelimelerle yamamaya çalışırlardı. </span></p>
			<p class="paragraf"><span class="CharOverride-13">Bir keresinde, Umut tam kalkıp giderken arkasında bir kan lekesi gördü Mensur. Bir söğüt yaprağı </span><span class="CharOverride-13">büyüklüğünde ve şeklindeydi leke. Seçilmiş bir azınlığa uygulanıyordu bu işkence yöntemi: siyasi mahkûmlara, eşcinsellere ve sokaklardan toplanan transseksüellere.</span></p>
			<p class="paragraf"><span class="CharOverride-13">Soluğu kesilir gibi oldu Mensur’un. Kendini tutmak için çabalasa da başaramadı, o koca adam omuzları sarsıla sarsıla ağlamaya başladı. Allahtan, çoktan içeri dönmüş olan Umut duymadı </span><span class="CharOverride-13">babasının hıçkırıklarını. Ama babasına eşlik eden Peri duydu ve hiç unutmadı. O günden sonra onu bir daha abisini ziyarete götürmediler. Onun yerine Umut’a mektup yazmasını istediler. Yazdı da. Defalarca. Güzel şeylerden bahsetti mektuplarında, olduğ</span><span class="CharOverride-13">undan daha neşeli ve gamsız görünmeye çalışarak, –mış gibi yapmayı</span><span class="CharOverride-13"> öğrendi. Dünya adil, hayat asudeymiş gibi özenle seçti kelimelerini. Sırf abisine bir nebze hafiflik verebilmek için hayal gücünü</span><span class="CharOverride-13"> geliştirdi.</span></p>
			<p class="paragraf"><span class="CharOverride-13">Ne var ki düşlerinde Umut’u görmeye devam etti Peri. Korkuyla sıçrayarak, bazen çığlıklar atarak karabasanlardan uyanma huyu, ta o zamanlar başladı. Böyle gecelerde yataktan kalkıp usulca odasındaki gardıroba girer, kapı</span><span class="CharOverride-13">yı içeriden örterdi. O karanlık ve kapalı yerde abisiyle yan yana olduğunu düşlerdi; aynı koğuş</span><span class="CharOverride-13">ta, aynı kıstırılmışlıkta. Nedense gardıroba sığınmak korkularını</span><span class="CharOverride-13"> dindirirdi. </span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Umut’un parmaklıklar ardında olmasının üzüntüsü Nalbantoğullarını birleştireceğine daha da böldü, kutuplaştırdı. Mensur karısını suçluyordu. Kendisi bütün gün işteydi; oğullarına göz kulak olması gereken biri varsa, Selma’ydı. Zamanını yobaz hocalarla harcayacağına evlatlarıyla ilgilenseydi bu belanın önüne geçebilirlerdi. Selma ise tam tersini düşünüyordu. Ketum, kırgın, küskündü. Olanlardan kocasını sorumlu tutuyordu. Çocuklarının kafasına dinsizlik tohumları eken Mensur değil miydi? Materyalizm ve özgür düşünce üstüne attığı o saçma sapan nutuklarla onları felakete sürüklemişti. İnsanı </span><span class="CharOverride-13">dengede tutan Allah korkusuydu, o korku kalkınca yanlış yapmıştı işte oğulları. Demek ki Mensur’du bunlara sebep. Didiştiler. Takıştılar. </span></p>
			<p class="paragraf"><span class="CharOverride-13">Mensur ile Selma’nın senebesene giderek tavsayan ilişkisi, içi boş bir kabuğa dönüşmüştü. Şimdiyse o kabuk kırılıp açılmış, eşler kendilerini iki karşıt tarafta bulmuşlardı. Evin içindeki hava, yaşayanların hüznünü içine çekmiş gibi ağır ve boğucuydu. Peri’ye öyle geliyordu ki açık camlardan ezkaza içeri giren arılar ve kelebekler bile hemen kendilerini dışarı atıyorlardı. O doymak bilmez sivrisinekler bile, mutsuzluk bulaşmasın diye Nalbantoğullarını ısırmaz olmuşlardı.</span></p>
			<p class="alt20" xml:lang="en-GB">  </p>
			<p class="Paragraph20">Peri’nin Tanrı’yı yoğun olarak sorgulamaya başlaması işte o günlere rastlar. Ne annesinin öğrettiği gibi her gece uyumadan önce dua edebiliyor; ne babasının tavsiye ettiği gibi Yaradan’a karşı kayıtsız kalabiliyordu. Bunun yerine, ana babasına söylemeye cesaret edemediği ne kadar sitem, şikâyet varsa, hepsini kelimelerden müteşekkil bir top güllesine dönüştürüp, Tanrı’ya fırlatıyordu. O’nunla her konuda münakaşa ediyor, kolay yanıtları olmadığını bildiği sorularını – kimsecikler duymasın diye alçacık bir sesle– O’na soruyordu. Neden bunca haksızlığa izin veriyordu Rab? İyi insanların başına korkunç şeyler gelmesini nasıl sindirebiliyordu içine? Hapishane duvarlarının ardını, hücre parmaklıklarının ötesini görüp duyabiliyor muydu? Şayet görüp duyamıyorsa, demek ki dedikleri kadar kudretli değildi. Yok eğer, görüp duyuyorsa, o zaman da adil değildi. Her halükârda Tanrı anlatıldığı gibi değildi işte.</p>
			<p class="paragraf"><span class="CharOverride-13">Annesine ve onun hocası Üzümbaz Efendi’ye yöneltemediği tepkiyi; babasına ve onun içki alışkanlığına duyamadığı endişeyi; büyük abisine anlatamadığı kederini ve küçük abisiyle arasındaki kapanmayan mesafeyi birbirine katıp koyu bir harç yapmış, Tanrı hakkındaki fikirlerinin içine boca etmişti. Orada, zihninin fırınında pişiyordu bu tuhaf karışım; yavaş yavaş kabarıyor, kenarları </span><span class="CharOverride-13">yanıyordu. </span></p>
			<p class="paragraf"><span class="CharOverride-13">Rab, baktığında ne kadar basit bir kelimeydi ama nasıl da karmaşık aslında. Yaptığın her şeyi görüp duyacak kadar yakındı ama ulaşılması imkânsız. Ne var ki Peri bir yolunu bulmaya kararlıydı. Zira eğer annesinin dindar Allah algısıyla babasının laik Tanrısını birleştirmeyi başarabilirse ebeveynlerini bir şekilde bir araya getirebileceğine inanmıştı. O yüzden ne Allah ne Tanrı kelimelerini kullanıyor; Rab kelimesini kendine daha yakın buluyordu. Ah keşke bir uzlaşma sağlanabilseydi; o vakit Nalbantoğlu ailesinde daha az gerilim olacaktı; kim bilir belki tüm dünyada. </span></p>
			<p class="paragraf"><span class="CharOverride-13">Rab, parçaları asla birbirine uymayan bir bulmaca gibiydi. Peri bu sırrı bir çözebilse, bunca anlamsızlık içinde tutunacak bir anlam dalı, bunca delilik arasında bir nebze mantık, bunca karmaşaya bir düzen bulabilecek ve hatta belki de hayatında ilk kez mutlu olmayı öğrenebilecekti. </span></p>
			<p class="paragraf"><span class="CharOverride-13">Yaşıtları, uçurdukları uçurtmalar kadar yalın ve hafif bir edayla sokakta oyunlar oynar, okulda şakalaşır ve her günü yarın yokmuş gibi yaşarken, olağanüstü derecede ciddi ve içine kapanık bir çocuk olan Nazperi Nalbantoğlu, gizlice Tanrı’yı aramakla –ve bir türlü bulamamakla– meşguldü.</span></p>
		</div>
	</body>
</html>