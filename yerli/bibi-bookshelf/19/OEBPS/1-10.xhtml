<html xmlns="http://www.w3.org/1999/xhtml">
	<head>
		<title>1-10</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-10" xml:lang="en-GB"><span class="bolum-baslik _idGenCharOverride-2">Akvaryum</span></p>
			<p class="alt20" xml:lang="en-GB"><span class="CharOverride-13">İstanbul, 2016</span></p>
			<p class="paragraf"><span class="CharOverride-13">Anne kız yalıya ulaştıklarında saat dokuza çeyrek vardı. Ferforje balkonlar, beyaz mermer merdivenler, mozaik havuzlar, en yeni teknoloji güvenlik kameraları, otomatik bahçe kapıları, dikenli telli çitler... Malik</span><span class="CharOverride-13">âne evden ziyade korunaklı bir adayı andırıyordu; şehirden kendini soyutlamış, surlarla çevrili bir saraydı adeta. Dilenciler, satıcılar, hırsızlar, istenmeyen şahıslar eşiğinden geçemesin diye her türlü güvenlik önlemi alınmıştı.</span></p>
			<p class="paragraf"><span class="CharOverride-13">Peri yaralı sağ elini göğsüne bastırmış, direksiyonu sol eliyle tutuyordu. Yolda bir eczanede durup, kır bıyıklı, orta yaşlı eczacıya pansuman yaptırmışlardı. Peri burada yüz</span><span class="CharOverride-13">ünü yıkamış, üstüne başına olabildiğine çekidüzen vermi</span><span class="CharOverride-13">şti. Adam kesiğin nasıl gerçekleştiğini sorduğunda Peri “Sebze doğrarken” deyivermişti çabucak. “İnsan yemek yaparken acele edince oluyor böyle şeyler.”</span></p>
			<p class="paragraf"><span class="CharOverride-13">Eczacı gülmüştü. İstanbul eczacıları kaçın kurasıydı; deneyimli, güngörmüş, bilge insanlardı. Ne tek bir yalanı kaçırır</span><span class="CharOverride-13">, ne rahatsız edici gerçekleri kurcalarlardı. Müşterileri ya da pezevenkleri tarafından tartaklanan fahişeler, kocaları tarafından dövülen kadınlar, trafikte başka sürücülerden yumruk yiyenler ve ezcümle hırpalananlar, eczanelere girip yardım isteyebilirlerdi, çünkü anlattıkları hikâyelere inanan çıkmasa da en azından sıkıştırılmayacaklarını, rencide edilmeyeceklerini bilirlerdi. </span></p>
			<p class="paragraf"><span class="CharOverride-13">Bandajı kontrol eden Peri gazlı</span><span class="CharOverride-13"> bezden sızan kızıllığı görünce yüzünü buruşturdu. Yanıtlaması zor sorularla karşılaşmamak için içeriye girmeden evvel bandajı çıkarmayı düşündüyse de enfeksiyon riski, fikrini değiştirmeye yetti. </span></p>
			<p class="paragraf"><span class="CharOverride-13">Bahçe kapısına geldiklerinde, koyu takım elbiseli, yoğun tıraş kolonyası kokan izbandut gibi bir görevli belirdi yanlarında. Adam arabalarını park ederken Peri’yle Deniz sarmaşık kaplı</span><span class="CharOverride-13"> kafeslerle çevrili bakımlı bahçeden geçtiler. Hafif bir esinti çınarların yapraklarını hışırdatıyordu.</span></p>
			<p class="paragraf"><span class="CharOverride-13">“Korkuttum seni, affedersin” dedi Peri, sessizliği bozarak. Sanki kırılacağından korkarcasına, sırça bir öfkeye değercesine dokundu kızına. </span></p>
			<p class="paragraf"><span class="CharOverride-13">“Korktum tabii” dedi Deniz. “Başını ciddi derde sokabilirdin! Öldürülebilirdin ya!”</span></p>
			<p class="paragraf"><span class="CharOverride-13">Haklıydı tabii. O ara sokakta berduş pekâlâ öldürebilirdi Peri’yi. Ama Deniz’in bilmediği şey</span><span class="CharOverride-13">, bunun tersinin de doğru olduğuydu. Peri de berduşu öldürebilirdi. </span></p>
			<p class="paragraf"><span class="CharOverride-13">“Haklısın canım, bir daha böyle bir şey yapmam inan ki. Sonra konuşalım ama olur mu?” dedi Peri, evin merdivenlerine ulaştıklarında. “Yalnız, babana bir şey söyleme; boş yere endişelenmesin.”</span></p>
			<p class="paragraf"><span class="CharOverride-13">Deniz bir an duraksadı. Başını iki yana salladı. “Valla söz veremem. Babamın da bilmeye hakkı var.”</span></p>
			<p class="paragraf"><span class="CharOverride-13">Tam Peri bir şey söyleyecekken çiçek ve yaprak oymalarla süslü devasa meşe kapı</span><span class="CharOverride-13"> içeriden açıldı. Siyah etek, şifon beyaz bluz giymiş bir hizmetçi girişte durup gülümsedi. İçeride süregiden ziyafetin sesleri, kokuları yükseldi arkasından.</span></p>
			<p class="paragraf"><span class="CharOverride-13">“Hoş geldiniz. Buyurun lütfen” dedi hizmetçi. </span></p>
			<p class="paragraf"><span class="CharOverride-13">Belirgin bir aksanı vardı kadının</span><span class="CharOverride-13">; Moldovalı, Gürcü ya da Ukraynalıydı muhtemelen; çocukları, anneanneler yahut komşular elinde büyürken ve kocaları her ay yolladıkları maaşların yolunu gözlerken, kendileri İstanbul hanelerinde çalışan nice yabancı kadın emekçiden biriydi. </span></p>
			<p class="paragraf"><span class="CharOverride-13">İçeri girdikleri anda, kocasının, endişeli bir ifadeyle, konukların arasından sıyrılarak onlara doğru geldiğini gördü Peri. Dar kesimli, kızıl-kahve ceketi, tiril tiril beyaz gömleği, mavi</span><span class="CharOverride-13">-kahverengi kravatı, ayna gibi cilalanmış ayakkabılarıyla belli ki özenmişti görünüşüne Adnan. Mütevazı bir aileden gelip, kendi kendini yetiştirmiş, emlak sektöründe çalışarak adım adım yükselmişti. Başarısını Yüce Allah’tan başka kimseye borçlu olmadığını söylerdi. Peri her ne kadar kocasının zekâsına ve çalışkanlığına saygı duysa da, Yaradan’ın neden onu başkalarına yeğlemiş olabileceğinden çok da emin değildi. Adnan, Peri’den on altı yaş</span><span class="CharOverride-13"> büyüktü. Lakin bu yaş farkı, kocası sinirlenip alnındaki çizgiler derinleştiği zamanlarda daha da belirginleşirdi; tıpkı şimdi olduğu gibi. </span></p>
			<p class="paragraf"><span class="CharOverride-13">“Nerede kaldınız? Elli kere aradım seni! Üstüne ne oldu?”</span></p>
			<p class="paragraf"><span class="CharOverride-13">“Telefonumu kaybettim, arayamadım” dedi Peri elinden geldiğince sakin bir sesle. “Sonra konuşsak olur mu?”</span></p>
			<p class="paragraf"><span class="CharOverride-13">“Neden geç kaldık biliyor musun baba?” diyerek araya girdi Deniz. “Annem sokaklarda hırsız kovalamaya kalktı da ondan!”</span></p>
			<p class="paragraf"><span class="CharOverride-13">“Ne?”</span></p>
			<p class="paragraf"><span class="CharOverride-13">Deniz gözünün önüne düşen bir tutam saçı geriye itti. Hatları babasını andır</span><span class="CharOverride-13">ıyordu; uzun, kemerli burnunu ve özgüvenini ondan almıştı. “Bana inanmazsan kendisine sor” dedi. Yetişkin konukların arasında sıkılmış görünen, aşağı yukarı kendi yaşıtı bir kıza doğru yürüyüp gitti. </span></p>
			<p class="paragraf"><span class="CharOverride-13">Adnan Peri’ye baktı merakla, kayg</span><span class="CharOverride-13">ıyla. Ne var ki açıklama yapacak zaman yoktu. Yalının sahibi, meşhur bir gazeteciyle konuşmasını yarıda kesmiş, onlara doğru geliyordu. Geniş omuzlu, tıknaz yapılı, kel bir adamdı; cildi alkole düşkün olanlara mahsus bir pembelikteydi. Her santimi en son yaşlanma karşıtı uygulamalara maruz kalmış yüzünde tek bir kırışık yoktu. Gülümsediğinde hatları milim kıpırdamıyor, sadece dudaklarının köşeleri belli belirsiz seğiriyordu.</span></p>
			<p class="paragraf"><span class="CharOverride-13">“Nihayet gelebildin!” dedi ev sahibi işadamı. Muzipçe ışıldayan mavi gözleri Peri’yi şöyle bir süzdü. “Ne oldu eline? Yoksa birileri seni kaçırmaya mı kalktı? Eh, suç</span><span class="CharOverride-13"> senin. Bu kadar güzel olmasaydın!”</span></p>
			<p class="paragraf"><span class="CharOverride-13">Şakayı itici bulduğu halde gülümsedi Peri. Hem elinin hem elbisesinin halinden dolayı bir açıklama yapma gereği duydu. “Yolda ufak bir kaza atlattık da.” </span></p>
			<p class="paragraf"><span class="CharOverride-13">Adnan’ın kaşları endişeyle çatıldı. “Kaza mı?”</span></p>
			<p class="paragraf"><span class="CharOverride-13">“Önemli bir şey değil canım” derken kocasının dirseğine dokundu Peri – </span><span class="CharOverride-13">daha fazla soru sormaması için bir işaret. İşadamına dönerek, “Ne kadar şahane bir eviniz var” dedi nazikçe.</span></p>
			<p class="paragraf"><span class="CharOverride-13">“Ev güzel de maalesef nazara geldik! Bir musibeti atlatamadan, diğeri bastırıyor. Önce borularımız patladı. Zemin katı su bastı ta dizlerimize kadar. Sonra yıldırım düştü, çatımıza ağaç devrildi, düşünebiliyor musun? Hepsi şu birkaç </span><span class="CharOverride-13">ay içinde!”</span></p>
			<p class="paragraf"><span class="CharOverride-13">“Nazar boncuğu asın bir yerlere” dedi Adnan. </span></p>
			<p class="paragraf"><span class="CharOverride-13">“Valla hem de kaç nazar boncuğu astık. Bir işe yaramadı. Ama şimdi daha iyisini yaptık. Bu akşam bir medyum davet ettik!”</span></p>
			<p class="paragraf"><span class="CharOverride-13">“Aa, sahi mi?” diye sordu Peri; konuyla ilgilendiğinden değil, bir şey söylemesi gerektiğini fark ettiğinden. Son zamanlarda toplumda medyum ve falcı merakı iyice artmış gibi geliyordu Peri’ye. İstikrardan ziyade belirsizliğin kaide olduğu bir ülkede,</span><span class="CharOverride-13"> kehanet ve tahminlere düşkünlük tesadüf değildi belki de. Sadece kadınlar değil, erkekler de ilgiliydi kâhinlerle, her ne kadar belli etmemeye çalışsalar da. Kronik politik gerginlik ortamında ve kurumsal şeffaflık yoksunluğunda, kristal kürelerine bakıp kehanette bulunan bu kişiler –ister gerçek, ister sahte olsunlar– muğlaklığı netliğe çeviriyorlardı, tıpkı simyacılar gibi. Bir nevi sosyal ihtiyacı karşılıyorlardı. </span></p>
			<p class="paragraf"><span class="CharOverride-13">“Herif müthişmiş, herkes öyle diyor”</span><span class="CharOverride-13"> diye devam etti işadamı. “Cinlerle sohbet ediyormuş. Sade sohbet değil ha! O ne emrederse yapıyorlarmış keratalar. Cin tayfasından karıları varmış. Koca bir harem, keyfe bak!” Bunu söylerken alaycı bir sesle güldü ama Peri’nin katılmadığını fark edince toparladı kendini. Gözlerini ona dikti. “Ne oldu? Sen de buraya gelirken hayalet görmüş gibi duruyorsun.”</span></p>
			<p class="paragraf"><span class="CharOverride-13">“Ben mi?” dedi Peri, sesinde hafif bir titremeyle. Sisin içindeki bebek zihninde dolaştı. </span></p>
			<p class="paragraf"><span class="CharOverride-13">Neyse ki işadamının kendi sesinden başka bir şey dinlemeye niyeti yoktu. “Hisse senedi almadan önce bu medyuma danışan borsa simsarları tanıyorum. Delice, değil mi? Medyumlar ve hisse senedi piyasaları.” Kahkaha attı. “Karımın başının altından çıktı bu fikir. Zavallının suçu yok ama, kafayı yedi gemi kazasından sonra!”</span></p>
			<p class="paragraf"><span class="CharOverride-13">Bütün gazeteler yazmıştı olayı. Yaklaşık dört hafta önce, yüz iki metre uzunluğunda, Sierra Leone bandıralı</span><span class="CharOverride-13"> bir kuru yük gemisi yalıya çarparak karaya oturmuştu. Deniz duvarını ve güney cephesindeki balkonu yıkmıştı. Oysa nasıl da eskiydi bu balkon, tarihi mirastı! Osmanlı İmparatorluğu’nun son yüzyılından kalmaydı. </span></p>
			<p class="paragraf"><span class="CharOverride-13">Kayser İkinci Wilhelm, İstanbul’u meşhur ziyaretinde, işte tam da bu balkonda oturmuş; Alman kültürüne ve askeri gücüne olan hayranlığı ve iktidar hırsıyla bilinen bir Osmanlı paşasıyla karşılıklı çay içmişti. Aynı paşa, daha sonra Kayser’in asl</span><span class="CharOverride-13">ında Müslüman olduğu söylentisini yayacaktı. Hacı Wilhelm! İddiaya göre Kayser doğar doğmaz kulağına Fatiha Suresi okunmuştu. İslam âleminin dostu ve sarsılmaz savunucusuydu. Her gün odasında gizlice namaz kılardı. Tüm bu dedikodular, safsatalar bilerek çıkarılmıştı elbette. Osmanlı İmparatorluğu’nun Almanya’nın yanında savaşa girmesi için elverişli bir zemin yaratmak uğruna. </span></p>
			<p class="paragraf"><span class="CharOverride-13">Daha neler neler yaşamıştı bu balkon tarih boyunca. Mesela Bolşevik Devrimi’nden sonra İstanbul’a kaçan bir Beyaz Rus dansçıya gönlünü kaptıran genç bir Türk mirasyedi, sevgilisini ailesine kabul ettirme gayretleri sonuç vermeyince, tabancayı</span><span class="CharOverride-13"> başına dayayıp burada intihar etmişti. Adamın beyninden geçip kafatasını parçaladıktan sonra sol kulağının arkasından çıkan kurşun duvardaki bir çatlağın içine saplanmış, onlarca yıl fark edilmeden orada kalmıştı. </span></p>
			<p class="paragraf"><span class="CharOverride-13">Uzun geçmişi boyunca kahramanların çıkış ve düşüşlerine, imparatorlukların yükseliş ve çöküşlerine, haritaların genişleyip daralışına, en büyük hırsların toz olup gidişine tanıklık etmişti bu yalı. Ama daha önce hiç gemi çarpmamıştı. Geminin pruvası duvarı yararak evin içine girmiş, orijinal bir Fahrünnisa Zeyd tablosunu delmiş, tam Murano avizeye çarpmak üzereyken mucizevi bir şekilde durmuştu. Şimdi, o günün anısına, avizede bir minyatür oyuncak gemi asıl</span><span class="CharOverride-13">ıydı; ev sahiplerine olayı tekrar tekrar anlatma fırsatı vermek için.</span></p>
			<p class="paragraf"><span class="CharOverride-13">“Demek geldin şekerim! Bu akşam seni göremeyeceğiz diye korkmaya başlamıştık” diye haykırdı bir ses arkalarından. </span></p>
			<p class="paragraf"><span class="CharOverride-13">İşadamının karısıydı</span><span class="CharOverride-13"> bu. Aşçıya emirler yağdırıp mutfaktan çıktığı sırada görmüştü Peri’yi. Tasarımcı elinden çıkmış, yüksek yakalı, sırtı açık, bele sımsıkı oturan, zümrüt yeşili bir elbise vardı üzerinde. Parmağında aynı renk bir yüzük ışıldıyordu, taşı kırlangıç yumurtası büyüklüğünde. Dudakları</span><span class="CharOverride-13"> parlak kırmızıya boyanmıştı; saçıysa öyle sıkı bir topuzla toplanmıştı ki gerilen yüzü darbukaya geçirilmiş keçi derisini hatırlattı Peri’ye. </span></p>
			<p class="paragraf"><span class="CharOverride-13">“Trafik...” dedi Peri ev sahibesini iki yanağından öperken.</span></p>
			<p class="paragraf"><span class="CharOverride-13">Ne de olsa bir randevuya ne kadar geç kalırsanız kalın, affedilmenizi sağlayan tek sözcüktü</span><span class="CharOverride-13"> bu İstanbul lügatinde. Herkes trafikten mustarip olduğundan kimse böyle bir gerekçeyi sorgulamazdı. Ev sahiplerinin yüzlerine dikkatle bakan Peri mazeretinin işe yaradığını görerek rahatladı. Ancak kocası ikna olmamıştı. Onunla ayrıca konuşması gerekecekti. </span></p>
			<p class="paragraf"><span class="CharOverride-13">“Dert etme, bilmez miyiz?” dedi ev sahibesi. Bir yandan da Peri’nin üstünü başını inceledi. Ne giymiş, ne kadar para harcamış, ayakkabısı nasıl, çantası ne marka? Elbisesindeki her bir yırtık ve lekeyi anında tespit etti tabii</span><span class="CharOverride-13">. </span></p>
			<p class="paragraf"><span class="CharOverride-13">“Kusura bakmayın, üzerimi değiştirecek zaman yoktu” dedi Peri. İnceleyici bakışlar altında kendini çırılçıplak hissetti. Ama bir yandan da tuhaf bir özgürlüğün tadına vardı. Bundan sonra b</span><span class="CharOverride-13">ütün davetlere yırtık pırtık kıyafetlerle gelebilirdi. Sırf şıkıd</span><span class="CharOverride-13">ım hatunları şok etmek için!</span></p>
			<p class="paragraf"><span class="CharOverride-13">“Boş ver, lafı mı olur, biz bizeyiz şurada” dedi ev sahibesi, her ne kadar yüz ifadesi onu yalanlasa da. “Benim elbiselerimden birini ödünç almak ister misin?”</span></p>
			<p class="paragraf"><span class="CharOverride-13">Peri başını iki yana salladı. Olur da, yanlışlıkla bir şey filan dökerdi kadının pahalı kıyafetlerine. “Diken üstünde oturmaktansa, kendi pasaklı halim yeğdir” diye düşündü. “Hiç gerek yok, sağ ol, çok naziksin.” </span></p>
			<p class="paragraf"><span class="CharOverride-13">“O halde gel bir şeyler ye; açlıktan ölmüş olmalısın”</span><span class="CharOverride-13"> dedi kadın.</span></p>
			<p class="paragraf"><span class="CharOverride-13">“İçecek ne vereyim sana? Kırmızı? Beyaz?” diye sordu işadamı.</span></p>
			<p class="paragraf"><span class="CharOverride-13">“Önce lavaboya uğramam gerek” dedi Peri. Nefes almaya ihtiyacı vardı.</span></p>
			<p class="paragraf"><span class="CharOverride-13">Bir hizmetçinin peşi sıra yalının derinliklerine doğru ilerlerken kocasının bakışlarını sırtında hissetti. Anlattıklarının hiçbirine inanmamıştı Adnan, merak ve kuşku içindeydi. </span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Tuvalete girip kapıyı kilitledi Peri, klozet kapağını kapatıp üstüne oturdu. Derin bir soluk alarak parmak uçlarıyla şakağını ovaladı; yorgunluğu birden üzerine çökmüştü. Dışarı çıkıp bütün o insanlarla yüz yüze gelmeye ne takati ne niyeti vardı. Keşke şu tuvalet penceresinden sıvışıp kaçabilseydi.</span></p>
			<p class="paragraf"><span class="CharOverride-13">Bandajı dikkatle açtı. Bıçak bir uçtan bir uca yarmıştı avucunu; fazla derin bir kesik değildi, dikiş gerekmemişti. Ama yine de en ufak harekette acıyor, yeniden kanamaya başlıyordu. Şimdi, kalbinin her atışıyla yara zonkluyordu. Olanların ciddiyetini ancak kavrayabiliyordu. Ağzı kum gibi kupkuruydu. Elini yeniden sardı</span><span class="CharOverride-13">.</span></p>
			<p class="paragraf"><span class="CharOverride-13">Yüzünü yıkamak için ayağa kalktı. Tam o esnada öyle bir şey gördü ki gözleri hayretle büyüdü. Karşısında devasa bir akvaryum vardı; lavabo ve musluklar bunun üzerine yerleştirilmişti. Camın arkasında düzinelerce egzotik balık yüzüyordu. Hepsi ya sarı ya kırmızıydı – işadamının tuttuğu futbol takımının renkleri. Adamın tutkulu bir Galatasaray taraftarı olduğunu, stadyumda özel locası bulunduğunu, her fırsatta oyuncularla beraber fotoğraf çektirmeyi sevdiğini bilmeyen yoktu. Yakın gelecekte kulübün başkanı</span><span class="CharOverride-13"> olmaya niyetliydi; perde arkasından epeyce manevra yapıyordu bu uğurda.</span></p>
			<p class="paragraf"><span class="CharOverride-13">Peri, korunaklı yapay evrenlerinde gezinen balıkları seyretti. Lavabonun her iki yanına konmuş kakmalı gümüşten hamam taslarının içinde kusursuzca kolalanıp gene kusursuzca rulo yapılmış el havluları duruyordu. Yerde, dört bir yanda, yanan mumlar vardı. Tatlı, şerbetsi bir rayiha geldi burnuna. Alttan alta aldığı keskin deterjan kokusu ise nedense berduşu çağrıştırdı</span><span class="CharOverride-13">.</span></p>
			<p class="paragraf"><span class="CharOverride-13">Birdenbire, beklenmedik delice bir şey yapmak geldi içinden. Arasa, bu fiyakalı evin bir yerlerinde bir çekiç bulabilirdi herhalde. Şu akvaryumu paramparça eder, cam parçaları sağa sola dağılırken balıkların mermer zeminde kayıp gitmelerini seyrederdi. Kuyruklarını sallayıp, açık ağızlarıyla soluk almaya çalışarak, kaçmanın heyecanı içinde uzaklaşırlardı balıklar; koridor boyunca ilerleyip, avizeden dökülen ışığı pullarında yansıtarak, konukların ayakları arasından geçerlerdi; arka kapıdan dışarı süzülür, verandanın bir ucundan diğerine geçer ve tam artık ölmek üzere oldukları</span><span class="CharOverride-13"> anda denize ulaşır, maviliklere atlayıverirlerdi. Ve orada, hep aynı sularda kalıp sıkılmış, hiç değişmemiş eski dost ve akrabalarını bulurlardı. </span></p>
			<p class="paragraf"><span class="CharOverride-13">Yeni gelenler, diğer balıklara denizin üzerindeki o muhteşem yalıda yaşamanın, akşama ne yiyeceğim kaygısı taşımama karşılığında özgürlükten vazgeçmenin nasıl bir şey olduğunu anlatırlardı. Çok geçmeden, kaçak balıklar büyük balıklara yem olurlardı, zira konforlu ortamda yaşamaya alışmış olanların tehlikeli sularda hayatta kalması zordu. Yine de, özgürlüklerinin bir dakikasını bile akvaryumda geçirdikleri yıllara değişmezlerdi.</span></p>
			<p class="paragraf"><span class="CharOverride-13">Ah keşke bir çekiç bulabilseydi... Bulup da yıkabilseydi şu yapay evreni. </span></p>
			<p class="paragraf"><span class="CharOverride-13">Bazen kendi zihninden korkuyordu doğrusu. </span></p>
			<p class="paragraf"><span class="CharOverride-13">Düşündüklerinden. Yapabileceklerinden... </span></p>
		</div>
	</body>
</html>