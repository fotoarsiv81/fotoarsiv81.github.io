<html xmlns="http://www.w3.org/1999/xhtml">
	<head>
		<title>1-6</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-6" xml:lang="en-GB"><span class="bolum-baslik _idGenCharOverride-2">Defter</span></p>
			<p class="alt20" xml:lang="en-GB"><span class="CharOverride-13">İstanbul, 1980’ler</span></p>
			<p class="paragraf"><span class="CharOverride-13">“Gel otur karşıma” dedi kızına Mensur, masada yalnız olduğu nadir akşamlardan birinde.</span></p>
			<p class="paragraf"><span class="CharOverride-13">Peri hemen yaptı söyleneni. Özlemişti babasını; aynı evde olsalar da, Umut gitti gideli babası sürekli dalgındı, varla yok arası. </span></p>
			<p class="paragraf"><span class="CharOverride-13">“Bak sana bir hikâye anlatayım” dedi Mensur. “Vaktiyle bir neyzen varmış, kimselere benzemeyen; mutasavvıf, rindane, kalendermeş</span><span class="CharOverride-13">rep. Ne zaman bir rakı ya da şarap şişesi görse, kızarmış. ‘Bunun katresinin haram olduğunu bilmiyor musunuz?’ diye etraftakileri azarlarmış. Sonra da şişeyi açıp parmağını içine sokar, birkaç saniye bekledikten sonra ıslak parmağını çıkarıp sallarmış. ‘O haram katreyi aldım attım’ dermiş. ‘Artık gönül rahatlığıyla demlenebiliriz.’</span><span class="CharOverride-13"> </span><span class="CharOverride-13">”</span></p>
			<p class="paragraf"><span class="CharOverride-13">Mensur kendi hikâyesine güldü </span><span class="CharOverride-13">– alçak perdeden, kederli bir kahkaha. “Bir nebze kâm alamayacaksak bu fani dünyadan, ne demeye yaşamalı?”</span></p>
			<p class="paragraf"><span class="CharOverride-13">Babasının yüzüne dikkatlice baktı Peri. Sorusunda saklı bir isyan hissetti. Ama kime karşı? Topluma? Dindarlara? Kurallara? Kime isyan ediyordu sevgili babası acaba? Çekinerek sordu: “Bir deneyebilir miyim?”</span></p>
			<p class="paragraf"><span class="CharOverride-13">“Ne? Rakı mı içmek istiyorsun?” Mensur bir kahkaha patlattı.</span></p>
			<p class="paragraf"><span class="CharOverride-13">Peri sessizce onayladı. Yeter ki onları</span><span class="CharOverride-13"> birbirlerine yakınlaştırsın, yeter ki babasının yalnızlığına çare olsun, seve seve içerdi beraber. </span></p>
			<p class="paragraf"><span class="CharOverride-13">Mensur başını iki yana salladı. “Daha neler! Yedi yaşındasın daha.”</span></p>
			<p class="paragraf"><span class="CharOverride-13">“Sekiz” diye düzeltti Peri.</span></p>
			<p class="paragraf"><span class="CharOverride-13">Mensur bir an durakladı. “Normalde hiçbir zaman içmeni istemem doğrusu. Ama içeceksen günün birinde ilk kadehini babanla tokuşturmalı, ilk sigaranı babana yaktırmalısın. Yasaklardan sadece maraz doğar. İşte ör</span><span class="CharOverride-13">ümcek kafalıların anlayamadığı şey de bu! Gizlice arkadaşlarla içmektense, kendi evlerinde özgür olabilmeli gençler. On sekiz yaşına gelince tabii!” Derin bir iç çekti. “Gerçi bu yobaz takımı o zamana kadar ortada içki falan bırakmaz herhalde. Anca bir müzede bir şişe sergilerler belki, Nazilerin yaptığı gibi: Dejenere Nesneler Müzesi. Belki de çok geç olmadan bir tadına bakabilirsin.”</span></p>
			<p class="paragraf"><span class="CharOverride-13">Mensur böyle dedikten sonra bir bardağı yarıya kadar suyla doldurup içine kaşığın ucuyla iki üç</span><span class="CharOverride-13"> damla rakı damlattı. Peri içkinin suyun içinde külrengi bir mürekkep gibi yayılışını seyretti. Aynı anda babası da onu seyrediyordu sevecen bir ifadeyle. </span></p>
			<p class="paragraf"><span class="CharOverride-13">“Şu damlacıkları görüyor musun? İşte ben ve ruhdaşlarım öyleyiz. Bir cehalet denizinde tutunmaya çalıştık ama dağılıp gidiyoruz.” Mensur kadehini kızına doğru kaldırıp, “Şerefe bakalım!”</span><span class="CharOverride-13"> dedi. “Anan görse, diri diri derimi yüzer vallahi.”</span></p>
			<p class="paragraf"><span class="CharOverride-13">Peri başını yana eğerek mahcup bir şekilde gülümsedi. “Şerefe!”</span></p>
			<p class="paragraf"><span class="CharOverride-13">Bardağı dudaklarına getirip dikkatle yudumladı. Yüzü anında buruşuverdi. Felaket! Daha önce tattığı her şeyden beterdi. Anasonun tadı kokusundan da keskindi. Babası bu berbat şeyi nasıl oluyor da her akşam bayıla bayıla içebiliyordu? </span></p>
			<p class="paragraf"><span class="CharOverride-13">“Söz ver bana” dedi Mensur. “Kocakarı</span><span class="CharOverride-13"> hikâyelerine asla kanma. Anlıyor musun neden bahsettiğimi?” </span></p>
			<p class="paragraf"><span class="CharOverride-13">“Evet” dedi Peri, ağzındaki tattan kurtulmak için bir dilim ekmeği mideye indirdikten sonra. “Çocuğun üstünden atlama, boyu kısa kalır derler hani. Parmaklarını çıtlatma, meleklerin kanatlarını kırarsın. Karanlıkta ıslık çalma, Şeytan çağırırsın. O tür şeyler.”</span></p>
			<p class="paragraf"><span class="CharOverride-13">“Aynen, bütün o saçmalıklar. Bak, benim sevdiğim altın bir kural var; sana da tavsiye ederim. Gözünle görmediğin, kulağınla duymadığın, elinle dokunmadığın ve akla mantığ</span><span class="CharOverride-13">a sığmayan hiçbir şeye asla inanma. Söz mü?”</span></p>
			<p class="paragraf"><span class="CharOverride-13">Babasını memnun etme hevesiyle cıvıldadı Peri: “Söz.” </span></p>
			<p class="paragraf"><span class="CharOverride-13">Mensur sözlerini vurgulamak istercesine işaretparmağını havaya kaldırdı. “Bizi ancak eğitim kurtarır! Tek yol bu. Dünyanın en iyi üniversitesine gitmelisin. Hayalim bu, evladım.” Duraksadı, bunun hangi üniversite olabileceğini düşündü. “Çocuklarım arasında bunu yapabilecek bir tek sen varsın. Bir abin hapiste, öbür abin serseri oldu çıktı başıma. Sen başkasın ama. Çok çalış. Cehaletten kurtul. Kocaman söz ver</span><span class="CharOverride-13">.”</span></p>
			<p class="paragraf"><span class="CharOverride-13">“Kocaman söz, baba.”</span></p>
			<p class="paragraf"><span class="CharOverride-13">“Gerçi...” dedi Mensur düşünceli düşünceli, “erkek kısmı öyle fazla akıllı eğitimli kadınlardan hoşlanmaz. Benim yüzümden evde kalmanı istemem.”</span></p>
			<p class="paragraf"><span class="CharOverride-13">“Olsun, ben hiç evlenmeyeceğim zaten. Senin yanında kalacağım.”</span></p>
			<p class="paragraf"><span class="CharOverride-13">Mensur gülümsedi. “İnan bana, fikrin değişir, hele biraz büyü. Zaten benim gibi kocamış herifi niye çekesin? Huzurevine yerleştir beni. Anana muhtaç olmak istemem. Onun dualarına, üfürükçülerine laf yetiştiremem yaşlanınca. En iyisi temiz bir huzurevinde kalayım; Atamızı saygıyla yâd eden yaşlı dostlarla olayım. Sana gelince, muhakkak sevmelisin, sevilmelisin. Yalnız, sakın ola bilimi, bilgiyi önemsemeyen birine âşık olma! Sevdiğin adam özgür düşünen, birikimli biri olmalı. Koskocaman bir söz daha?”</span></p>
			<p class="paragraf"><span class="CharOverride-13">“Koskocaman söz, baba” dedi Peri kafası</span><span class="CharOverride-13"> allak bullak. Sandalyesinden aşağı inerken aklına yeni bir şey takıldı. “Peki ya Tanrı? O’nu göremiyoruz, duyamıyoruz... O’na dokunamıyoruz... Altın kural ne olacak?”</span></p>
			<p class="paragraf"><span class="CharOverride-13">Uzun, bitkin bir iç çekiş. “Sana bir sır vereyim mi? Mesele Tanrı olunca büyüklerin de kafası karışık. Çocuklardan daha fazla hem de.”</span></p>
			<p class="paragraf"><span class="CharOverride-13">“Peki ama Tanrı gerçek mi?”</span><span class="CharOverride-13"> diye sordu Peri çekinerek.</span></p>
			<p class="paragraf"><span class="CharOverride-13">“Valla, inşallah öyledir. Öbür dünyada O’nu görünce, O daha bana bir şey sormadan ben O’na soracağım bunca vakittir nerelerde olduğunu. Nicedir kendi halimize bırakıp gitti bizi!” Mensur ağzına bir parça peynir atıp yavaşça çiğnedi.</span></p>
			<p class="paragraf"><span class="CharOverride-13">“Babacım... sence Allah neden abime yardım etmedi? Umut’un başına bunların gelmesine niye izin verdi?”</span></p>
			<p class="paragraf"><span class="CharOverride-13">Mensur yutkundu. “Ah, canım. Keşke bilseydim.” Konuşurken âdemelması</span><span class="CharOverride-13">, çırpıntılı sulardaki bir şamandıra gibi inip kalkıyordu.</span></p>
			<p class="paragraf"><span class="CharOverride-13">Bir sessizlik çöktü. Peri ayak parmaklarını kıvırdı sıkıntıyla; konuyu değiştirme gereği duydu. Umut’tan söz etmek karartmıştı zaten pek parlak olmayan ruh hallerini; bir bulutun solgun mehtabı kapatması gibi. “Peki ya cennet ile cehennem?”</span></p>
			<p class="paragraf"><span class="CharOverride-13">“Valla, bende pek cennete gidecek adam tipi yok. Bu durumda iki olasılık var: Eğer Tanrı şakadan anlamıyorsa, hapı yuttum. Doğruca cehenneme. Ama kalendermeşrep ise, ki umarım öyledir, o zaman umut var. O durumda seninle cennette buluşuruz. Nehirlerden su yerine bade akıyormuş ya, öyle diyorlar!” </span></p>
			<p class="paragraf"><span class="CharOverride-13">Telaşlandı</span><span class="CharOverride-13"> Peri. Eğer Tanrı, annesinin yemin billah anlattığı gibi katı, cezalandırıcı ve intikamcı ise sevgili babasının pek şansı yoktu. “Ama ben senin cehenneme gitmeni istemiyorum” diye mırıldandı endişeyle. </span></p>
			<p class="paragraf"><span class="CharOverride-13">Mensur baktı ki çocuk bu konuşmayı çok ciddiye alıyor, gülümsedi anlayışla. “Dert etme sen. Bir B planı yaparız.”</span></p>
			<p class="paragraf"><span class="CharOverride-13">“B planı mı?”</span></p>
			<p class="paragraf"><span class="CharOverride-13">“Sen benim mezarıma bir kazma koy yeter. Ben tünel kazar, seni görmeye gelirim.”</span></p>
			<p class="paragraf"><span class="CharOverride-13">Peri’nin gözleri büyüdü. “Ya baba! Cehennem çok derinmiş, içine çakıl atsan yetmiş yılda dibine varırmış. Annem söyledi.”</span></p>
			<p class="paragraf"><span class="CharOverride-13">“Söylemiştir muhakkak.” İç çekti Mensur. “Ben de yetmiş yıl kazarım o zaman. Bu dünyanın bir yılı, öbür dünyada yalnızca bir dakikaya denk, merak etme. Öyle ya da böyle, gelip seni bulurum.” Birden yüzü aydınlandı. “Az daha unutuyordum. Sana bir şey getirdim!”</span></p>
			<p class="paragraf"><span class="CharOverride-13">Ayağa kalkıp deri çantasını getirdi. İçinden kırmızı, kadife kurdeleyle bağlanmış, gümüş</span><span class="CharOverride-13"> rengi bir kutu çıkardı Mensur.</span></p>
			<p class="paragraf"><span class="CharOverride-13">“Bana mı?” Peri dikkatle inceledi paketi.</span></p>
			<p class="paragraf"><span class="CharOverride-13">“Açmayacak mısın?”</span></p>
			<p class="paragraf"><span class="CharOverride-13">Bir defter çıktı kutudan. Kapağında pullar ve aynalı mozaikler olan, turkuaz rengi, el yapımı, harikulade bir defter.</span></p>
			<p class="paragraf"><span class="CharOverride-13">“Bak canım, sen sıra d</span><span class="CharOverride-13">ışı bir çocuksun. Kafanı büyük meseleler kurcalıyor. Yaşıtlarına benzemiyorsun. Onlar çikolata, şeker derdinde; sen Tanrı, din, inanç, adalet... bu yaşında başladın sorgulamaya. Kaygılanıyorum senin için. Zor hususlar bunlar. Bütün cevapları bildiğimi iddia edemem. Böyle bir şey iddia edene de güvenmem, yalan söylüyordur” dedi Mensur. “Kimse yüzde yüz bilemez. Buna annenle o tuhaf kılıklı hocası</span><span class="CharOverride-13"> da dahil.” Rakı bardağını kafasına dikti. “Dinden hazzetmem ama Tanrı’yı yine de pek severim; neden biliyor musun?”</span></p>
			<p class="paragraf"><span class="CharOverride-13">Peri başını iki yana salladı.</span></p>
			<p class="paragraf"><span class="CharOverride-13">“Yalnız çünkü Pericim, tıpkı benim gibi... senin gibi, O da yalnız”</span><span class="CharOverride-13"> dedi Mensur düşünceli düşünceli. “Yukarılarda bir yerde, yapayalnız; konuşacak kimsesi yok. Tamam, belki birkaç melek vardır etrafta ama meleklerle ne kadar dertleşilir ki? Milyarlarca insan Tanrı’ya dua ediyor, ‘Bana şunu bahşet, bunu nasip et, çuvalla para, son model araba ver...’ diye. Hep aynı laflar, tekrar tekrar, ama neredeyse hiç kimse O’nu tanıma zahmetine girmiyor.” </span></p>
			<p class="paragraf"><span class="CharOverride-13">Gözlerinde anlık bir kederle, bardağını doldurdu Mensur. “Düşünsene yolda bir kaza görünce ne tepki veriyor insanlar? Hemen ‘Aman Allah korusun’ </span><span class="CharOverride-13">derler. İnanabiliyor musun! İlk tepkileri kendilerini düşünmek, kurbanları değil. Başkası için dua eden ne kadar az kişi var farkında mısın? İllaki kendilerine. Zaten o kadar çok dua birbirinin kopyası ki. </span><span class="metin-italik" xml:lang="tr-TR">Beni koru</span><span class="CharOverride-13">, </span><span class="metin-italik" xml:lang="tr-TR">beni kayır, beni yükselt... </span><span class="CharOverride-13">Her şey </span><span class="metin-italik" xml:lang="tr-TR">ben</span><span class="CharOverride-13">. Onlara sorsan ‘dindarlık’ derler adına, bense ‘kılık değiştirmiş bencillik’ diyorum.” </span></p>
			<p class="paragraf"><span class="CharOverride-13">Peri başını</span><span class="CharOverride-13"> yana eğdi; babasını teselli etmek istiyordu ama bunu nasıl yapacağı hakkında en ufak bir fikri yoktu. Ev öyle kırılgan bir sessizliğe gömülmüştü ki bir iç çeksen yıkılacak gibiydi. Peri annesinin duvarların ardındaki yatağından bu sohbeti dinleyip dinlemediğini, dinliyorsa aklından neler geçirdiğini merak etti. </span></p>
			<p class="paragraf"><span class="CharOverride-13">“Bundan sonra, o halde, ne zaman aklına Tanrı’yla –ya da kendinle– ilgili bir soru takılsa otur defterine yaz.”</span></p>
			<p class="paragraf"><span class="CharOverride-13">“Günlük gibi mi yani?”</span></p>
			<p class="paragraf"><span class="CharOverride-13">“Evet, ama özel bir günlük” dedi Mensur; canlanmıştı. “Hayat boyu kullanabilirsin bu defteri!”</span></p>
			<p class="paragraf"><span class="CharOverride-13">“Ama sayfaları yetmez ki.”</span></p>
			<p class="paragraf"><span class="CharOverride-13">“Elbette! Tek yol, eskiden yazdıklarını silmek. Anlıyor musun? Yaz ve sil, canım. Kasvetli, karanlık fikirleri kafandan uzak tutmayı öğretemem sana. Kendim daha öğrenemedim ki bu yaşta.” Mensur duraksadı. “Ama silebilirsin.”</span></p>
			<p class="paragraf"><span class="CharOverride-13">Yaz ve sil. İnanç ve</span><span class="CharOverride-13"> şüphe. Cevaplar ve sorular. Hem bilgiyi önemse, hem bildiklerini sorgula. Asla bir yere demir atma. Adresin değil, sadece ayak izlerin olsun bu dünyada. Ne demiş İbn Arabi? </span><span class="metin-italik" xml:lang="tr-TR">Bizimkisi “aşk kervanı”; o kervan ne yöne giderse biz de peşinden. </span><span class="CharOverride-13">Yerleşme, kök salma, oldum ya da buldum sanma. Hiçbir gettoya, kolektif kimliğe, cemaate, cemiyete, aşirete ait olma. Hepsi yanıltır, şaşırtır. Sen yalnız ol. Bir başına. Varmak değil, gitmek. Sadece gitmek... </span></p>
			<p class="paragraf"><span class="CharOverride-13">Acaba babasının tam olarak demek istediği bu muydu? Öyle ya da böyle, Peri’nin bu akşamki konuşmadan seneler sonra çıkardığı ders bu olacaktı. </span></p>
			<p class="paragraf"><span class="CharOverride-13">O gece, Peri yatağında oturup güncesini açtı ve ilk notunu yazdı: </span><span class="metin-italik" xml:lang="tr-TR">Galiba Rab rengârenk, binlerce parçası var. Kimine sorsan, sevgi, merhamet, rahman dolu; kimine sorsan öfkeli, mesafeli, kahredici. Bence Tanrı bir Lego seti. Herkes kendine göre inşa ediyor sanki.  </span></p>
		</div>
	</body>
</html>