<html xmlns="http://www.w3.org/1999/xhtml">
	<head>
		<title>1-52</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-51" xml:lang="en-GB"><span class="bolum-baslik _idGenCharOverride-2">Suçluluk</span></p>
			<p class="alt20" xml:lang="en-GB"><span class="CharOverride-13">Oxford, 2001-2002</span></p>
			<p class="paragraf"><span class="CharOverride-13">Peri, bir Ortaçağ oyununda dekor niyetine kullanılabilecek kadar devasa şölen masasına doğru yürüdü herkesle beraber. Aynı sofrayı, etrafında lordlar, leydiler ve şövalyelerle; üzerinde çevrilmiş kuzular, tavus kuşu dolmaları ve parlak jölelerle canlandırabiliyordu gözünde. Yalnız şu anda ne gümüş takımlar vardı, ne de altın kupalar; yalnızca sade tabak çanak.</span></p>
			<p class="paragraf"><span class="CharOverride-13">Masanın arkasında, ön yüzeyi İtalyan çinileriyle kaplı bir şömine vardı. Üzerinde ise siyah-beyaz bir fotoğraf asılıydı. Dans eden alevlerin albenisine kapılan Peri gürül gürül yanan ateşe yaklaştı. O zaman gördü ki çini karoların her birinde farklı bir karakter vardı – çoğu erkek olmakla birlikte birkaçı kadındı. Figürlerin giysileri başka çağlara aitti, ifadeleriyse alabildiğine ciddi. Peygamberlerin, nebilerin ve azizlerin tasvirleriydi bunlar. Kimilerinin adları yazılmıştı: Hazreti Süleyman, Aziz Francesco, Hazreti İbrahim, Buda, Azize Teresa, Ramananda... Figürlerin bazıları su taşıyor, bazıları parşömene yazıyor, öğrencileriyle konuşuyor ya da çölde tek başlarına yürüyorlardı. Herhangi bir sıraya göre dizilmiş gibi görünmüyorlardı. Onları öyle yan yana bulmak garipti. Adeta muhabbet halindelerdi. Bu kutsal şahsiyetleri ayrı ayrı tahayyül etmek kolay, ama birlikte görmek çarpıcıydı. Peri’nin gözleri Hazreti Muhammed’i aradı, onun da dahil edilip edilmediğini merak etmişti. Oradaydı, atına binmiş, cennete doğru yükseliyordu; yüzü görünmüyordu, eski İran minyatürlerinde olduğu gibi başı kutsiyet gösteren alevlerle çevriliydi. Kanatlı melekler eşliğinde Meryem Ana ile çocuk İsa da oradaydılar; Meryem’in teni kar beyazıydı. Hazreti Musa da vardı çini karolarda; yerde yılana dönüşmüş değneği gösteriyordu parmağıyla.   </span></p>
			<p class="paragraf"><span class="CharOverride-13">Azur neden bu tasvirleri koymuştu acaba şöminesinin çevresine? Şayet estetik bir tercih değilse, kendi dünya görüşünün bir dışavurumu muydu? Ve eğer öyleyse, tam olarak neye inanıyordu bu adam? Peri şu ana dek kitaplarını okumuş, konuşmalarını dinlemişti ama hocası hâlâ bir muammaydı. Zihnini kemiren sorulara yanıt bulamayınca, şöminenin üstündeki fotoğrafa odaklandı.  </span></p>
			<p class="paragraf"><span class="CharOverride-13">Bu, evin yıllar evvel çekilmiş bir fotoğrafıydı. Otobüs durağından buraya yürürken gördüğü meşe ağacı da, kıvrımlı yaya yolu da aynen duruyordu. Çiçekli bir bahçe ile neredeyse çatıya değiyormuş gibi görünen ak pak bulutlar altında mekân daha ufak görünüyordu; belki de yıllar içinde ekler yapılmıştı. Baharın bereketini ve doğanın letafetini gösterse de fotoğraf, içinde bir yerlerde hüzün ve durgunluk gizliydi. Azur’un kimselere açmadığı bir geçmişi olabileceğini hissetti. Merak etti. Birine âşık olmak demek, tüm arızaları, sırları, noksanlarıyla onu keşfetmeyi delice arzulamak demekti. </span></p>
			<p class="paragraf"><span class="CharOverride-13">Artık bütün konuklar, ellerinde kadehleriyle, masanın çevresine toplanmış, ev sahibinin herkese nereye oturacağını söylemesini bekliyorlardı. </span></p>
			<p class="paragraf"><span class="CharOverride-13">“Azur söylesene, nasıl yerleşelim?” diye sordu, köşeli çeneli, çiroz bir adam. Peri onun kuantum fiziğinde meşhur bir isim olduğunu öğrenecekti daha sonra. </span></p>
			<p class="paragraf"><span class="CharOverride-13">“Aman sanki ev sahibi kendisi biliyormuş gibi! Senelerdir tanırım Azur’u, herkes kafasına estiği gibi takılır bu evde” dedi göbeği kayda değer büyüklükte bir adam. Teoloji ve din felsefesi profesörüydü. Azur’un eski ahbabı; onu en iyi tanıyanlardan biriydi. Söylediği şeyi ispatlamak için bir sandalye çekip oturdu.</span></p>
			<p class="paragraf"><span class="CharOverride-13">Onu örnek alan diğerleri birer birer yerleştiler. Peri masada bir yer bulduğu an, Darren gelip yanına oturdu. Güzel sarışın diğer tarafa kondu, Azur’a yakın. </span></p>
			<p class="paragraf"><span class="CharOverride-13">Teoloji profesörü arkasına yaslanarak arka planda hâlâ çalmakta olan müziğe kulak verdi. Sonra kadehini kaldırdı: “Âlicenap ev sahibimizin şerefine” dedi. “Bu buz gibi gecede sıkıntıdan patlayacak olan yalnızları ve bedbahtları bir araya getirdiği için kendisine teşekkür ediyoruz.”</span></p>
			<p class="paragraf"><span class="CharOverride-13">Duvarlara gölgeler düşüren şamdanın üzerinden bakarak gülümsedi Azur. </span></p>
			<p class="paragraf"><span class="CharOverride-13">Bu arada Peri birlikte yemek yiyeceği kişilere göz attı: çeşitli disiplinlerden hocalar, asistanlar, öğrenciler. İlk geldiğinde, bütün bu insanların ortak bir özelliği olduğunu varsaymıştı: zekâ. “Azur’un yakın çevresinden olduklarına göre seçme ve nadir ve sıra dışı olmalılar” diye düşünmüştü. Ama galiba yanılmıştı. Ortak noktaları hepsinin de yılbaşını yalnız kutlamak üzere oluşuydu. Azur müdahale edip, ıssız bir kumsaldaki deniz kabuklarını toplar gibi toplamıştı onları. </span></p>
			<p class="paragraf"><span class="CharOverride-13">“Ev sahibimize kadeh kaldırmak istememin bir sebebi daha var” diye devam etti yaşlı profesör. “Baksanıza Bach çalıyor ha bire. Şayet herkes günde on dakika Bach dinlese, inananların sayısı artar bu gezegende.”</span></p>
			<p class="paragraf"><span class="CharOverride-13">Azur kaşlarını kaldırdı. “Hiç belli olmaz. Senin de gayet iyi bildiğin gibi, Bach karmaşık müzisyendir. Teolojik mayın tarlası! İnsana inanç aşılayabileceği gibi, kuşku da aşılar. Kimisi Bach dinleyerek Tanrı’yı bulur, kimisi de bakmışsın toptan terk etmiş din diyarını.”</span></p>
			<p class="paragraf"><span class="CharOverride-13">Gülümsedi misafirler. </span></p>
			<p class="paragraf"><span class="CharOverride-13">“Lütfen başlayın” dedi Azur ellerini iki yana açarak. </span></p>
			<p class="paragraf"><span class="CharOverride-13">Bir anda tüm konukların ilgisi sofraya yöneldi. Masanın ortasında üç büyük servis tabağı duruyordu. İlkinde haşlanmış fasulyelerden oluşan bir yığın vardı, ikincisinde siyah pirinç pilavı, üçüncüsünde fırında nar gibi kızarmış koca bir hindi. Bir sürahi de yakut kırmızısı şarap. Hepsi buydu. Ne sos vardı, ne baharat. Gayet yalındı. Peri, annesini düşünerek kendi kendine gülümsedi. Selma insanları böyle mütevazı bir sofraya davet edeceğine ölürdü daha iyi. Kızına başarılı bir yemek davetinin sırrının “konuk başına iki çeşit” olduğunu söylerdi. “Dört konuk için sekiz farklı yemek olmalı; beş konuk için on.” Bu gece sofrada on iki kişiye, üç çeşit yemek düşüyordu. Annesi görse dehşete kapılırdı.</span></p>
			<p class="paragraf"><span class="CharOverride-13">Konuklar servis tabaklarını elden ele geçirdiler. Sıra kendisine geldiğinde, Peri bütün gün bir şey yememiş olduğunu hatırlayarak cömert porsiyonlar aldı.</span></p>
			<p class="paragraf"><span class="CharOverride-13">İsimsiz sarışın Azur’a doğru eğildi. “Hepsini kendin mi pişirdin?”</span></p>
			<p class="paragraf"><span class="CharOverride-13">Peri keyiflendi. Kadın böyle bir şey sorduğuna göre demek ki karısı değildi.</span></p>
			<p class="paragraf"><span class="CharOverride-13">“Evet, bakalım beğenecek misin” dedi Azur. Ardından herkese hitap etti: “Afiyet olsun.” </span></p>
			<p class="paragraf"><span class="CharOverride-13">Mumların titrek ışığında, bir yaz ormanının yeşiline bürünmüştü gözleri; kirpiklerinin uçlarında gümüşi ışıltılar dans ediyordu. Peri’nin şimdiye kadar değil incelemek, bakmaya cesaret edemediği dudakları, içtiği şarapla neredeyse aynı tondaydı. Profesörü öpmek nasıl bir şey olurdu acaba? Dudaklarını dudağında hissetmek... </span></p>
			<p class="paragraf"><span class="CharOverride-13">Azur, Peri’nin bakışlarını fark etmiş gibi aniden başını çevirerek kıza baktı. Suçüstü yakalanmışçasına kızardı Peri. Hemen Darren’a dönüverdi. Yemek boyunca hocasına fazla bakmamaya çalıştı. Ama ne mümkündü. </span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Sofraya gelen en son lezzet erik tatlısıydı. Azur hâlâ sıcak olan tatlının üstüne brandi gezdirerek bir kibritle ateşe verdi. Tüm yüzeyden mavi alevler yükseldi; harla kıvrılarak coştular. Birkaç saniye süren bir görsel şölendi. Azur usta hareketlerle tatlıyı dilimleyip, krema sosuyla cömert birer parça servis etti herkese. Bu gösteriyi takdirle izleyen konuklar ilk lokmalarını yer yemez ev sahibini iltifatlara boğdular.  </span></p>
			<p class="paragraf"><span class="CharOverride-13">“Yemek kitabı yazsana sen yahu, bırak felsefeyi” diye öneride bulundu fizik profesörü. “Nefis olmuş bu. Nasıl yaptın?”</span></p>
			<p class="paragraf"><span class="CharOverride-13">“Eh, insan mecburen öğreniyor” diye mırıldandı Azur.</span></p>
			<p class="paragraf"><span class="CharOverride-13">Bu kelimeler Azur’un özel hayatı hakkında bir ipucu oldu Peri’ye. Demek bekârdı. Birilerinin konuyu deşeceğini umduysa da kimse buna kalkışmadı. Onun yerine, Afganistan’ın işgali üstüne sohbete daldılar. Bazı konukların Başbakan Tony Blair’den duydukları memnuniyetsizliği dile getirmesiyle masadaki enerji değişti. Ama kimse gerilmedi, sinirlenmedi, sesini yükseltmedi. İngilizler tartışırken de sakindi. Peri’nin Türkiye’de siyaset konuşulurken görmeye alışkın olduğu gerginlikle ilgisi yoktu buradaki enerjinin. Halbuki anavatanında tanık olduğu politik tartışmalar şu üç H’nin ablukası altında yapılırdı: hiddet, husumet, hücum. Oysa burada, farklı fikirleri savunurken dingin kalabiliyor, birbirlerini kıyasıya eleştirip gene de beraber kadeh tokuşturabiliyorlardı. Zihni bu kültürel karşılaştırmalara dalıp gidince masadaki konuşmanın ucunu kaçırdı. Birden herkesin kendisine baktığını görünce nedenini hemen kavrayamadı bu yüzden.</span></p>
			<p class="paragraf"><span class="CharOverride-13">Yaşlı profesör yardımına yetişti. “İlginç bir ülkeniz olduğunu söylüyorduk tam.”</span></p>
			<p class="paragraf"><span class="CharOverride-13">Şirin’in “ilginç” sözcüğü konusundaki uyarısını hatırlayan Peri dönüp hocasına baktı. Ama Azur, gözlerini ona dikmiş, merakla ne söyleyeceğini bekliyordu. </span></p>
			<p class="paragraf"><span class="CharOverride-13">“Ne dersiniz? Türkiye AB’ye kabul edilecek mi?” diye sordu, kısacık, beyaz saçları tutam tutam dikleştirilmiş bir kadın. Yaşlı profesörün karısıydı bu.</span></p>
			<p class="paragraf"><span class="CharOverride-13">“Öyle umuyorum” dedi Peri.</span></p>
			<p class="paragraf"><span class="CharOverride-13">“Ama Türkiye kültürel olarak Avrupa’yla uyumsuz” diye araya girdi sarışın.</span></p>
			<p class="paragraf"><span class="CharOverride-13">“</span><span class="metin-italik" xml:lang="tr-TR">Uyumsuz</span><span class="CharOverride-13"> derken tam olarak neyi kastettiğinizi bilmiyorum” dedi Peri; bir çatlak açılmıştı ruhunda. Bir yandan, ülkesinde zoruna giden o kadar çok şey vardı ki, bunları açıkça eleştirmek geliyordu içinden. Diğer yandan, memleketini bu insanlara sevdirmek istiyordu. Savunmacı bir hava gelmişti üstüne. Bir sorumluluk hissi. Daha önce hiç kolektif bir varlığı temsil ediyormuş gibi hissetmemişti kendini.</span></p>
			<p class="paragraf"><span class="CharOverride-13">“Peki, dini bir engel olarak görmüyor musun?” diye sordu profesör. “Türkiye’nin İran gibi olacağından endişe etmiyor musun?”</span></p>
			<p class="paragraf"><span class="CharOverride-13">“O tehlike her zaman mevcut, yobazlık korkunç bir şey” dedi Peri. “Öte yandan, İran bir hafıza ve gelenek ülkesi. Biz Türklerse unutmakta ustayız. Hafızasız.”</span></p>
			<p class="paragraf"><span class="CharOverride-13">“Sence hangisi daha iyi?” diye sordu Darren. “Hatırlamak mı, unutmak mı?”</span></p>
			<p class="paragraf"><span class="CharOverride-13">“İkisinin de aşırısı zararlı tabii” diye yanıtladı Peri. “Ama kendi adıma konuşmam gerekirse, geçmiş bir yüktür. Külfettir. Şayet hiçbir şeyi değiştiremeyeceksek hatırlamanın ne faydası var?”</span></p>
			<p class="paragraf"><span class="CharOverride-13">“Yalnızca gençlerin unutmak gibi bir lüksü var” dedi yaşlı profesör. “Yaşlandıkça anlar insan hafızanın kıymetini.”</span></p>
			<p class="paragraf"><span class="CharOverride-13">Peri başını önüne eğdi. Toy bir öğrenci gibi konuşmak istememişti. Akıllı ve bilgece laflar sarf etmekti niyeti. Neyse ki Azur’un başını sallayarak ona katıldığını fark etti. “Eğer seçim yapmam gerekseydi, ben de hafızadan vazgeçmeyi tercih edebilirdim. Zaten bir an evvel Alzheimer olmak için sabırsızlanıyorum.”</span></p>
			<p class="paragraf"><span class="CharOverride-13">Güzel sarışın, Azur’un elini tuttu. “O nasıl söz öyle? Ağzından yel alsın!”</span></p>
			<p class="paragraf"><span class="CharOverride-13">Peri kıskançlıkla gözlerini kaçırdı. Bu insanları tanımıyordu; geçmişleri de, aralarındaki bağlar da ona yabancıydı. Söylenmeden bırakılan şeyleri, etrafından dikkatlice dolanılan konuları sezebiliyor ama kavrayamıyordu.</span></p>
			<p class="alt20" xml:lang="en-GB"><span class="CharOverride-13">  </span></p>
			<p class="Paragraph20">Gece yarısından kısa süre önce, çay ve kahve servisinin yapıldığı esnada Peri tuvalete gitti. Ellerini yıkarken aynada gördüğü yüz, özgüvenli ve girişken davranmayı bir türlü beceremeyen bir genç kadının yüzüydü. Neşeli olmayı bilmediği için hep kendisini suçlamıştı. Böyle durduk yere mutsuzluk üretebildiğine göre, mutlaka bir şeyi yanlış yapıyor olmalıydı. Ama Mutluluk Sınavı’nı geçememek kendi kabahati değildi belki de. Hüzünlü olmak insanın kasten işlediği bir cürüm değildi. Belki de doğuştan böyleydi o. İllaki mutlu olmaya çabalamak daha uzun boylu olmaya çabalamak kadar beyhudeydi.</p>
			<p class="paragraf"><span class="CharOverride-13">Dönüş yolunda, koridordaki onlarca portrenin arasında, olduğu yerde kalakalmasına neden olan bir fotoğraf gördü.</span></p>
			<p class="paragraf"><span class="CharOverride-13">Resimdeki kadın –yüksek elmacıkkemikleri, birbirinden hafifçe ayrık gözler, dolgun dudaklar–</span><span class="CharOverride-13"> beline gevşekçe bağlanmış vişneçürüğü bir eşarp dışında çıplaktı. Saçları özensiz bir topuzla toplanmıştı; omuzları, cilalı fildişinden biblolar gibi beyaz ve parlaktı. Memeleri iri ve yuvarlak, meme uçları koyu renk daireler ortasında belirgin ve dikti; göbek deliği hafifçe çıkıktı; bir eliyle bacaklarını örten kumaşı tutuyordu, sanki her an bırakmaya hazır gibi. Yüzündeki mütebessim ifade, fotoğraf çektirmekten keyif aldığını belli ediyordu. Aynı zamanda fotoğrafçıyı iyi tanıdığını ele veriyordu.</span></p>
			<p class="paragraf"><span class="CharOverride-13">Sersemleyen Peri, kendini yasak bir bölgeye adım atmış gibi hissetti. Donakaldı. Evin derinlerinde bir yerde bir saat tik taklayıp duruyordu. Aniden irkildi. Sisin içindeki bebek buradaydı; ürkütücü bir yakınlıkta. Bebek ona bir şey söylemeye çalışıyordu – resimdeki kadınla ilgili bir esrar. Keder. Ne kadar da çok keder vardı bu portrenin etrafında. Acaba Peri kendisi mi getirmişti bu enerjiyi, yoksa burada ondan bağımsız bir hüzün kümesi mi vardı, emin olamadı. </span></p>
			<p class="paragraf"><span class="CharOverride-13">“Git buradan!” diye fısıldadı Peri, sisin içindeki bebeğe. Hiç uğraşamayacaktı onunla. Şimdi değil. Hele burada hiç değil. </span></p>
			<p class="paragraf"><span class="CharOverride-13">Sisin içindeki bebek dudaklarını büktü.</span></p>
			<p class="paragraf"><span class="CharOverride-13">“Ne anlatmaya çalışıyorsun bana?” dedi Peri. “Buraya gelemezsin.” Biraz daha paylayacaktı ki arkadan bir ses işitti. </span></p>
			<p class="paragraf"><span class="CharOverride-13">“Kiminle konuşuyorsun?”</span></p>
			<p class="paragraf"><span class="CharOverride-13">Peri geriye dönünce Azur’u karşısında buldu; zerdfam harelerle parıldayan gözleri hiçbir şeyi açık etmiyordu.</span></p>
			<p class="paragraf"><span class="CharOverride-13">“Ben... şu fotoğrafa takıldım” dedi Peri duvarı göstererek. Yan gözle şöyle bir bakıp, sisin içindeki bebeğin havada buhar gibi dağılarak kaybolmaya başladığını görerek rahatladı.</span></p>
			<p class="paragraf"><span class="CharOverride-13">“Karım” dedi Azur. </span></p>
			<p class="paragraf"><span class="CharOverride-13">Peri irkildi. “Karınız mı?”</span></p>
			<p class="paragraf"><span class="CharOverride-13">“Dört yıl önce baharda vefat etti.”</span></p>
			<p class="paragraf"><span class="CharOverride-13">“Ah, çok özür dilerim.”</span></p>
			<p class="paragraf"><span class="CharOverride-13">“Yine mi af diliyorsun?” diye sordu Azur, bakışlarını fotoğraftaki kadından ayırıp karşısında durana çevirerek. “Bir gün bu huyundan vazgeçeceksin di mi...”</span></p>
			<p class="paragraf"><span class="CharOverride-13">“Hı hı. Hatları Ortadoğu’dan sanki” diye çabucak ekledi Peri konuyu savuşturabilmek için. </span></p>
			<p class="paragraf"><span class="CharOverride-13">“Evet, babası Cezayirliydi. Berberi, Aziz Augustinus gibi.” </span></p>
			<p class="paragraf"><span class="CharOverride-13">“Nasıl yani? Ama o Hıristiyan.”</span></p>
			<p class="paragraf"><span class="CharOverride-13">Azur ona baktı, ne kadar genç ve acemi olduğunu düşünüyor olmalıydı. “Tarihin ucu bucağı yok. Vaktiyle Berberiler Yahudi, Hıristiyan, hatta pagandı. Ve de Müslüman. Geçmiş, bugün bize tuhaf görünen ama zamanında insanlara gayet doğal gelmiş deneyimlerle dolu.”</span></p>
			<p class="paragraf"><span class="CharOverride-13">Kelimeler, onunla hiçbir alakası olmadığı halde, Peri’nin içinde keşfedilmemiş bir alan açtı. Ona kalsa, sadece geçmiş değil, şimdiki zaman da akla mantığa uymayan deneyimlerle doluydu.</span></p>
			<p class="paragraf"><span class="CharOverride-13">“Solgun görünüyorsun” dedi Azur. Sesi yumuşacıktı. </span></p>
			<p class="paragraf"><span class="CharOverride-13">İşte o zaman Peri ilk defa içini döktü hocasına. Orada durmuş, az ötedeki konukların seslerini dinlerken, çocukluğundan beri, bir türlü akıl erdiremediği halde, “gerçeküstü şeyler” yaşadığını anlattı. Bunu anne babasıyla paylaştığında, babası “saçma sapan batıl inanç” diyerek başından savmış, annesiyse içine cin girdiğinden korkup bir hocaya götürmüştü onu. İkisi de derdine derman olamamıştı. O zamandan beri, kimselerle paylaşmamıştı bunu.</span></p>
			<p class="paragraf"><span class="CharOverride-13">Hayret içinde dinledi Azur. “Bu </span><span class="metin-italik" xml:lang="tr-TR">gerçeküstü</span><span class="CharOverride-13"> deneyim hakkında yorum yapamam. Ama sana bir şeyi net olarak söyleyebilirim: Farklı olmaktan korkma.”</span></p>
			<p class="paragraf"><span class="CharOverride-13">Misafir odasından bir anda yükselen neşeli seslerle kesildi sözleri.</span></p>
			<p class="paragraf"><span class="CharOverride-13">“Gece yarısı oldu!” dedi Azur gülümseyerek. “Burada kalmasın, sonra muhakkak uzun uzun konuşalım bunu!”</span></p>
			<p class="paragraf"><span class="CharOverride-13">Peri’ye yaklaşarak onu her iki yanağından öptü. “Yeni yılın kutlu olsun!”</span></p>
			<p class="paragraf"><span class="CharOverride-13">Sonra da dönüp diğerlerini öpmeye gitti.</span></p>
			<p class="paragraf"><span class="CharOverride-13">“Mutlu yıllar hocam!” diye mırıldandı Peri arkasından; sıcaklığı hâlâ tenindeydi.</span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Gece yarısından kısa süre sonra tüm konuklar ayrıldılar. Peri ancak soğuğa adım atınca hatırladı Troy’u. Yüksek çalılara doğru gergin bir bakış attı. Geceden başka hiçbir şey yoktu etrafta.</span></p>
			<p class="paragraf"><span class="CharOverride-13">Peri’yle Darren’ın dışında herkesin arabası var gibi görünüyordu. Güzel sarışın onları eve bırakmayı teklif etti.</span></p>
			<p class="paragraf"><span class="CharOverride-13">Oxford’a dönüş yolculuğu kısa sürdü ve akşamın şamatasından sonra tuhaf bir sessizlik içinde geçti. BBC Radyo’da, Gustave Flaubert’in aşk mektupları hakkında bir program vardı. Arabaya yağan şehvet ve arzu yüklü sözcükler, dinleyenlerin yüreğine bir yalnızlık hissi çökmesine neden oldu; henüz başlamamış bir aşka özlem duyarcasına. Sürücünün yanında oturan Peri, Darren’ın bakışlarını üzerinde hissediyordu. Alnını yarı donmuş cama yaslayarak, önünde uzanan ve arabanın farlarıyla parça parça aydınlanıp, ardından yine gece tarafından yutulan yola dikti gözlerini. Azur’u düşündü. Konukların tabaklarını tepeleme doldurduklarını görünce nasıl gülümsediğini, kahve kupasını iki eliyle kavrayarak yanağına dayayışını, gecenin sonunda herkesi uğurlarken kadınların mantolarını tutuşunu, sınıftakinden ne kadar farklı –daha az korkutucu ve şaşırtıcı derecede sevecen– olduğunu düşündü. </span></p>
			<p class="paragraf"><span class="CharOverride-13">Oxford’da, Peri’yle Darren arabadan birlikte indiler. Akşamüstünün keskin soğuğu yerini kuru, keskin bir ayaza bırakmıştı. Peri’nin geçici olarak kaldığı yere kadar durmaksızın konuşarak yürüdüler. Bir sokak lambasının altında durdular. Öpüştüler. Karanlıkta bir daha. Her seferinde öncekinden cesurca. Şaraptan çok akşamın sarhoşluğu içindeydi Peri. “Belki de” diye düşündü kendi kendine, “Şirin gibi serseri mayınların değil, esas benim gibi uslu, terbiyeli kızların esrik hallerinden korkmak gerek. Esas biziz beklenmedik sürprizlerle dolu olan!”</span></p>
			<p class="paragraf"><span class="CharOverride-13">“Yukarı gelebilir miyim?” diye sordu Darren usulca.</span></p>
			<p class="paragraf"><span class="CharOverride-13">Peri oğlanın sorusundaki heyecanı, beklentiyi işitti. Ama saygılıydı kadınlara karşı, belki de annesinden öğrenmişti karşı cinse nasıl davranması gerektiğini. “Hayır, gelemezsin” dese ısrar etmeyecekti. Düş kırıklığına uğrasa da kabalaşmadan kendi yoluna gidecekti. Ertesi gün karşılaşırlarsa Peri’ye kibar davranacaktı, Peri de ona. Oğlanın bu baskı kurmayan, özgür bırakan, olgun tavrı hoşuna gitti. </span></p>
			<p class="paragraf"><span class="CharOverride-13">“Evet, gel” dedi, ani bir dürtüyle hareket ederek.</span></p>
			<p class="paragraf"><span class="CharOverride-13">Sabahleyin kahredici bir suçluluk hissiyle yataktan kalkacağının farkındaydı. Âşık olmadığı ve asla olmayacağı biriyle yatmanın pişmanlığı, babasının güvenini boşa çıkarma kaygısının ve annesinin en beter korkusunu gerçekleştirmiş olmanın ağırlığına karışacaktı. </span></p>
			<p class="paragraf"><span class="CharOverride-13">Ama onu rahatsız eden bir şey daha vardı: Darren’ın dokunuşlarına, öpüşlerine karşılık verirken, başka birinin hayalini kuruyordu. Sevişirken, birlikte olduğu insanı değil; Azur’u arzuluyor, onu düşlüyordu. </span></p>
			<p class="paragraf"><span class="CharOverride-13">Hani derlerdi ya, insan yılın ilk saatlerinde kendini nasıl hissediyorsa senenin geri kalanında da aynı ruh halini korur. Bu laf doğru olmasa isabet olurdu. Zira yeni yılın bu ilk gününe yüreğini ablukaya alan karmakarışık hislerle başlayacaktı Peri. </span></p>
		</div>
	</body>
</html>