<html xmlns="http://www.w3.org/1999/xhtml">
	<head>
		<title>1-17</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-17" xml:lang="en-GB"><span class="bolum-baslik _idGenCharOverride-2">Üniversite</span></p>
			<p class="alt20" xml:lang="en-GB"><span class="CharOverride-13">Oxford, 2000</span></p>
			<p class="paragraf"><span class="CharOverride-13">Liseden yeni mezun Nazperi Nalbantoğlu, Oxford’a ilk geldiği gün, yanında kaygılı babası</span><span class="CharOverride-13"> ve ondan daha da kaygılı annesi vardı. Ana babasının planı, o günü Peri’yle geçirmek ve kızlarının yerleştiğini gözleriyle gördükten sonra akşam treniyle Londra’ya dönmekti. Oradan da uçağa binip İstanbul’a, evlerine; yıllanmış ve yıpranmış ama bir şekilde hâlâ ayakta durabilen evliliklerine döneceklerdi. Ama kolay değildi ayrılmak. Selma birkaç kez dayanamayıp hıçkırıklara boğuldu. Tüm öğleden sonra kadıncağızın ruh hali endişe, üzüntü ve gurur arasında dalgalanıp durdu. Sık sık başörtüsünün ucuyla yüzünü siler gibi yaparak gözyaşlarını kuruluyordu. Bir yandan, kızının başarısından mutluluk duyuyordu. Koca sülalede Peri’den başka Oxford’da –ya da yurtdışında herhangi bir üniversitede</span><span class="CharOverride-13">– okumaya hak kazanan olmamıştı.</span></p>
			<p class="paragraf"><span class="CharOverride-13">Diğer yanıysa, en küçük evladının, hele de kız çocuğunun, kendisinden bunca uzakta, tamamen yabancı bir yerde tek başına yaşayacak olmasını bir türlü kabullenemiyordu. Peri’nin onun bilgisi ve onayı olmaksızın buralara başvurmuş olmasına içerliyordu. Bu oldubittinin arkasında kocasının parmağı olduğunu biliyordu tabii ki. Baba kız ancak tüm işlemleri tamamladıktan sonra Selma’ya haber vermişlerdi. Kadıncağızın tek tepkisi cılız bir itiraz olmuştu. Zor bir ikilemle karşı karşıya kalmıştı. Peri’nin Oxford’a gitmesine karşı </span><span class="CharOverride-13">çıksa, kızıyla arası belki bir ömür boyu düzelmeyecekti. Evladının eğitimine mâni olmakla suçlanacaktı. Çarnaçar, içine atmıştı duygularını. Keşke bu el şehrinde kızını emanet edebileceği bir akraba hısım olsaydı – hiç değilse Müslüman ve Türk ve İstanbullu ve “bizim oralı” ve aynı kafadan ve aynı </span><span class="CharOverride-13">kumaştan ve Allah’tan korkan ve Kuran okuyan ve dilediği zaman telefonla kolayca ulaşabileceği birileri... Ama bu dar tanıma uyan kimseyi tanımıyordu.</span></p>
			<p class="paragraf"><span class="CharOverride-13">Bu arada, her ne kadar biricik kızının akademik başarısını görmek herkesten çok </span><span class="metin-italik" xml:lang="tr-TR">onun</span><span class="CharOverride-13"> hayali olsa da, iş Peri’den ayrılmaya gelince Mensur da perişandı. Belli etmemeye çalışıyordu ama sesinden, gözlerinden belliydi nasıl darmaduman olduğu. Kendi adına Peri, ana babasının huzursuzluğunu anlıyor, paylaşıyordu. Daha önce hiç birbirlerinden kopmamışlardı. Pericik şimdiye kadar hiç ailesinden, evinden, yurdundan uzak kalmamıştı.</span></p>
			<p class="paragraf"><span class="CharOverride-13">“Baksanıza ne kadar güzel burası” dedi Peri, biraz ana babasına, biraz kendisine. Göğsü heyecandan sıkışsa da, her genç insan gibi o da yeni hayatına kanat açmaya hazırdı.</span></p>
			<p class="paragraf"><span class="CharOverride-13">Sonbahar esintisine karşın, bulutlar arasından ara ara sıyrılan güneş, insana yazın geri geldiği avuntusunu veriyordu. Arnavutkaldırımı sokakları, mazgallı kuleleri, sütunlu revakları, cumbalı pencereleri ve oymalı sundurmalarıyla, masallardaki </span><span class="CharOverride-13">şehirlere benziyordu Oxford. Etraflarındaki her şey buram buram tarih kokuyordu; o kadar ki, kafeler ve dükkânlar bile bu yüzlerce yıllık mirasın parçasıymış gibi duruyordu. İstanbul da çok eskiydi eski olmasına ama orada tarihe, haddinden fazla kalmış, artık pek istenmeyen bir misafir muamelesi yapılıyordu. Oysa burada, Oxford’da tarih, belli ki onur konuğuydu.</span></p>
			<p class="paragraf"><span class="CharOverride-13">Nalbantoğulları sabahın geri kalanını, ortalıkta aylak aylak gezinip sarmaşık kaplı, yıllanmış binalarla çevrili avlulara hayranlıkla bakarak geçirdiler. Bu alanlara girmelerine izin olup olmadığını bilmediklerinden ve etrafta soracak kimse bulamadıklarından, tedirgin yürüdüler. Şehrin bazı yerleri o kadar boş ve sakindi ki kadim sokaklar boyunca uzanan yıpranmış kireçtaşı duvarlar, sıkıntıdan kendi aralarında fısıldaşıyor gibiydi. </span></p>
			<p class="paragraf"><span class="CharOverride-13">Yorulmuş ve acıkmışlardı. Alfred Sokağı’nda bir </span><span class="metin-italik" xml:lang="tr-TR">pub</span><span class="CharOverride-13"> çıktı karşılarına. Düşünmeden içeri daldılar. Tavan alçak, yer döşemeleri gıcırtılı, müşteriler şamatacıydı. Pencerenin yanındaki ufak masaya yerleştiler ürkekçe. Devlerin ellerine yakışacak irilikte bardaklarla bira içiyordu herkes. Kaşlarında ve altdudağında </span><span class="metin-italik" xml:lang="tr-TR">piercing</span><span class="CharOverride-13">’ler olan garson kız yanlarına geldiğinde, Mensur üç porsiyon balık ve patates kızartması ile bir şişe beyaz şarap ısmarladı. </span></p>
			<p class="paragraf"><span class="CharOverride-13">“Düşünsenize şu mekân yüzlerce yıllık, ne kadar eski...” dedi Mensur. Sanki üzerlerinde bir şifre yazılıymış gibi dikkatlice baktı meşe panellerle kaplı</span><span class="CharOverride-13"> duvarlara. </span></p>
			<p class="paragraf"><span class="CharOverride-13">Bu arada Selma etrafa bakıyordu huzursuzca. Onun dikkatini başka şeyler çekmişti: bir köşede kızlı erkekli içki içen gençler, kollarında gül dövmeleri olan bir adam, dekoltesi Selma ile Mensur arasındaki uçurumdan bile derin bir kadın... Nasıl bırakacaktı Peri’yi bu tuhaf insanların arasında? “Batılılar bilimde, eğitimde, teknolojide iyi olabilir ama ya ahlak?” diye düşündü Selma. Kocasıyla kızını kızdırmamak için fikirlerini kendine sakladı. Canı sıkıldı</span><span class="CharOverride-13">.</span></p>
			<p class="paragraf"><span class="CharOverride-13">Karısının aklından geçenleri bilmese de onu ve evhamlarını gayet iyi tanıyan Mensur omuzlarını dikleştirdi. “Vay be kızımız Oxford’a gidiyor! Seninle gurur duyuyoruz Pericim” dedi ortaya.</span></p>
			<p class="paragraf"><span class="CharOverride-13">Duygulandı Peri. Kısıtlı imkânlarına rağmen onun eğitimine ne çok inanmış, ne kadar yatırım yapmıştı sevgili babası. Onu hayal kırıklığına uğratmamaya kararlıydı. </span></p>
			<p class="paragraf"><span class="CharOverride-13">“Hadi kadeh kaldıralım”</span><span class="CharOverride-13"> dedi Mensur, şaraplar gelir gelmez. “Akıllı kızımıza ve dünyanın en iyi üniversitesine!”</span></p>
			<p class="paragraf"><span class="CharOverride-13">Selma’nın yüzü asıldı. “Biliyorsun ki eşlik etmem.”</span></p>
			<p class="paragraf"><span class="CharOverride-13">“Olsun” dedi Mensur. “Ben içerim senin payını. Günah benim boynuma. Öldüğümüzde sen cennetten torpil yaparsın bana.”</span></p>
			<p class="paragraf"><span class="CharOverride-13">“Keşke o kadar kolay olsaydı” dedi Selma. “Yaradan katında torpil diye bir şey yok! Allah’ın gözüne ancak kendi çabanla girersin.”</span></p>
			<p class="paragraf"><span class="CharOverride-13">Mensur dudaklarını çiğnedi. Karısının vaazlarını</span><span class="CharOverride-13"> dinlemek, mükemmelen yapılmış, pırıl pırıl bir fiyonga bakmak gibiydi. Çekip çözmeden duramıyordu. “Duyan da Tanrı’nın ne düşündüğünü birinci elden biliyorsun sanır. Ne o, kafasının içine mi girdin? Nereden biliyorsun O ne görüyor?”</span></p>
			<p class="paragraf"><span class="CharOverride-13">“Çünkü her şey Kuran’da yazılı. Zahmet edip okusan sen de bilirdin” dedi Selma.</span></p>
			<p class="paragraf"><span class="CharOverride-13">“Hadi ne olur, bir gün olsun kavga etmeden duramaz mısınız?” diye yalvardı Peri. “Hiç değilse bugün?” </span></p>
			<p class="paragraf"><span class="CharOverride-13">Mensur ile Selma, ayrı</span><span class="CharOverride-13"> yönlere baktılar suçlu suçlu. Konuyu değiştirip, gerilimi düşürmek için Peri hemen ekledi: “Yakında İstanbul’a geleceğim düğün için.”</span></p>
			<p class="paragraf"><span class="CharOverride-13">Hakan evleniyordu. Hapisten çıkınca Akdeniz kıyısında ufak bir kasabaya yerleşen Umut hâlâ bekâr olsa da, küçük oğlan Hakan sırasını beklemeden evlenmeye karar vermişti. Başta herkes bu sabırsızlığın altında bir bit yeniği aramıştı: Belki de gelin hanımın karnında saklanamayacak bir şişkinlik! Ama sonradan anlaşılmıştı ki bunca telaşın tek sebebi Hakan’ın aceleci kişiliğiydi. </span></p>
			<p class="paragraf"><span class="CharOverride-13">Yemeğin geri kalanını sessizlik içinde geçirdiler. </span></p>
			<p class="paragraf"><span class="CharOverride-13">Hesabı beklerlerken Selma kızının elini tuttu. “Hayırsız insanlardan uzak dur” dedi. “Oğlanların kaybedeceği bir şey yok. Kızlar dikkat etmeli</span><span class="CharOverride-13">.”</span></p>
			<p class="paragraf"><span class="CharOverride-13">“Biliyorum, anne” dedi Peri.</span></p>
			<p class="paragraf"><span class="CharOverride-13">“Eğitim önemli, tamam. Ama bir kız için daha önemli şeyler var, anlıyor musun? Onu kaybedersen diploma falan kurtaramaz seni.”</span></p>
			<p class="paragraf"><span class="CharOverride-13">“Evet...” dedi Peri, gözlerini annesinin bakışlarından kaçırarak.</span></p>
			<p class="paragraf"><span class="CharOverride-13">Bekâret... Bir türlü açıkça söylenmeyen ama sürekli ima edilen o malum konu. Annelerle kızları, teyzelerle yeğenleri, öğretmenlerle kız öğrencileri arasındaki nice sohbetin üstü</span><span class="CharOverride-13"> kapalı sebebi. Odanın orta yerinde uyuyan, kimsenin uyandırmaya cesaret edemediği aksi ve huysuz biri gibiydi bekâret; dikkatlice etrafından dolanılması gereken bir gölge. </span></p>
			<p class="paragraf"><span class="CharOverride-13">“Ben kızıma güveniyorum...” diyerek lafa karıştı Mensur; şarabın çoğunu tek başına içtiği için çakırkeyif çıkıyordu sesi.</span></p>
			<p class="paragraf"><span class="CharOverride-13">“Ben de” diyerek onun sözünü kesti Selma. “Güvenmediğim başkaları</span><span class="CharOverride-13">.”</span></p>
			<p class="paragraf"><span class="CharOverride-13">“Aptalca bir laf” dedi Mensur. “Kızına güveniyorsan, diğerlerinden sana ne? Milyarlarca insan var dünyada, hangi birini denetleyeceksin?”</span></p>
			<p class="paragraf"><span class="CharOverride-13">Selma dudaklarını büzdü. “Bana aptal demeden evvel kendi hatalarına baksan keşke. Sirozdan öleceksin bu gidişle.”</span></p>
			<p class="paragraf"><span class="CharOverride-13">Yeniden atışmaya başladılar. Hiç dinmiyordu karşılıklı öfkeleri. Onları dinlerken, pencereden dışarıya, seneler boyunca okulu, sığınağı</span><span class="CharOverride-13"> ve bir anlamda yuvası olacak şehrin kalbine bakmaktan başka bir şey gelmedi Peri’nin elinden. </span></p>
			<p class="paragraf"><span class="CharOverride-13">Ne annesi biliyordu bunu, ne babası. Endişeden midesine ağrılar giriyordu. Kendine güveni o kadar çorak, endişeleri öylesine bereketliydi ki. Burada yapamamaktan, başaramamaktan, çuvallamaktan korkuyordu. Ya düş kırıklığına uğratırsa babasını?</span></p>
		</div>
	</body>
</html>