<html xmlns="http://www.w3.org/1999/xhtml">
	<head>
		<title>1-21</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-21" xml:lang="en-GB"><span class="bolum-baslik _idGenCharOverride-2">Koşucu</span></p>
			<p class="alt20" xml:lang="en-GB"><span class="CharOverride-13">Oxford, 2000</span></p>
			<p class="paragraf"><span class="CharOverride-13">Oxford’da öğrenci olmak Peri’yi iki şekilde etkiledi. Birincisi sinematografikti. Üniversite, avlulu eski binaları, huzur dolu bahçeleri, göklere uzanan kuleleri, siperli damları, resmi yemek salonları ve görkemli mimarisiyle, her şeyin mümkün olduğu hissini uyandırdı onda; sanki her ayrıntısı tasarlanmış bir filmin –Peri’nin başrolünde oynayacağı bir film– parçasıydı. İçinde büyüyen coşku, önemli şeyler yapacağına olan inancını pekiştirdi. </span></p>
			<p class="paragraf"><span class="CharOverride-13">Bazı günler bu duyguyla kalkıyordu yataktan, enerji ve hırsla dolu; sanki yeterince çalışırsa üstesinden gelemeyeceği şey yoktu. Mezun olunca ya üniversitede kalmaktı planı ya da muteber bir uluslararası kurumda iş bulmak. Babası onunla gurur duysun istiyordu. Çerçevelenip, oturma odalarının duvarında, Atatürk portrelerinden birinin yanına asılmış pırıl pırıl diplomasını daha şimdiden canlandırabiliyordu gözünde. Akşamları Ulu Önder’e bakarken kızının başarılarına da kadeh kaldıracaktı Mensur. </span></p>
			<p class="paragraf"><span class="CharOverride-13">Oxford’ın Peri üzerindeki ikinci etkisiyse ilkinin tam tersiydi. Klostrofobikti. Bir tür içe kapanma, kaygı, panik atak. Burası kolay fethedilecek bir yer değildi, </span><span class="CharOverride-13">şifreleri ancak peyderpey çözülebilirdi. Bu duyguya kapılınca içine kapanırdı Peri; derslerin zorluğundan, hocaların mesafeli tavrından gözü korkar, evhamlarında hapsolurdu.</span></p>
			<p class="paragraf"><span class="CharOverride-13">Üniversitenin adı yazılı atkılar, kazaklar, oyuncak ayılar satılıyordu dükkânlarda. Öğrencilerden ziyade turistler alıyordu bunlar</span><span class="CharOverride-13">ı. Gene de dayanamayıp bir kahve kupası edinmişti. Abisinin düğünü için eve giderken yanında götürüp, annesine hediye edecekti. Selma da muhtemelen alıp kendi rafına, porselen atları ile dua ve hadis kitaplarının yanına yerleştirecekti.</span></p>
			<p class="paragraf"><span class="CharOverride-13">Bir sabah, ayın hâlâ gökte olduğu erken bir saatte, kulağında kulaklığıyla koşan, yanakları al al bir kız öğrenci gördü Peri. İstanbul’da, şehrin yoluna serpiştirdiği engellere rağmen birkaç kez denemişti koşmayı. Sevmişti. Burada bozuk kaldırımları, çukurları, erkeklerin tacizlerini ve yaya geçidinde bile yavaşlamayan arabaları</span><span class="CharOverride-13"> dert etmeden koşabilmek ayrıcalıktı. Aynı gün bir çift koşu ayakkabısı satın aldı.</span></p>
			<p class="paragraf"><span class="CharOverride-13">Birkaç deneme yanılmadan sonra ideal rotasını buldu. Magdalen Köprüsü’nden, Botanik Bahçesi’nden geçip Christ Church Çayırı’nı aşıyor, Thames Nehri kıyısı boyunca koşup, hâlâ gücü</span><span class="CharOverride-13"> kalmışsa Yürüyüş Yolu’nu dolanıp geri dönüyordu. Arnavutkaldırımı sokaklar ayaklarının altında uzuyordu bazen; sanki bu hoş, eski, yılankavi sokakların ucu başka bir yüzyıla çıkıverecekmiş gibi hissediyordu. En zoru ritmi tutturmaktı, ama bir kez yakaladı mı neredeyse bir saat bozmadan devam ediyordu. Hızdan çok, kat ettiği mesafe ilgilendiriyordu onu. Hava neredeyse sıvı gibi eriyordu. Epeyce koştuktan sonra, nemli saçları ensesine yapışıp, kalbi neredeyse canını acıtacak kadar hızlı</span><span class="CharOverride-13"> çarpmaya başladığında, kendini öte bir boyuta geçmiş, bir eşiği aşmış gibi hissederdi. Şayet sonsuzluğun bir tadı olsa, böyle olurdu şüphesiz. </span></p>
			<p class="paragraf"><span class="CharOverride-13">Bir sürü insan koşardı Oxford’da – hocalar, öğrenciler, çalışanlar. Sporu sevenler ile zül görüp yalnızca birilerine –doktorlarına, eşlerine, kendilerine– </span><span class="CharOverride-13">söz verdikleri için yapanları hemen ayırt ederdiniz. Peri ondan daha cevval olan koşuculara gıpta etse de kendi performansından, istikrarından hoşnuttu. Azimliydi. Hafta içi, hafta sonu demeden her gün koşuyordu. Kâh günbatımından sonra, kâh şafaktan evvel. Birkaç kez beynini toplamak için gece koşularına çıktı. Demir gibi bir özdisipline şartlandırdı kendini. Fiziksel değil, zihinseldi sebebi. Koşarken, kendinden kaçıyordu. </span></p>
			<p class="paragraf"><span class="CharOverride-13">Arada, bir başka koşucuyla tempoları tuttuğunda, berikinin ne düşündüğünü merak ederdi. Belki de hiçbir şey. Oysa Peri nadiren susturabiliyordu iç fısıltılarını. Evhamlar, korkular, kaygılar bir örümcek ağının narin iplikçikleri gibi aklının içinde uçuşurken hızını artırırdı. Her an yağmura dönüşebilen nemli havayı solurken düşünüyordu da,</span><span class="CharOverride-13"> insan istediği kadar uzak olsun yurdundan, geçmişin hüzünlerini hep sırtında taşıyordu. </span></p>
		</div>
	</body>
</html>