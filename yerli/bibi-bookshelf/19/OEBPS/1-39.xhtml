<html xmlns="http://www.w3.org/1999/xhtml">
	<head>
		<title>1-39</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-38" xml:lang="en-GB"><span class="bolum-baslik _idGenCharOverride-2">Pazarlama stratejisi</span></p>
			<p class="alt20" xml:lang="en-GB"><span class="CharOverride-13">İstanbul, 2016</span></p>
			<p class="paragraf"><span class="CharOverride-13">Kolalı siyah üniformaları, tertemiz beyaz önlükleri ve birbirinin aynı ifadeleriyle iki hizmetçi, içlerinde </span><span class="metin-italik" xml:lang="tr-TR">truffle</span><span class="CharOverride-13">, çikolata topları bulunan kristal tabaklarla çıkageldiler.</span></p>
			<p class="paragraf"><span class="CharOverride-13">“Millet, muhakkak deneyin! Bunlar benim bebeklerim” dedi işadamının karısı.</span></p>
			<p class="paragraf"><span class="CharOverride-13">Gazetelerde yazılıp çizilmişti. İşadamı iflas eden bir çikolata fabrikasını satın almıştı. Evlilik yıldönümü armağanı olarak karısını üretim ve pazarlamanın başına getirmişti. Kadın fabrikanın adını daha fiyakalı olsun diye “atölye”ye çevirmiş, markayı da “</span><span class="metin-italik" xml:lang="tr-TR">Les Bonbons du Harem</span><span class="CharOverride-13">” olarak değiştirmişti. Şimdiyse heyecanla seslendi etrafa: “Bunlardan bir tane tadan, parmaklarını yer valla.”</span></p>
			<p class="paragraf"><span class="CharOverride-13">Konuklar, dantelli kâğıt altlıkların üstüne özenle dizilmiş çikolata toplarını merakla incelediler.</span></p>
			<p class="paragraf"><span class="CharOverride-13">“Dünya şehirlerinin isimlerini verdik” dedi ev sahibesi. “Şunun içinde ahududu likörü var, adı Amsterdam. Bu badem ezmeli, Madrid. Berlin, biralı-zencefilli. Londra, yıllanmış viskili. Görüyorsunuz, hiçbir masraftan kaçınmıyoruz.”</span></p>
			<p class="paragraf"><span class="CharOverride-13">“Doğru söze ne denir! On sekiz yıllık </span><span class="metin-italik" xml:lang="tr-TR">single malt</span><span class="CharOverride-13"> diye tutturdu! Batıracak beni.”</span></p>
			<p class="paragraf"><span class="CharOverride-13">Konuklar gülüştüler.</span></p>
			<p class="paragraf"><span class="CharOverride-13">Kocası da olsa, lafına karışılmasından hoşlanmayan ev sahibesi devam etti: “Ben artık işadamının karısı değilim, kendi ayakları </span><span class="CharOverride-13">üstünde duran bir işkadınıyım. Bana böyle seslenin!”</span></p>
			<p class="paragraf"><span class="CharOverride-13">Konuklar alkışladılar.</span></p>
			<p class="paragraf"><span class="CharOverride-13">Cesaret bulan işkadını devam etti: “Venedik, vişne likörlü. Milano’yu Amaretto’yla yaptık. Zürich, konyak ve çarkıfelek meyvesi. Ve Paris, o la la, şampanya!”</span></p>
			<p class="paragraf"><span class="CharOverride-13">“Pazarlama stratejini de anlatsana hanım” dedi işadamı.</span></p>
			<p class="paragraf"><span class="CharOverride-13">“İki ayrı </span><span class="CharOverride-13">şekilde kutulama yapıyoruz. Biri alkollü, biri Yeşilaycılar için. Avrupa’ya, Rusya’ya alkollü çikolata ihraç ediyoruz, Ortadoğu’ya alkolsüzleri. Zekice, değil mi?”</span></p>
			<p class="paragraf"><span class="CharOverride-13">“Şu ‘helal’ çikolataların da adları var mı?” diye sordu meşhur gazeteci.</span></p>
			<p class="paragraf"><span class="CharOverride-13">“Elbette.” İşkadını </span><span class="CharOverride-13">diğer kristal tabağı işaret etti. “Hurmalı olan Medine. Dubai, hindistancevizli. Amman, karamel-fındıklı. Şu pembede gülsuyu var, adı İsfahan.”</span></p>
			<p class="paragraf"><span class="CharOverride-13">“Peki İstanbul?” diye sordu mimar.</span></p>
			<p class="paragraf"><span class="CharOverride-13">“A-ha, onu nasıl unuturuz!” dedi işkadını. “İstanbul zıtlıklar üstüne kurulu: Vanilyalı puding ile iri çekilmiş karabiber yan yana!”</span></p>
			<p class="paragraf"><span class="CharOverride-13">Konuklar bir yandan gevezelik edip bir yandan çikolata toplarını mideye indirirken, hizmetçiler sıcak içecek servisine başladılar. Kadınların çoğu çay ya da papatya çayını tercih etti; erkeklerin çoğu ise kahve – espresso, Americano. Masada Türk kahvesi isteyen tek kişi, Amerikalı fon yöneticisi oldu. Her şeyi yöresel usullere uygun yapma hevesiyle atıldı adam: “Birisi kahve falıma bakabilir mi?”</span></p>
			<p class="paragraf"><span class="CharOverride-13">“Hiç dert etme”</span><span class="CharOverride-13"> dedi işkadını İngilizce. “Medyum neredeyse gelir artık!”</span></p>
			<p class="paragraf"><span class="CharOverride-13">“Ay çok sabırsızlanıyorum” dedi gazetecinin kız arkadaşı. “Medyumla biraz baş başa kalmaya ihtiyacım var.”</span></p>
			<p class="paragraf"><span class="CharOverride-13">Peri etrafındaki kadınlara göz attı. Otorite korkusu, koca korkusu, boşanma korkusu, sınıf-düşerim korkusu, düzenim-bozulur korkusu, terörizm korkusu, kalabalık korkusu olan kadınlardı bunlar; evleri her zaman pırıl pırıl, kafaları gelecekten ne bekledikleri konusunda gayet netti. Hayatlarının erken bir döneminde “babayı ikna etme sanatı”nı hatmedip “kocayı</span><span class="CharOverride-13"> ikna etme sanatı”na geçiş yapmışlardı. Uzun zamandır evli olanlar fikirlerini daha bir cesaretle ve yüksek sesle ifade etseler de çizgiyi aşmamaları gereken noktaları iyi bilirlerdi. </span></p>
			<p class="paragraf"><span class="CharOverride-13">Peri, kendi adına, onların kaygılarını paylaşmıyordu; babasından da korkmamıştı, kocasından da; Tanrı’ya gelince, O’ndan da korkmamaya kararlıydı. Zira korkuyla yaklaşmak istemiyordu! Peri’nin huzursuzluğunun kaynağı bambaşkaydı. Kendisiydi, kendi karanlığıydı.</span></p>
			<p class="paragraf"><span class="CharOverride-13">“Aa, ne ballı medyum ya! Bütün güzel kadınlarla özel seans mı yapacak? Hayatta izin vermeyiz!” dedi işadamı. Hemen arkasından fısıldadığı</span><span class="CharOverride-13"> uygunsuz espriye erkek konuklar kahkahayı basarken, kadınlar duymazdan geldiler. </span></p>
			<p class="paragraf"><span class="CharOverride-13">Peri, Şirin’in herkesin içinde nasıl rahatlıkla küfrettiğini hatırladı. Bu memlekette, iki tür kadın vardı: ağzını bozabilenler (azınlık) ve ağzını asla bozmayanlar (çoğunluk). Davetteki üst sınıfa mensup hanımlar ikinci gruba dahildiler. İngilizce ya da Fransızca konuştukları zamanlar hariç! Başka dillerde uygunsuz sözcükler kolayca dökülürdü dudaklarından. Yabancı dilde küfretmenin sakıncası yoktu nedense. Anadillerinde söylemeyi akıllarının ucundan geçirmeyecekleri açık saçık bir küfrü</span><span class="CharOverride-13"> İngilizce olunca zerre kadar suçluluk duymadan kullanıveriyorlardı. </span></p>
			<p class="paragraf"><span class="CharOverride-13">Öte yandan, küfürlü konuşmak erkeklere serbestti; onlar da gani gani üretirdi, üstelik her zaman öfkeyle ya da hiddetle değil. Sövüp saymanın erkek kültüründe “buluşturucu” bir rolü vardı. Onları birbirine bağlayan bir zamktı. </span></p>
			<p class="paragraf"><span class="CharOverride-13">“Bu arada, henüz isim bulamadığımız bir </span><span class="metin-italik" xml:lang="tr-TR">truffle</span><span class="CharOverride-13"> var” dedi işkadını. “Şeri ve limon kabuğu rendeli. Pericim, bu akşam bana fikir verdin. Oxford olsun ismi!” Bunu dedikten sonra ayağa kalkıp tabaklara bakındı işkadını. “Hah, burada işte!”</span><span class="CharOverride-13"> Parmaklarını zarifçe kıvırarak çikolata topunu Peri’ye ikram etti. “Denesene.”</span></p>
			<p class="paragraf"><span class="CharOverride-13">Peri, herkesin bakışları altında topu ağzına attı. İlk andaki tatlılığın altında keskin bir narenciye ekşiliği çarptı damağına; insanı hem baştan çıkarıyor hem yanıltıyordu; tıpkı Profesör Azur gibi.</span></p>
		</div>
	</body>
</html>