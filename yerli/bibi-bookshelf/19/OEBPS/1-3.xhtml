<html xmlns="http://www.w3.org/1999/xhtml">
	<head>
		<title>1-3</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-3" xml:lang="en-GB"><span class="bolum-baslik _idGenCharOverride-2">Dilsiz Şair</span></p>
			<p class="alt20" xml:lang="en-GB"><span class="CharOverride-13">İstanbul, 1980’ler</span></p>
			<p class="paragraf"><span class="CharOverride-13">Peri küçükken, İstanbul’un Anadolu yakasında, alt-orta sınıf bir mahallede, Dilsiz Şair Sokağı’nda ikamet ederdi Nalbantoğulları. Açık pencerelerden sokağa yayılan koku –sarmısaklı yoğurt, patlıcan kızartması, taze çekilmiş kahve, fırından yeni çıkmış pide ve çürüyen günlerden mürekkep karışım– o kadar yoğundu ki her yere siner, mazgallardan,</span><span class="CharOverride-13"> çatlaklardan içeri sızardı. Ama mahalle sakinleri farkında bile değildi durumun. Ancak yabancı biri alabilirdi kokuyu. Bazen bir yere has aksaklıkları ya da ayrıntıları daha iyi kavrayabilmek için ya “el” olmak gerekir, ya bigâne. Ne var ki buralara hemen hemen hiçbir yabancı uğramazdı. Herkes birbirini tanırdı. Bunca iç içeliğin iki yan etkisi vardı; biri yararlı, öteki zararlı. Yardımlaşırdı konu komşu, paylaşırdı </span><span class="CharOverride-13">hayatın yükünü. Lakin aynı zamanda herkesin gözü herkesin üstündeydi; böyle kapalı ortamda farklı olmak, eleştirel düşünmek kabil değildi. </span></p>
			<p class="paragraf"><span class="CharOverride-13">Evler, bakımsız bir kabristandaki mezar taşları gibi iğreti dizilmişti. Hane içlerini gayet pak ve tertipli tutan ahali, sokakların temizliğini çöpçülerin vazifesi addederdi. Kendi evinde toz tutmayanlar, dışarılara kabuk, kâğıt, çer çöp atmakta tereddüt etmezdi. Can sıkıntısı </span><span class="CharOverride-13">bir sis tabakası gibi çökmüştü üzerlerine; bağrış çağrış sokakta oynayan çocukların sesleri de olmasa hiç dağılacağı yoktu. </span></p>
			<p class="paragraf"><span class="CharOverride-13">Sokağın tuhaf isminin nereden geldiğine dair rivayet muhtelifti. Kimileri, bu civarda vaktiyle meşhur bir Osmanlı şairinin yaşadığını sö</span><span class="CharOverride-13">ylerdi. Dediklerine göre sanatçı, saraya gönderdiği methiyeler karşılığında aldığı cüzi bahşişi beğenmemiş, sultana şikâyetini iletmişti. Şayet layığınca mükâfatlandırılmazsa bir daha ağzını açmamaya yemin etmişti. </span></p>
			<p class="paragraf"><span class="CharOverride-13">“Yedi Düvel Üç Kıta Beş Denizin Hükümdarı, Yüce Allah’ın Yeryüzündeki Gölgesi Padişah Efendimiz, o hudutsuz âlicenaplığıyla bu naçiz kulunu ihya edecektir hiç şüphesiz. Lakin olur da tenezzül etmezse, ben de bunu şiirlerimin pespayeliğine yoracak, ölene dek lâl kalacağım. Zira ölü bir şair kifayetsiz bir şaire yeğdir.” </span></p>
			<p class="paragraf"><span class="CharOverride-13">Bu minvalde sözler söylemiş, gece yarısı </span><span class="CharOverride-13">yağan kar gibi derin bir sessizliğe gömülmeden evvel. Haddini bilmezlikten değilmiş yaptığı; zihnindeki hükümdar mefhumuna hürmet, korku ve sadakat beslermiş. Böyle öğrenmiş ne de olsa büyüklerinden. Yönetene koşulsuz itaat! Ama yine de sanatçıymış işte; özgürlükten, esriklikten yana çarparmış yüreği. Yapamazmış zinhar kapalı kutularda; illaki bir hava deliği bulmalı, içeri ışık sızmalı. Hem biraz daha ilgi, biraz daha övgü, biraz daha sevgi istermiş gönlü – biraz daha para kazansa, o da fena olmazmış. Geçinmek zormuş</span><span class="CharOverride-13"> şair olunca.</span></p>
			<p class="paragraf"><span class="CharOverride-13">Olay kulağına geldiğinde sultan tepki göstermemiş. Hatta cüretkârlığın bu kadarı karşısında keyiflenmiş. Durumu telafi etmeye söz vermiş. Bütün despotlar gibi o da sanatçı taifesine karşı karışık duygular beslermiş. Bir yandan onların sağı solu belli olmaz hallerinden ve kural tanımazlıklarından hazzetmez; öte yandan onları ilginç, renkli bulurmuş. Hadlerini bildikleri müddetçe etrafta bulunmalarından hoşlanırmış. Velhasıl birkaç sanatçıyı sarayda, elinin ve kontrolünün altında tutmayı severmiş. Şarkı söylesinler, güldürsün eğlendirsinler, vatanperver şiirler düzsünler ama siyasi konularda asla fikir belirtmesinler istermiş. </span><span class="CharOverride-13">“İlahi işbölümü”ne inanırmış sultan: “Çiftçiler çift</span><span class="CharOverride-13">çiliğini yapsın; kunduracılar kunduracılığını bilsin; şairler otlardan kelebeklerden dem vursun ama yönetim işlerini herkes tek bir y</span><span class="CharOverride-13">öneticiye bıraksın” dermiş. </span></p>
			<p class="paragraf"><span class="CharOverride-13">Ama kader bu ya, sultanın ondan da hırslı bir oğlu varmış. On dokuz oğlundan biri! Bu evlat, saray efradını ardına alıp, babasını alaşağı</span><span class="CharOverride-13"> etmek için harekete geçmiş o hafta. Padişah, asil kanı yerlere dökülmesin diye kirişle boğularak öldürülmüş. Ne de olsa Osmanlı düzeni, hayatta olduğu gibi ölümde de hiyerarşiye uygun davranırmış. Soylular özenle boğulur, isyancıların kellesi kesilir, cariyeler ağzı dikilmiş çuvallar içinde denize atılırmış. Kimine sicim, kimine kılıç, kimine hapis... Mesleğine ve konumuna göreymiş insanların akıbetleri. Saray önündeki darağaçlarında her hafta kelleler sergilenirmiş; önemli şahsiyetlerinki pamukla doldurulurmuş, avamınki samanla. Bizim şair de içten i</span><span class="CharOverride-13">çe susturulmuş hissetmiş kendini. Ağzını bıçak açmamış son nefesine kadar. </span></p>
			<p class="paragraf"><span class="CharOverride-13">Mahalle sakinlerinin kimileri ise bu hikâyeyi oldukça farklı naklederdi. Rivayete göre hadise bambaşka biçimde gerçekleşmişti. Şair kendisine cömertçe ödeme yapılmasını talep ettiğinde, küstahlığın bu kadarı karşısında öfkelenmişti sultan. Cezasını vermişti oracıkta: “Derhal dili kesile.” </span></p>
			<p class="paragraf"><span class="CharOverride-13">Böyledir işte, asırlardan bu yana... Sen misin fazla konuşan, had hudut tanımayan, adaletsizliğe başkaldıran, evvela dilin gider bu topraklarda. Yitirirsin kelimeleri, etinden et çekilmiş gibi cımbızla. </span></p>
			<p class="paragraf"><span class="CharOverride-13">Şairin dili kesildikten sonra dilimlenmiş, kızartılmış, yedi mahallenin kedilerine yedirilmek üzere. Gel gör ki, senebesene bunca sivri laf etmekten dolayı tadı bir tuhafmış; kuyruk yağında nohutla kavrulsa da fayda etmemiş. Kediler yüz çevirip gitmişler. Olayı</span><span class="CharOverride-13"> kafesli pencere ardından seyreden şairin karısı, gizlice dışarı süzülmüş, parçaları toplayıp birbirine dikmiş. Eserini dikkatlice yatağın üstüne bırakıp, dili yeniden kocasının ağzına takabilecek bir cerrah aramaya çıkmış. Ama kadıncağız odadan ayrılır ayrılmaz açık pencereden içeri süzülen bir martı dili kaptığı gibi uçmuş gitmiş. İstanbul’un martıları tadına tuzuna bakmaksızın ne bulurlarsa yemeleriyle nam salmışlar cihana, çok da şaşırmamak gerek bu duruma. Kendisinin iki katı büyüklüğündeki hayvanların bile gözlerini oyup mideye indirebilen bir kuş her şeyi yiyebilir ne de olsa. İşte böylece şair, ömrünün sonuna dek bir balıkçı feneri kadar sessiz kalmış. Onun ifade edemediği dizeleri, </span><span class="CharOverride-13">şehrin semalarında daireler çizerek uçan beyaz bir kuş çığlıklar atarak söylemiş cümle âleme. Sadece dinlemeyi bilenler işitebilmiş martının gagasından dökülen şiirleri. Sadece onlar kulak vermiş. Gerisi duymamış bile. </span></p>
			<p class="alt20" xml:lang="en-GB"><span class="CharOverride-13">   </span></p>
			<p class="Paragraph20">Adının arkasındaki hikâyenin aslı ne olursa olsun, Nalbantoğullarının oturduğu sokak kısmen sakin, kısmen miskin bir yerdi. Bu muhafazakâr yerde en yüce faziletler maddenin üç haline göre belirlenmişti: Allah’a –ve O’nun tayin ettiği hacı hoca takımına– şaşmaz bir itaat, sonsuz bir teslimiyet ve bükülmez bir istikrarla boyun eğmek (maddenin katı hali); ne kadar çamur ve pislik taşırsa taşısın, Hayat Nehri’ni olduğu gibi kabullenmek (maddenin sıvı hali); her türlü mal mülk ve ganimetin sonunda buhar olacağını düşünerek tüm hırs ve heveslerden vazgeçmek (maddenin gaz hali). Herkesin alın yazısı önceden yazılmış kabul edilirdi. Kaderde olan her çilenin mecburen çekilmesi beklenirdi; buna mahallelilerin birbirlerine ettikleri eziyetler de dahildi: maç kavgası, “Vay sen benim bahçemden nasıl meyve aşırırsın!” tartışması ve koca dayağı dahil.</p>
			<p class="paragraf"><span class="CharOverride-13">Vişne rengi, iki katlı bir evdi Perilerinki. Yıllar içinde birçok renge boyanmıştı: tuzlu erik yeşili, ceviz reçeli kahverengisi, pancar turşusu moru. Nalbantoğulları alt katı kiralamıştı; ev sahibi de üst katta oturuyordu. Aile zengin olmadığı halde –her türlü </span><span class="CharOverride-13">servet izafidir zaten, zamanın ve mekânın ölçülerine göre– Peri kendini bir şeylerden mahrum hissetmeden büyümüştü. Gerçi seneler geçtikçe, ailesindeki mutsuzlukları idrak edecekti. Büyümek demek, anne babanın kusurlarını görmeyi öğrenmek demekti. </span></p>
			<p class="paragraf"><span class="CharOverride-13">Nalbantoğullarının son çocuğuydu Peri. </span><span class="metin-italik" xml:lang="tr-TR">Tekne kazıntısı</span><span class="CharOverride-13">. İki oğullarını ergenlik çağına getirmiş çift için doğrusu sürpriz olmuştu gelişi. Üzerine titrenen, sakınılan, her ihtiyacı</span><span class="CharOverride-13"> karşılanan, el üstünde tutulan bir çocuk olarak geçirmişti ilk yıllarını. Yine de ne zaman annesiyle babası aynı odada olsalar gergin bir rüzgâr estiğinin farkındaydı.</span></p>
			<p class="paragraf"><span class="CharOverride-13">Meyhane ile cami kadar uyumsuzlardı babası ile annesi. Konuşurken çatılan kaşlarına, seslerine işleyen sert tınıya bakan, onların âşık bir çift değil, satranç oynayan iki ezeli rakip olduğunu görürdü. Bir sonraki hamlelerini hesaplayarak; birbirlerinin kalelerini, fillerini, vezirlerini ele geçirerek; nihai zaferi sağlayacak darbeyi vurmayı hedefleyerek ilerliyorlardı evliliklerinin damalı ve yaralı</span><span class="CharOverride-13"> zemininde. İki taraf da diğerini “ailenin zorbası” olarak görüp, tahammül edilmez buluyor ve ona “Şah mat!” diyeceği günü iple çekiyordu. Karşılıklı hınçları öyle derinlere işlemişti ki, kendilerini mağdur ve mazlum hissetmek için bir sebebe ihtiyaç duymaz olmuşlardı artık. O küçücük yaşında bile Peri annesiyle babasının aşk evliliği yapmadığını, sadece bugün değil, aslında hiçbir zaman birbirlerini sevmediklerini anlamıştı.</span></p>
			<p class="paragraf"><span class="CharOverride-13">Ne zor şeydi birbirini hiç sevmemiş</span><span class="CharOverride-13"> bir çiftin evladı olmak.</span></p>
			<p class="paragraf"><span class="CharOverride-13">Akşamları babası büyük rakı şişesinin etrafına yerleştirilmiş mezelerle dolu masanın başına otururdu: ciğer tava, fava, zeytinyağlı enginar, kavun, beyazpeynir ve en sevdiği şey olan beyin salatası. Lakin boğazına düşkün biri değildi Mensur Bey. Yemek yemeyi, aç karnına içmemek için rıza gösterdiği bir vazife addederdi adeta. Her mezeyi müşkülpesent bir tadımcı</span><span class="CharOverride-13"> gibi dener, yavaş yavaş sindirirdi. “Kumar oynamam, çalıp çırpmam, sigara içmem, karı kız peşinde koşmam, ne rüşvet aldım, ne hırsızlık ettim, alnım ak; kimselere zarar vermem, yalan dolan desen yoktur kitabımda; herhalde Allah bu garip kuluna akşamları</span><span class="CharOverride-13"> bir kadehçik içmeyi çok görmez, bu kadar günahı da helal etsin bana” derdi ara ara. Bu uzun akşam yemeklerinde ona katılan bir iki arkadaşı olurdu genelde. Siyasetten ve siyasetçilerden konuşur, memleketin haline dertlenirlerdi. Bu ülkedeki nice vatandaş gibi onlar da sohbetlerinin çoğunu, en az sevdikleri şeyleri konuşmaya ayırırlardı.</span></p>
			<p class="paragraf"><span class="CharOverride-13">“Dünyayı dolaş bak, göreceksin herkesin içki içişi ne kadar farklı” derdi Mensur kızına. Kendisi gemi makinisti olarak epey dolaşmıştı</span><span class="CharOverride-13"> gençliğinde. “Demokrasi olan memlekette bir adam sarhoş oldu mu, ‘Ah ne oldu benim güzel sevgilime?’ diye ağlar. Demokrasi olmayan yerde ise, bir adam sarhoş oldu mu, ‘Ah ne oldu benim güzel memleketime?’ diye ağlar.”</span></p>
			<p class="paragraf"><span class="CharOverride-13">Çok geçmeden kelimeler eriyip ezgilere dönüşürdü. Mensur Bey ve ahbapları inceden şarkılar söylemeye başlarlardı – </span><span class="CharOverride-13">önce oynak Balkan havaları, ardından devrimci Karadeniz türküleri, sonra da İç Anadolu’nun gamlı uzun havaları. Kürtçe, Türkçe, Zazaca, Rumca, Ermenice, Ladino şarkı sözleri, kıvrıla kıvrıla yükselen duman halkaları gibi birbirlerine eklenirdi havada.</span></p>
			<p class="paragraf"><span class="CharOverride-13">Peri bir köşede kendi başına oturup izlerdi. Böyle zamanlarda yüreğine bir ağırlık çökerdi. Sevgili babasının neden bu kadar kederli olduğunu merak ederdi. Ne bu hüzün kalesine sızmayı başarabilir, ne de denemekten vazgeçerdi, çünkü ailede herkesin tanıklık edeceği üzre bizim Peri annesinin değil, babasının kızıydı. </span></p>
			<p class="paragraf"><span class="CharOverride-13">Duvardaki işlemeli çerçevenin içinden, çelik mavisi gözlerindeki altın rengi harelerle onlara bakardı Atatürk. Ulu Önder portreleri evin her yerindeydi. Mutfakta asker üniformalı </span><span class="CharOverride-13">Atatürk, oturma odasında redingotlu Atatürk, ebeveyn yatak odasında paltolu ve kalpaklı Atatürk, koridorda ipek eldivenli ve pelerinli Atatürk.</span></p>
			<p class="paragraf"><span class="CharOverride-13">“Atamız olmasaydı İran gibi olurduk, sakın unutma” derdi Mensur kızına. “Artık ben çember sakal bırakırdım mecburen, bodrumda gizli gizli kendi içkimi üretirdim. Enseme çökerlerdi tabii, yakalayıp meydanda kırbaçlarlardı. Ve sen canım kızım, daha bu yaşta çarşaf giymeye başlardın. Kapkara!”</span></p>
			<p class="paragraf"><span class="CharOverride-13">Mensur’un arkadaşları genelde öğretmenler, banka memurları, mühendislerdi. Onlar da en az onun kadar bağlıydılar Atatürk ve ilkelerine. Kimi akşamlar usuldan kahramanlık şiirleri okur, ilham gelirse yazarlardı da. Bu şiirlerin çoğu ritim olarak birbirine o kadar yakın ve içerik bakımından öyle mükerrerdi ki, farklı edebi eserlerden ziyade aynı gür seslenişin yankıları gibi gelirdi kulağa. </span></p>
			<p class="paragraf"><span class="CharOverride-13">Oturma odasında kalıp bu duygulu sohbetlere kulak vermeyi severdi Peri. Mensur ve arkadaşları da Peri’nin varlığına ses etmezdi. Hatta konuşmalarına gösterdiği ilgiden memnun olur, gençliğe ve geleceğe dair umutlanırlardı. Böylece Peri çocukluğu boyunca, babasının en sevdiği kupadan portakal suyu içerek yanı başında oturdu her akşam. Kupanın bir yanında Atatürk’ün imzası, diğer yanında bir sözü vardı: </span><span class="metin-italik" xml:lang="tr-TR">“Medenî dünya çok ileridedir. Buna yetişmek, o medeniyet dairesine dahil olmak mecburiyetindeyiz.”</span><span class="CharOverride-13"> Bu porselen kupayı pek severdi Peri; avucunun içinde pürüzsüzlüğünü hissetmeye bayılırdı, ama içeceğini bitirdiğinde sanki medeni dünyaya yetişme şansı da bitivermiş gibi gelir, içini hüzün kaplardı.</span></p>
			<p class="paragraf"><span class="CharOverride-13">Sürekli de oturmazdı tabii. Buz kovasını doldurmak, kül tablalarını boşaltmak, ekmek dilimlemek derken ha bire iş çıkardı – annesi ortada olmazdı çünkü. Selma sofrayı kurup yemekleri masaya koyar koymaz odasına çekilir, ertesi sabaha kadar da çıkmazdı. Yattığı</span><span class="CharOverride-13"> yerden onları dinlerdi muhtemelen. Duymamak mümkün değildi ki; duvarlar kâğıt kadar inceydi. Ama Selma ile Mensur arasında uzun zaman evvel dikilmiş bir başka duvar vardı, her sene bir kat daha yükselen. </span></p>
			<p class="paragraf"><span class="CharOverride-13">Selma bir süre önce, vaazlarındaki belagat ve görüşlerindeki katılıkla namdar bir hocanın liderliğindeki bir tarikata dahil olmuştu. Üzümbaz Efendi diyorlardı ona – nerede putperestlik ve kâfirlik emaresi görse ayağının altına alıp üzüm gibi ezip geçeceğini iddia ettiğinden. Lakabının sulu üzümleri, üzümlerin de şarap imalatını çağrıştırması bu tarikat şeyhini zerrece rahatsız etmezdi. O, işin ezip geçme kısmını benimsemişti. </span></p>
			<p class="paragraf"><span class="CharOverride-13">Bu bağnaz hocanın etkisi altında gözle görülür şekilde değişmişti Selma. Artık yalnızca karşı cinsle tokalaşmayı reddetmekle kalmıyor, otobüste bir erkeğin kalktığı koltuğa oturmayı da kabul etmiyordu – hatta adamcağız ona yer vermek için nezaketen kalkmış bile olsa. Bazı arkadaşlarının yaptığı gibi kara çarşafa, peçeye meyletmemişti ama bir sabah aniden örtünüvermişti. Pop müziği yoz bulduğundan onaylamıyordu. Her türlü </span><span class="CharOverride-13">şekerleme, dondurma, patates cipsi ve çikolata ürününün –üzerinde helal yazanların bile– eve girmesini yasaklamıştı. Zira Üzümbaz Efendi’den bu tür ürünlerin içinde jelatin, jelatinin içinde de domuz kemikleri olabileceğine dair bir vaaz dinlemişti. Gene aynı sebepten ötürü şampuan yerine kil, diş macunu yerine sadece misvak, mum yerine içine fitil yerleştirilmiş bir top tereyağı kullanıyordu.</span></p>
			<p class="paragraf"><span class="CharOverride-13">Kafa dengi ahbaplarıyla İstanbul ve çevresindeki plajlara geziler düzenliyor, güneşlenen bikinili, mayolu kadınları, ruhlarını </span><span class="CharOverride-13">kurtarmak için çok geç olmadan tövbeye ikna etmeye çalışıyorlardı. Ünlemlerin bol keseden, virgüllerinse hasisçe kullanıldığı, düşük cümleler ve feci yazım hatalarıyla dolu broşürler dağıtıyorlar; Allah’ın havvakızlarını toplum içinde böyle yarı çıplak görmek istemediğini anlatıp duruyorlardı. Akşam olup da plajlar boşalınca, aynı broşürler yırtılmış ve lekelenmiş olarak rüzgârda uçuşurdu; “ten”, “günah”, “cehennem” sözcükleri kurumuş yosunlar gibi kumların üstüne saçılırdı. </span></p>
			<p class="paragraf"><span class="CharOverride-13">Selma zaten ezelden beridir heyecanlı </span><span class="CharOverride-13">biriydi, ama hayatının bu yeni döneminde, başkalarını, özellikle de kocasını, Hak yoluna çekme hevesiyle iyiden iyiye konuşkan kesilmişti. Mensur’un da “ıslah edilmek” gibi bir niyeti olmayınca, evde yan yana duramaz olmuşlardı. Bir savaş diyarıydı artık Nalbantoğulları hanesi. </span></p>
			<p class="paragraf"><span class="CharOverride-13">İnanç ve kimlik meselesi, Nalbantoğullarının evine bir göktaşı gibi beklenmedik şekilde düşerek aileyi iki kampa ayırmıştı. Son derece dindar ve milliyetçi olan küçük oğul Hakan hiç tereddüt etmeden annesinin tarafını seçmişti; büyük oğul Umut bir süre kararsız kalsa da, söylediği ve yaptığı her şeyden sola meylettiğ</span><span class="CharOverride-13">i aşikârdı. Gün gelip solculuğunu nihayet açıkça sahiplendiğinde, basbayağı koyu bir Marksist olduğu ortaya çıkacaktı. </span></p>
			<p class="paragraf"><span class="CharOverride-13">Bu yarı yarıya bölünme Peri’yi zor durumda bırakmıştı. Mensur da, Selma da onu kendi tarafına çekmeye çalışırdı. Annesinin uzlaşmaz dindarlığı ile babasının uzlaşmaz materyalizmi arasında bir karar verme mecburiyeti neredeyse paralize ediyordu kızcağızı. Zira Peri, mümkün olduğunca kimseyi kırmamaya, üzmemeye çalışan bir insandı. Etrafında bu kadar çok tartışma, sürtüşme olunca o da edilgenliği seçti sessizce. Halbuki ne ateşler vardı içinde. Söndürdü her birini elleriyle. Başkalarını uzlaştırayım, ortamı </span><span class="CharOverride-13">yatıştırayım diye kendinden uzaklaştı günbegün. Çocukken tam olarak çocuk, gençken tam olarak genç olamayacaktı bir türlü; hep yaşından fersah fersah önde. </span></p>
			<p class="paragraf"><span class="CharOverride-13">Peri’nin annesiyle babası arasındaki uçurumun en bariz olduğu yer oturma odasıydı. Televizyonun üstündeki iki raftan ilki Mensur’un kitaplarına ayrılmıştı: Lord Kinross’tan </span><span class="metin-italik" xml:lang="tr-TR">Atatürk: Bir Milletin Yeniden Doğuşu</span><span class="CharOverride-13">, Atatürk’ün </span><span class="metin-italik" xml:lang="tr-TR">Nutuk</span><span class="CharOverride-13">’u, Nâzım Hikmet’in tüm eserleri, Dostoyevski’nin </span><span class="metin-italik" xml:lang="tr-TR">Suç ve Ceza</span><span class="CharOverride-13">’sı, Boris Pasternak’ın </span><span class="metin-italik" xml:lang="tr-TR">Doktor Jivago</span><span class="CharOverride-13">’su ve okuna okuna yıpranmış cildiyle Ömer Hayyam’ın </span><span class="metin-italik" xml:lang="tr-TR">Rubailer</span><span class="CharOverride-13">’i...</span></p>
			<p class="paragraf"><span class="CharOverride-13">İkinci raf ise bambaşka bir âlemdi. Yıllarca, değişik renk ve boyutta porselen atlar –altın rengi yeleleri ve ebemkuşağı kuyruklarıyla, oynaşan, koşuşan, otlayan midilliler, küheylanlar, kısraklar– durmuştu burada. Derken, yavaş yavaş kitaplar gelmeye başlamıştı: Buhari’nin derlediği </span><span class="metin-italik" xml:lang="tr-TR">Hadisler</span><span class="CharOverride-13">, İmam-ı Gazali’nin eserleri, </span><span class="metin-italik" xml:lang="tr-TR">Abdest ve Namaz Hocası</span><span class="CharOverride-13">, </span><span class="metin-italik" xml:lang="tr-TR">Müslümanlıkta Ahlaklı Hayat</span><span class="CharOverride-13">, </span><span class="metin-italik" xml:lang="tr-TR">Müslüman Kadının El Kitabı</span><span class="CharOverride-13">, </span><span class="metin-italik" xml:lang="tr-TR">Sabır ve Kadirşinaslık Erdemleri</span><span class="CharOverride-13">, </span><span class="metin-italik" xml:lang="tr-TR">İslamî Rüya Tabirleri</span><span class="CharOverride-13">... Başk</span><span class="CharOverride-13">öşe Üzümbaz Efendi’nin yegâne eserine ayrılmıştı: </span><span class="metin-italik" xml:lang="tr-TR">Hızla Yozlaş</span><span class="metin-italik" xml:lang="tr-TR">an Dünyada Nasıl Pak Kalınır</span><span class="CharOverride-13">? Kitaplar arttıkça atlar santim santim rafın ucuna kaymış, yalçın bir uçurum kenarında soluklanırcasına kalakalmışlardı orada. </span></p>
			<p class="paragraf"><span class="CharOverride-13">Evin içinde deveran eden fikir ve duygu tufanı şaşkına çeviriyordu Peri’yi. Bütün öğretilenlerden biliyordu ki Yaradan tek ve biricikti. Ama annesinin korkuyla ve huşuyla yalvarıp yakardığı Allah ile babasının sitemle dert yandığı Tanrı’nın aynı varlık olduğuna inanması mümkün değildi. Nasıl oluyordu da aynı yatağı olmasa da, hâlâ aynı yüzüğü paylaşan iki insan,</span><span class="CharOverride-13"> Yaradan’ı bu kadar zıt tahayyül edebiliyordu? Nasıl oluyordu da aynı varlık, dolayısıyla tek hakikat, bu kadar farklı algılanabiliyordu? </span></p>
		</div>
	</body>
</html>