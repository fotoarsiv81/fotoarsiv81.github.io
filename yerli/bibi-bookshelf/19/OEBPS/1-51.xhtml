<html xmlns="http://www.w3.org/1999/xhtml">
	<head>
		<title>1-51</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-50" xml:lang="en-GB"><span class="bolum-baslik _idGenCharOverride-2">Tohum</span></p>
			<p class="alt20" xml:lang="en-GB"><span class="CharOverride-13">Oxford, 2001</span></p>
			<p class="paragraf"><span class="CharOverride-13">Yılın son günü, Peri heyecandan yerinde duramadı. Sabah koşuya çıktı ama bir türlü tempo tutturamayınca bırakmak zorunda kaldı. Bir şeyler okumak için masasına oturduğunda, kelimeler kâğıdın üstünde karıncalar misali gezinmeye başladılar. Konsantre olamadı. Midesi kazınıyordu. Fakat gergin olduğu zamanlar gereğinden fazla yemeye meyyal olduğundan, oburluk etmekten korktu. O yüzden sadece elma ve portakal atıştırarak günü geçiştirmeye çalıştı. Sakinleşmek için radyo dinledi. Dünya haberlerini, bölgesel haberleri, politik tartışmaları, hatta Aztek İmparatorluğu hakkında bir BBC belgeselini bile hatmetti. Hiçbiri kafasını dağıtmaya yetmedi. Akşamki yemeği düşünüp duruyordu. Ne olacaktı acaba, nasıl geçecekti? </span></p>
			<p class="paragraf"><span class="CharOverride-13">Nihayet hazırlanma vakti gelip çattı. </span></p>
			<p class="paragraf"><span class="CharOverride-13">Normalde makyaj yapmayan ve yapmayı da bilmeyen kadınlara has bir panik yaşadı ayna karşısında. Maskara, siyah göz kalemi, dudak parlatıcısı sürdü; o kadarla bıraktı. Yüzünü inceledi; biçimli hatları, dolgun dudakları ve iri gözleriyle güzel kızdı ama o gene gidip beğenmediği yanlarına odaklandı. Annesinden miras aldığı burnu mesela. Eğer kozmetik ürünlerle burnunu ince göstermenin bir yolu varsa bile, bu konuda en ufak bir fikri yoktu. Şirin burada olsaydı ondan tavsiye alabilirdi. Ama Şirin burada olsaydı, Peri muhtemelen Azur’un yemeğine gidiyor olmazdı. </span><span class="metin-italik" xml:lang="tr-TR">Yılbaşı gecesi yalnız kalmamalısın</span><span class="CharOverride-13"> demişti profesör. İnşallah acıdığı için davet etmemişti.</span></p>
			<p class="paragraf"><span class="CharOverride-13">Ne giyeceği konusu büyük dertti! Çok fazla seçeneği olduğundan değil. Bir türlü karar veremediğinden. Elindeki az sayıda parçayla onlarca kombinasyon yapıp hepsini teker teker denedi. Siyah kot etekle bol bluz, bluzla kot pantolon, kot pantolonla yeşil ceket... Öğrenci gibi görünmek istemiyordu ama öğrenci gibi görünmek istemiyormuş gibi görünmek daha fenaydı, onu hiç istemiyordu. Yatağının üstünde tepeleme bir giysi yığını oluşturduktan sonra, nihayet kadife bir etek ile kaşmiri andıran (ama kaşmir olmayan), gök mavisi bir kazakta karar kıldı. Kıyafetini koyu mavi nazar boncuklarından bir kolyeyle tamamladı.</span></p>
			<p class="paragraf"><span class="CharOverride-13">Azur hiçbir şey getirmemesini tembihlemiş olsa da, Peri annesinden misafirliğe asla eli boş gidilmeyeceğini öğrenmişti. Bir pastaneden sekiz küçük turta aldı. Kendi kendine hayıflandı, büyükçe bir pasta alsa daha ucuza gelirdi halbuki. </span></p>
			<p class="paragraf"><span class="CharOverride-13">Durağa yürüyüp bekledi. Çok geçmeden otobüs geldi. Ama Peri kıpırdamadı bile. Orada öylece durup otobüsün kapılarının açılıp kapanmasını seyretti. Sonra da gerisingeri odasına döndü. Üzerindeki etekle kazağı değiştirdi. Onun yerine uzun, siyah bir elbise ve kalın botlar seçti. Böylesi daha iyiydi. </span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Azur, şehrin hemen dışında, Woodstock Yolu’ndan yukarıya doğru otobüsle yaklaşık yirmi dakikalık mesafedeki Godstow köyünde oturuyordu. Baharda, kırların gümrah yeşilliğiyle sarılmış olurdu buralar. Port Çayırı’nın ötesinde Oxford’ın hülyalı kuleleri enfes bir manzara teşkil ediyor olmalıydı, ama şimdi karanlık bastırmıştı. Peri otobüsten indiği esnada kar yeniden yağmaya başladı; iri taneler saçlarına, mantosuna konuyordu. Görünürde başka ev olmamasına şaşırmadı. Profesörün yabani bir yanı olduğunu tahmin etmişti. </span></p>
			<p class="paragraf"><span class="CharOverride-13">Simetrik cepheli, görkemli bir taş evdi. Tıpkı sahibi gibi evin de yaşını kestirmek zordu. Geçmişi çalkantılı, hikâyeleri bol bir yere benziyordu. Her iki yanında yapraksız meşe ağaçları olan kıvrımlı yaya yolu boyunca, kaymamaya çalışarak, dikkatlice yürüdü Peri. Rüzgâr içine işliyordu. Titredi ama bunda soğuk kadar heyecanın da payı vardı. Kaygıyla dönüp otobüs durağına göz attı. Acaba eve nasıl dönecekti gece vakti? Ama herhalde partide Oxford’da oturan birileri olurdu, misafirlerden biri onu arabayla bırakma nezaketini gösterirdi. Annesi bir görse bu hallerini, nasıl da ayıplardı! Derin bir soluk aldı. Gene aynı şeyi yapmıştı: Zihni, endişeler ve evhamlar yumağıydı. Akşam daha başlamamıştı bile ama işte o şimdiden, sonunu düşünüp kaygılanıyordu.</span></p>
			<p class="paragraf"><span class="CharOverride-13">Evin giriş kat pencerelerinden taşan ışık sıcacık bal rengiydi. Peri, pasta kutusunu göğsüne bastırarak kapıda durup, içeriden gelen gürültüye kulak verdi: neşeli bir muhabbet, kahkahalar, fonda dalgalanan müzik. </span></p>
			<p class="paragraf"><span class="CharOverride-13">Birdenbire bir hışırtı duydu. Dönüp yola göz attıysa da ne bir araba vardı ortada, ne de bir bisikletli bu berbat havada. Bu arada, beyninin farklı bir bölümü onu sesin daha yakından geldiği hususunda uyardı. Etrafa bakındı. Bakışları sağ taraftaki yüksek çalılığa takıldı. Bir karaltı! Donup kaldı, kalp atışları hızlandı. Emindi artık. Orada biri saklanıyordu. </span></p>
			<p class="paragraf"><span class="CharOverride-13">Panikle seslendi: “Kim var orada?”</span></p>
			<p class="paragraf"><span class="CharOverride-13">Çalıların arkasından bir siluet çıktı. Bir adım attı. </span></p>
			<p class="paragraf"><span class="CharOverride-13">“Troy! Sen misin?”</span></p>
			<p class="paragraf"><span class="CharOverride-13">Oğlan solgun ve mahcup görünüyordu.</span></p>
			<p class="paragraf"><span class="CharOverride-13">“Tanrım, korkuttun beni” dedi Peri. “Beni takip mi ediyorsun yoksa?”</span></p>
			<p class="paragraf"><span class="CharOverride-13">“Seni değil şapşal!” dedi Troy; başıyla evi işaret etti. “Ben o Azur iblisinin peşindeyim.” Duraksadı. “Senin ne işin var burada?”</span></p>
			<p class="paragraf"><span class="CharOverride-13">“Davet edildim” dedi Peri. “Demek hocayı gizlice gözetliyorsun! Çok ayıp!”</span></p>
			<p class="paragraf"><span class="CharOverride-13">“Söyledim sana, mahkemeye vereceğim herifi. Delile ihtiyacım var.”</span></p>
			<p class="paragraf"><span class="CharOverride-13">Bu arada bir kahkaha tufanı yükseldi içeriden. Troy hemen çalıların arkasına kaçtı. “Ne olur kimseye söyleme burada olduğumu” diye yalvardı.</span></p>
			<p class="paragraf"><span class="CharOverride-13">Peri kaşlarını çattı. “Bana bak, bunu yapmaya hakkın yok. İçeri girip on dakika beklerim. Sonra geri gelip kontrol edeceğim. Eğer o zamana dek gitmemiş olursan, yemin ediyorum Azur’a söylerim. Belki polis çağırır.”</span></p>
			<p class="paragraf"><span class="CharOverride-13">“Tamam, off!” dedi Troy, ellerini havaya kaldırarak. “Ateş etme. Gidiyorum.”</span></p>
			<p class="paragraf"><span class="CharOverride-13">Peri böylece oğlanı bıraktı. Nilfam, zümrüt ve menekşe renklerde camlarla süslenmiş vitray panelli ön kapıya döndü. Çerçevenin tam ortasında bir desen vardı: Azur’un ofisinde –</span><span class="CharOverride-13">ve Şirin’in odasında– gördüğü şeklin aynısıydı. Neyin sembolüydü bu? </span></p>
			<p class="paragraf"><span class="CharOverride-13">Çabucak zili çaldı. Kuş sesine benzer bir tını çınladı. Öyle tatlı bir kanarya yahut füsunkâr bir bülbül çağrısı değil de, kapıdaki bahtsız misafiri uyaran bir baykuş ötüşü gibiydi. İçeriden gelen patırtı bir an için kesildi, sonra aynı hızla devam etti. Vitraylı camın arkasında bir gölge belirdi. Yaklaşan ayak sesleri. Peri dudak parlatıcısını tazelemeyi düşündü ama geç kalmıştı. </span></p>
			<p class="paragraf"><span class="CharOverride-13">Kapı açıldı. </span></p>
			<p class="paragraf"><span class="CharOverride-13">Bir kadın, girişi kapatacak şekilde dikildi. Uzun boylu, kıvrak vücutlu, alımlı bir sarışındı. Yüzünde, muzaffer bir gülümsemeyle Peri’yi tepeden tırnağa süzdü. Seksi olduğunun farkındaydı; bedenini saran gece mavisi askısız elbise, kum saati gibi hatlarını ortaya çıkarıyordu. “Akademisyen olmadığı kesin” diye düşündü Peri. Mavi kazağını değiştirdiğine sevindi. Nedense bu kadınla ortak hiçbir şeyi olsun istemiyordu. Kıyafetinin rengi bile olsa. </span></p>
			<p class="paragraf"><span class="CharOverride-13">Kitapçıya uğradığında, Azur, köpeği Spinoza’dan başka ailesi olmadığını söylemişti. Fakat bu bir sevgilisi olmadığı anlamına gelmiyordu. Yoksa karısı mıydı bu sarışın? Gerçi alyans takmıyordu Azur, ama her evli insan parmağında yüzük taşımıyordu bu çağda. Profesörün hayatında birinin olabileceği daha önce neden gelmemişti ki aklına? Peri’nin yüzü belli belirsiz asıldı.</span></p>
			<p class="paragraf"><span class="CharOverride-13">“Hoş geldin! Ne kadar da genç ve güzelsin” dedi kadın. Peri’nin elindeki kutuyu aldı. “Sen şu Türk kızı olmalısın.”</span></p>
			<p class="paragraf"><span class="CharOverride-13">Tam o sırada, minyatür bir havan topu gibi taşıdığı açılmamış bir şarap şişesiyle beliriverdi Azur. Üzerinde tarçıni, dik yakalı kazak ile yün-kaşmir karışımı bir ceket vardı. Fransız entelektüeli Louis Althusser’i andırıyordu – filozofun tam da karısını boğmadan önceki halini. </span></p>
			<p class="paragraf"><span class="CharOverride-13">“Peri, geldin demek!” dedi profesör sevinçle; alnı parlıyordu ışıkta. “Soğukta durmasana. Gel içeri, gel!”</span></p>
			<p class="paragraf"><span class="CharOverride-13">Peşleri sıra misafir odasına yöneldi Peri. Koridor duvarları boydan boya çerçevelenmiş fotoğraflarla kaplıydı. Dünyanın farklı yerlerinden insan portreleri. Her ırktan, her milletten. Renkler öylesine canlı, suretler o kadar fevkaladeydi ki gözlerini alamadı onlardan Peri. Sanki onun henüz keşfetmediği bir sırra vâkıfmışçasına esrarengiz bir edayla bakıyordu fotoğraflardaki suretler. </span></p>
			<p class="paragraf"><span class="CharOverride-13">“Ne kadar etkileyici. Kim çekti?” diye mırıldandı Peri.</span></p>
			<p class="paragraf"><span class="CharOverride-13">Azur dönüp göz kırptı muzipçe. “Ben.”</span></p>
			<p class="paragraf"><span class="CharOverride-13">“Ya? Sahi mi? Ne çok seyahat etmişsiniz.”</span></p>
			<p class="paragraf"><span class="CharOverride-13">“Eh biraz” dedi Azur inandırıcılıktan yoksun bir tevazuyla. “Türkiye’ye de gittim, biliyor musun?”</span></p>
			<p class="paragraf"><span class="CharOverride-13">“İstanbul’a mı?”</span></p>
			<p class="paragraf"><span class="CharOverride-13">Azur başını iki yana salladı. Hayır, hemen her turistin illaki gittiği ya da bir gün gitmek istediği İstanbul’u ziyaret etmemişti. Başka yerleri dolaşmıştı o. Dev tanrı heykelleriyle Nemrut Dağı’nda sabahlamış, sarp bir yamaç üstündeki Sümela Manastırı’na hayran kalmış, Nuh’un gemisinin karaya oturduğu Ağrı Dağı’nda araştırma yapmış, civar köylülerle sohbet etmişti... Peri, henüz hiçbirini görmediği tüm bu yerler hakkında hocasının ona soru sormasından endişelenerek yutkundu. Ankara’nın doğusuna hiç geçmemiş nice Türk genci gibi o da Türkiye’yi kendisinden daha fazla gezmiş bir yabancıyla karşılaşınca, ne diyeceğini şaşırıp bocalıyordu. </span></p>
			<p class="paragraf"><span class="CharOverride-13">Oturma odasına girdiler. Karşılıklı iki duvar yerden tavana kitaplıklarla kaplıydı. Bunların arasında bir grup şık insan, ellerinde kadehleriyle ayakta durmuş, harıl harıl muhabbet ediyorlardı. </span></p>
			<p class="paragraf"><span class="CharOverride-13">Azur, konuklar arasından genç bir adama seslendi. “Darren, gelsene bi dakka. En çalışkan öğrencilerimden biriyle tanışmanı istiyorum.” Oğlanın onlara doğru seğirttiğini görür görmez ortadan kayboldu profesör. Gençleri baş başa bıraktı.</span></p>
			<p class="paragraf"><span class="CharOverride-13">Fizik Bölümü’nde yüksek lisans öğrencisiydi Darren. Nazik ve terbiyeli tavırlarla sohbete koyuldu. Peri’nin “egzotik” aksanına iltifat etti. Bunu söylerken onu övdüğünü zannediyordu besbelli. Halbuki aksanı hakkında yorum duymak istemez insan, yabancı bir dili konuşmaya çabalarken. </span></p>
			<p class="paragraf"><span class="CharOverride-13">Oğlan, Peri’ye ailesi ve geldiği çevreyle ilgili sorular sorsa da, doğrusu kendinden bahsetmeye daha hevesliydi. Zekiydi, azimliydi ve sevgiye fena halde susamıştı. Peş peşe espriler patlatarak Peri’yi güldürmeye çalıştı. Bir yerlerde kadınların kendilerini güldürebilen erkeklerden hoşlandıklarını okumuş olmalıydı. Mizah anlayışı güdük olsa da tatlı çocuktu. “Kız arkadaşını incitmeyecek, hırpalamayacak, rakip gibi görmeyecek, ezmeyecek türden bir adam” diye düşündü Peri. </span></p>
			<p class="paragraf"><span class="CharOverride-13">Gene de aralarında anlık bir kıvılcımdan öte bir çekim olamayacağını, Darren’a asla gönül vermeyeceğini biliyordu. Neden böyle olmak zorundaydı? Bu kibar, cana yakın, yaşı yaşına uygun ve muhtemelen ona gayet iyi gelecek oğlanı neden çekici bulmuyordu? Onun yerine tutup hocası için –asla elde edemeyeceği, üstelik kendisinden yaşça büyük, baştan sona yanlış ve sakıncalı biri için– gizlice yanıp tutuşuyordu. Yoksa mutlu olmak istemiyor muydu? Bunca kitaba, konferansa konu olan “mutluluk” niçin onun hayatında öncelikli bir gaye değildi? Elbette bedbaht olmak istemiyordu. Ama kendisini mutlu edecek erkekleri tercih etmiyordu nedense. Yoksa ne demeye Azur gibi imkânsız birine abayı yaksın ki? </span></p>
			<p class="paragraf"><span class="CharOverride-13">Bir soluk aldı. Göz ucuyla etrafa baktı. Kendinden beklemediği, içinde taşıdığını dahi bilmediği bir cüretkârlık, baş döndürücü bir parfüm gibi sarmaya başladı her yanını. Bir içsel değişim geçirdiğinin farkındaydı. Dışarıdan belli oluyor muydu acaba dönüşmekte olduğu? Gözlerine yansıyor muydu? Sosyal hayatın bütün o davranış ve düşünce kalıplarının ötesinde incecik bir eşik vardı. O eşiği aşarsa ne olurdu? Ya “namuslu, mütevazı, terbiyeli Türk kızları” kategorisinden kaçmak, kurtulmak istiyorsa? Hayatında ilk defa bir çılgınlık yapmayı diliyorsa? Özgürleşmek. “İyi kızlar” ile “kötü kızlar”ı ayıran o saçma sapan, yapay hudut çizgisine yaklaşmak, yaklaşmak... ve bir adımda hop diye karşı tarafa geçmek! Sahi kim karar veriyordu neyin “ahlaklı” neyin “ahlaksız” olduğuna? Annesinin bir gün olsun oğullarından herhangi birine ahlak ve namus söylevleri çektiğini hatırlamıyordu. Ama kendisi, sırf kız evlat olduğu için, bu nutukları ve ikazları defalarca dinlemişti. Keşke maruz kaldığı bütün öğretilerden silkinebilseydi. Bir geceliğine de olsa hafifleyebilseydi. Toprağın bitip boşluğun başladığı yeri ayaklarının altında hissetmek ve birden kendini bırakıvermek, ağırlıksız ve gamsız ve “ahlaksız” olabilmek, nasıl bir şeydi acaba?</span></p>
			<p class="paragraf"><span class="CharOverride-13">“Yemek vakti...” diye seslendi Azur az sonra odanın öteki ucundan. Yüzünde baştan çıkarıcı bir gülümseme, elindeyse birilerine saplayacakmış gibi tuttuğu bir servis çatalı vardı.</span></p>
			<p class="paragraf"><span class="CharOverride-13">Bir an hocasıyla göz göze geldi Peri. Ne tuhaf, bu sefer bakışlarını kaçırmadı. Ne çılgın biriydi, ne de cevval. Ne radikaldi, ne de devrimci. Ama işte seyrüseferinin bir noktasında, yüreğine bir sıra dışılık tohumu düşmüş ve o fark etmeden çimlenmişti, şimdi filizlenmeyi bekliyordu. Her daim hanım hanımcık, dengeli, temkinli ve ölçülü davranan Nazperi Nalbantoğlu aslında sınırları, sınırlarını aşmak istiyordu. </span></p>
		</div>
	</body>
</html>