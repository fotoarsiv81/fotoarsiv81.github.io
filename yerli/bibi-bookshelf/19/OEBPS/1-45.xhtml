<html xmlns="http://www.w3.org/1999/xhtml">
	<head>
		<title>1-45</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-44" xml:lang="en-GB"><span class="bolum-baslik _idGenCharOverride-2">Pelerin</span></p>
			<p class="alt20" xml:lang="en-GB"><span class="CharOverride-13">Oxford, 2001</span></p>
			<p class="paragraf"><span class="CharOverride-13">“Yeni anlatılar –her zaman çoğul– bulun” dedi Azur, sınıfın ortasında volta atarak.</span></p>
			<p class="paragraf"><span class="CharOverride-13">Profesör dedi ki, yakın zamana kadar en parlak düşünürler bile 21. yüzyılda dinin yeryüzünden silinip gideceğinden emindiler. Halbuki inanç meselesi, tıpkı sahnelere dönen bir diva gibi güçlü bir dönüş yapmıştı. O zamandan beri bu tartışma hiç dinmemişti. Üstelik mevcut asır, muhtemelen bir öncekine göre demografik açıdan daha “dindar” olacaktı. Zira tüm dünyada dindar kesim laiklere oranla daha fazla çocuk yapma eğilimindeydi. Ancak tüm bu dini, ekonomik, politik ve kültürel çelişkilerin ortasında ha bire ihmal edilen bir mevzu vardı: Tanrı. Halbuki eski zamanlarda filozoflar ve onların öğrencileri, dinden ziyade Tanrı fikriyle uğraşmışlardı. Şimdilerde işler tersine dönmüştü. Atlantik’in her iki yanında popüler hale gelen “teist-ateist tartışmaları” bile Tanrı’nın olabilirliğinden ziyade, güncel politika ve din tartışmaları </span><span class="CharOverride-13">üzerineydi. Hep aynı şeyleri konuştuğumuzdan hayal gücümüz daraltmıştı. </span></p>
			<p class="paragraf"><span class="CharOverride-13">Peri diğer öğrencilerin, her kelimeyi yakalamaya çalışarak not tuttuğunu görüyordu. Oysa o sadece dinlemek istiyordu.</span></p>
			<p class="paragraf"><span class="CharOverride-13">“K.İ.’den mustarip çok fazla kişi var” dedi Azur. “Ne olduğunu bilen var mı?”</span></p>
			<p class="paragraf"><span class="CharOverride-13">Kevin cesaretle atıldı. “Kaba İnsanlar?”</span></p>
			<p class="paragraf"><span class="CharOverride-13">“Kadın İstismarı?” diyerek lafa karıştı </span><span class="CharOverride-13">Elizabeth.</span></p>
			<p class="paragraf"><span class="CharOverride-13">Azur, bu yanıtları bekliyormuş gibi gülümsedi. “Kesinlik İlleti” dedi.</span></p>
			<p class="paragraf"><span class="CharOverride-13">Güneş nasıl İkarus’un kanatlarını eritirse, Kesinlik İlleti de bilimsel merakı yok ederdi. Zira kesinlik keskinliği, keskinlik kibri, kibir körlüğü, körlük karanlığı </span><span class="CharOverride-13">ve karanlık da daha fazla kesinliği getirirdi. Bu derste hiçbir şeyden emin olmayacaklardı, hatta ders planından bile, zira o da her şey gibi her an değişebilirdi. Bilgi okyanusuna ağlar atan balıkçılardı onlar. Nihayetinde bir kılıçbalığı yakalamak da vardı, eli boş dönmek de.</span></p>
			<p class="paragraf"><span class="CharOverride-13">Azur dedi ki, bu seminerde herkes yolcuydu, yol arkadaşıydı; henüz bir hedefe varmadıkları gibi, belki de hiç varamayacaklardı. Yalnızca çabalıyor, arıyorlardı. Bu dünyada bariz olan tek şey vardı: Gayretkeşlik tembellikten iyiydi, coşku uyuşukluktan yeğdi. Sorular yanıtlardan daha önemli, merak etmek emin olmaktan üstündü.</span></p>
			<p class="paragraf"><span class="CharOverride-13">Kesinlik İlleti’nden tamamıyla kurtulmak imkânsız da olsa, onu sırttan çıkarılabilen bir pelerin gibi tahayyül etmek mümkündü. “Bundan sonra” dedi Azur, “herkesin sınıfa girmeden önce kibir pelerinini çıkarmasını </span><span class="CharOverride-13">istiyorum.” Buna kendisi de dahildi. “Eski bir paltoymuş farz edin, çıkarıp askıya asın. Kapının dışına bir tane koydum bile. Dilerseniz çıkıp bakabilirsiniz.”</span></p>
			<p class="paragraf"><span class="CharOverride-13">Hocanın ciddi olduğunu anlamak öğrencilerin bir iki dakikasını aldı. İlk ayağa kalkan Sujatha oldu. Sınıfı boydan boya geçip kapıyı açtı, koridora çıktı. Gerçekten orada bir askı olduğunu görünce yüzü aydınlandı. Sanki omuzlarında bir ağırlık varmış gibi yaparak, hayali pelerini çekip çıkardı, kancalardan birine astı, muzaffer bir edayla geri döndü. Diğer öğrenciler de birer birer tekrarladılar bu hareketi. Sıra kendisine geldiğinde palto kancasının altındaki yazıyı okudu Peri: EGO ASKISI.</span></p>
			<p class="paragraf"><span class="CharOverride-13">Son olarak Profesör Azur dışarıya çıktı. Ellerini havada sallayışına bakılırsa onun pelerini daha ağırdı. O da hareketi tekrarlayıp sınıfa döndü. “Harika! Artık kendimizi egolarımızdan kurtardığımıza göre –en azından sembolik olarak– derse başlayabiliriz.”</span></p>
			<p class="paragraf"><span class="CharOverride-13">“Bunu neden yaptık şimdi?” diye sordu Bruno homurdanarak.</span></p>
			<p class="paragraf"><span class="CharOverride-13">“Ritüeller önemlidir, küçümsemeyin” dedi Azur. “Bizim de kendi ortak ritüellerimiz olacak bu seminerde.”</span></p>
			<p class="paragraf"><span class="CharOverride-13">Bir tahta kalemi alıp tahtaya şunu yazdı: KELİME OLARAK TANRI.</span></p>
			<p class="paragraf"><span class="CharOverride-13">Bugün tanımladığımız anlamıyla medeniyet altı </span><span class="CharOverride-13">bin yaşındaydı. Ama insanlar çok daha uzun zamandır varlardı; 290 milyon yıllık kafatasları bulunmuştu. Kendimiz hakkındaki mevcut bildiklerimiz, ileride keşfedeceklerimizin yanında gayet ehemmiyetsizdi. Arkeolojik kanıtlar, insanların binlerce yıl boyunca Tanrı’yı ya da tanrıları farklı formlarda –bir ağaç, bir hayvan, bir doğa olayı ya da bir kişi olarak– düşündüklerini ortaya koyuyordu. Derken, tarih akışının bir safhasında, hayal gücü sıçraması yaşanmıştı. Elle tutulabilen, gözle görülebilen Tanrı</span><span class="CharOverride-13"> fikrinden, “kelam olarak Tanrı”’ya geçiş yapılmıştı. O andan sonra artık hiçbir şey eskisi gibi olmayacaktı.</span></p>
			<p class="paragraf"><span class="CharOverride-13">Etrafına bakınan Azur, yalnızca Peri’nin not almadığını fark etti. “Buraya kadar tamam mı, İstanbullu kız?”</span></p>
			<p class="paragraf"><span class="CharOverride-13">Profesörün delici bakışları altında kızarmamaya çalışarak sandalyesinde dik oturdu Peri. “Evet, hocam.”</span></p>
			<p class="paragraf"><span class="CharOverride-13">Sanki bir şeyler daha söylemesini beklercesine Azur’un açık, güven dolu bakışları birkaç</span><span class="CharOverride-13"> saniye daha oyalandı Peri’nin yüzünde. “Eğer size Tanrı’nın şu kapının ardında olduğunu, onu göremeyeceğinizi ama sesini duyabileceğinizi söylersem, O’nun size ne demesini isterdiniz?”</span></p>
			<p class="paragraf"><span class="CharOverride-13">“Beni sevdiğini duymak isterdim” dedi Adam.</span></p>
			<p class="paragraf"><span class="CharOverride-13">“Evet, beni sevdiğini, benim de O’nu sevdiğimi bildiğini” dedi Kimber.</span></p>
			<p class="paragraf"><span class="CharOverride-13">“Sevgi...” Başkaları da benzer hisler dile getirdi.</span></p>
			<p class="paragraf"><span class="CharOverride-13">“Bana hak verdiğini</span><span class="CharOverride-13">. O’nun hakkındaki bütün bu konuşmaların deli saçması olduğunu bildiğini duysam fena olmazdı” dedi Kevin.</span></p>
			<p class="paragraf"><span class="CharOverride-13">“İyi de Tanrı’nın sana bunu söyleyebilmesi için evvela var olması gerekir” dedi Avi. “Kendi kendinle çelişiyorsun.”</span></p>
			<p class="paragraf"><span class="CharOverride-13">Kevin’in suratı asıldı. “Ben yalnızca sizin şapşal oyununuza katıldım.”</span></p>
			<p class="paragraf"><span class="CharOverride-13">Şimdi sıra Mona’daydı. “Ben Allah’tan, cennetin gerçek olduğunu ve iyi insanların orada olacağını, sevgi ve barışın yeşereceğini işitmek isterdim.”</span></p>
			<p class="paragraf"><span class="CharOverride-13">Azur Peri’ye döndü; hem de öyle hızlı döndü ki Peri bakışlarını kaçıramadı.</span></p>
			<p class="paragraf"><span class="CharOverride-13">“Peki ya sen Peri? Tanrı’nın sana, bizzat sana ne demesini isterdin?”</span></p>
			<p class="paragraf"><span class="CharOverride-13">“Benden özür dilemesini isterdim” dedi Peri. Kendi cevabına kendisi de şaşırmıştı.</span></p>
			<p class="paragraf"><span class="CharOverride-13">“Özür dilemesini mi?” dedi Azur. “Ne için?”</span></p>
			<p class="paragraf"><span class="CharOverride-13">“Bütün adaletsizlikler, haksızlıklar için...” diye yanıtladı Peri.</span></p>
			<p class="paragraf"><span class="CharOverride-13">Dışarıda, meşe ağacının yapraklarından biri rüzgârda son kez süzülüp yere düştü. İçeride herkes öyle dikkat kesilmişti ki sessizlik elle tutulacak gibiydi.</span></p>
			<p class="paragraf"><span class="CharOverride-13">Azur dedi ki, “Gördüğünüz gibi, bugünkü tartışmamızda iki farklı Tanrı algısı belirdi. Tabii ateist olduğu halde oyunumuza katılan Kevin’e teşekkür ediyoruz. Neydi bu iki yaklaşım: Birincisi Tanrı’yı sevgiyle ilişkilendiriyor. Tanrı’yı</span><span class="CharOverride-13"> ararken sevgi arıyor. Sonra bir de Peri’nin tarzı var. Adalet arıyor. Adalet bulamayınca kızıyor.”</span></p>
			<p class="paragraf"><span class="CharOverride-13">Azur’un ses tonu sertleşti. “Lakin adalet, karmaşık bir kelimedir. Kime göre adalet, neye göre? Dünya tarihinin en katı bağnazları, fanatikleri, kendi kafalarındaki ‘adalet’ uğruna en ağır adaletsizlikleri işlemişlerdir.”</span></p>
			<p class="paragraf"><span class="CharOverride-13">Peri yutkundu. Azur’a kalbini açmıştı, o ise şimdi tüm spotları Peri’ye çevirmiş, onu neredeyse potansiyel yobazlıkla suçluyordu. Babasının kızıydı o, her şey olurdu da yobaz olamazdı!</span></p>
			<p class="paragraf"><span class="CharOverride-13">Azur bu sessiz protestoların hiçbirini duyamazdı. Parmağıyla Peri’yi işaret etti. “O çok yücelttiğin ‘adalet’</span><span class="CharOverride-13"> konusunda dikkatli olsan iyi edersin. Senin gibi düşünenler dünyanın çivisini çıkardı, baksana.”</span></p>
			<p class="paragraf"><span class="CharOverride-13">Seminer birazdan sonlandı. Peri son birkaç dakikayı duymadı. Aklı başka yerdeydi, başı zonkluyordu. Ne kadar incindiğini belli etmekten korktuğu için ne hareket edebiliyor, ne kimselere bakabiliyordu. Azur dahil herkes çıktıktan sonra, sınıfta Mona’yla baş başa buldu kendini. </span></p>
			<p class="paragraf"><span class="CharOverride-13">“Hey üzülme” dedi Mona, elini Peri’nin omzuna koyarak. “Biliyorum, sana kaba davrandı. Boş</span><span class="CharOverride-13"> ver profesörü, takma, gerçekten.”</span></p>
			<p class="paragraf"><span class="CharOverride-13">Peri gözlerinin dolduğunu hissederek başını önüne eğdi. “Şirin hep onun ne kadar müthiş olduğunu anlatır. Ama o kadar...”</span></p>
			<p class="paragraf"><span class="CharOverride-13">“Tepeden bakıyor bazen” dedi Mona.</span></p>
			<p class="paragraf"><span class="CharOverride-13">Beraber dışarı çıktılar. “Dersi bırak istersen” dedi Mona. “Canını sıkıyorsa.”</span></p>
			<p class="paragraf"><span class="CharOverride-13">“Evet” dedi Peri burnunu çekerek. “Galiba öyle yapacağım.”</span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Ertesi sabah Peri bir not daha buldu şahsi posta kutusunda.</span></p>
			<p class="alt20" xml:lang="en-GB"><span class="CharOverride-13">  </span></p>
			<p class="alinti_copy" xml:lang="en-US">Peri’ye, </p>
			<p class="alinti" xml:lang="en-US">Emily Dickinson ve Ömer Hayyam okuyan, her şeyi ciddiye alan kıza... başkalarından ziyade kendiyle uğraşan, kendi kendinin en acımasız eleştirmeni olan kıza... herkesten gereksiz yere özür dileyip dururken, içten içe Tanrı’dan özür bekleyen kıza... </p>
			<p class="alinti" xml:lang="en-US">Muhtemelen benim korkunç biri olduğumu düşünüyorsun, hatta belki de seminerimi bırakmayı planlıyorsun. Eğer şimdi vazgeçersen hakkımdaki şüphelerinde haklı olup olmadığını öğrenemeyeceksin. Sırf hakikati arama arzusu bile yetmez mi seni daha sebatkâr kılmaya?</p>
			<p class="alinti" xml:lang="en-US">Şakalarımı, zorlamalarımı mazur gör, yola devam et Peri; kendini tanımak, kendini parçalamayı göze almak demektir.</p>
			<p class="alinti" xml:lang="en-US">Önce “ben”i parçalara ayırırız. Sonra aynı parçalarla yeni, yepyeni bir benlik inşa ederiz. Vazgeçme!</p>
			<p class="alt20" xml:lang="en-GB"><span class="CharOverride-13">  </span></p>
			<p class="Paragraph20">Peri notu cebine koyup spor ayakkabılarını giydi, koşuya çıktı. Derin soluklar alarak eşofman üstünün fermuarını çenesine kadar çekti. Nemli toprağın ve sonbaharın rayihalarını taşıyan sabah havasını yararak ilerlerken şöyle ağız dolusu bir küfür savurdu Azur’a; o keskin sözcüklerin her biri tuz tanesi gibi kaydı dilinde. Daha önce hayatında kimseye küfretmemişti – hoşuna gitti. </p>
			<p class="paragraf"><span class="CharOverride-13">Ne kadar hafif hissediyordu insan kendini “hiç yapmam” sandığı bir şeyi yapmayı göze aldığında. Esen rüzgârda profesöre küfürler savura savura koştu, koştu, koştu. </span></p>
		</div>
	</body>
</html>