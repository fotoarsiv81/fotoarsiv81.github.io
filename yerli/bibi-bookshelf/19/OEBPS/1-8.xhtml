<html xmlns="http://www.w3.org/1999/xhtml">
	<head>
		<title>1-8</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-8" xml:lang="en-GB"><span class="bolum-baslik _idGenCharOverride-2">Bahçe</span></p>
			<p class="alt20" xml:lang="en-GB"><span class="CharOverride-13">İstanbul, 1980’ler</span></p>
			<p class="paragraf"><span class="CharOverride-13">Peri “sisin içindeki bebeği” ilk kez gördüğünde sekiz yaşındaydı. Bu hadise onu ilelebet değiştirecek, hayat serü</span><span class="CharOverride-13">venine bir sarmaşık gibi dolanacaktı. </span></p>
			<p class="paragraf"><span class="CharOverride-13">Etraftaki hanelerin çoğundan farklı olarak, Nalbantoğullarının evi dört yandan yemyeşil bahçeyle çevriliydi. Arka tarafta epeyce zaman geçirirlerdi. Burada devamlı bir faaliyet vardı. Güneşte kurusun diye iplere biber, patlıcan, bamyaları dizer; kavanoz kavanoz salça yapar; Kurban Bayramı’nda kelle sakatat pişirirlerdi. Döşeklerin içinden çıkardıkları yünleri yığar, havalandırıp yıkar, sopalarla dövdükten sonra yeniden doldururlardı. Arada sırada, atılan pamukların minik bir parçası havada süzülürdü – vurulmuş bir güvercinden düşen bir tüy gibi.</span></p>
			<p class="paragraf"><span class="CharOverride-13">Bahçeyi dış</span><span class="CharOverride-13"> dünyadan bir tahta çit ayırırdı; parmaklığın dikmelerinin arası o kadar açıktı ki, uzaktan bakınca eksik dişli bir ağzı andırırdı. Peri bayılırdı komşu çocuklarla bahçede oynamaya. En sevdiği ikinci şey de mahallece toplanıp, cümbür cemaat halı yıkamakt</span><span class="CharOverride-13">ı. Takriben altı ayda bir gerçekleşen bu olay için nasıl da gün sayardı. Havanın iyi, halıların yeterince kirli ve herkesin keyfinin yerinde olması gerekirdi.</span></p>
			<p class="paragraf"><span class="CharOverride-13">İşte gene böyle bir gün, rulo yapılıp dışarı çıkarılan halı ve kilimler, çimenlerin üstüne yan yana serilmişti. El dokumaları, fabrika halıları derken, on ikiyi bulmuştu yıkanacakların sayısı. Dilsiz Şair Sokağı’</span><span class="CharOverride-13">nın çocukları pek memnundu hallerinden. Simetrik düğümler, desenler ve simgeler dünyasında kahkahalar atarak sağa sola sıçrıyor, uçan halılar üstünde okyanuslar aştıklarını hayal ediyorlardı. </span></p>
			<p class="paragraf"><span class="CharOverride-13">Bu arada bir köşede, kapaksız bir dökme demir kazan ateşin üstünde fokurduyordu usulca. İçinden tas tas alınan sular halıların üstüne dökülüyordu. Daha sonra kilimler sabunlanacak, fırçalanacak, ovalanacak, durulanacaktı. Tekrar tekrar. Bütün kadınlar girişmezdi bu zahmetli işe. Mesela Peri’nin annesi Selma fazla meşakkatli bulduğu için kenarda durup beklerdi. Cesur ve hamarat olanlarsa çoktan şalvarlarının paçalarını sıvamışlardı. Yanakları al al, saçları başörtülerinin altından çıkıp dağılmış, çıplak ayaklarıyla halıları çiğniyorlardı. </span></p>
			<p class="paragraf"><span class="CharOverride-13">O öğleden sonra saatler boyu çocuklar çamurdan kaleler yaptılar; reçel sürülmüş</span><span class="CharOverride-13"> kibrit kutularıyla sinek yakaladılar; çekirdeklerini kurutup karpuz kemirdiler; çam iğnelerinden çelenkler yaptılar; ya pek şişman ya da pek hamile bir sarman kediyi kovaladılar. Derken yapacak şey kalmadı, sıkılmaya başladılar... Halbuki halıların yalnızca üçte biri yıkanmıştı daha. Tüm çocuklar daha sonra yine gelmek üzere teker teker evlerine gittiler. Peri hariç. Burası onun bahçesi, onun yuvasıydı ne de olsa. Kaldı bahçede, halı yıkayanların arasında.</span></p>
			<p class="paragraf"><span class="CharOverride-13">Güzel bir gündü, hava güneşli ve ılıktı. Kadınlar dedikodu yapıp gülüşüyor, türküler söylüyorlardı. Birisi açık saçık bir şaka yaptı; Peri konuyu tam anlamasa da annesinin yüzünün asılmasından muzır bir şey olduğunu çıkarmıştı.</span></p>
			<p class="paragraf"><span class="CharOverride-13">Nihayet kadınlar öğle yemeğini bahçede yemeye karar verdiler. Önceden hazırlanan yemekleri</span><span class="CharOverride-13"> –lahana sarması, peynirli börek, hıyar turşusu, kısır, ızgara köfte, un kurabiyesi– dışarı taşıdılar. Kocaman bir sini koydular ortaya. Üzerine dizdiler yiyecekleri, pideleri, cömert bir tanrının elinden çıkma bulut topakları gibi beyaz ve köpüklü ayran bardaklarını.</span></p>
			<p class="paragraf"><span class="CharOverride-13">Kurt gibi aç Peri hemen tabaktan bir parça börek kaptı. Daha ilk ısırığını anca almışken korkunç bir çığlık koptu bir yerden. Aceleden dikkatsizce hareket eden annesi Selma kaynayan kazana çarpmış, şans eseri üstüne devirmeden kaçabilmişti. Ama sol kolu dirsekten parmak uçlarına kadar yanmıştı. Bütün kadınlar sofrayı unutup, Selma’nın yardımına koştular. </span></p>
			<p class="paragraf"><span class="CharOverride-13">“Soğuk su dökün” dedi biri.</span></p>
			<p class="paragraf"><span class="CharOverride-13">“Diş macunu! Yanığa en iyisi diş macunu.”</span></p>
			<p class="paragraf"><span class="CharOverride-13">“Sirke, sirke! Aysel Teyzemin yanıklarını sirkeyle geçirdik valla billa. Üstelik onunki daha fenaydı” dedi bir başkası.</span></p>
			<p class="paragraf"><span class="CharOverride-13">Herkes bildiği şekilde Selma’ya yardım etmek için içeri koşturunca Peri bahçede yalnız kaldı. Gün ışığı incecik bir şerit halinde yüzüne vuruyor, yakınlarda bir böcek vızıldıyordu. Yolun diğer tarafındaki incir ağacının altında duran tombul kediyi gördü. Kısılmıştı</span><span class="CharOverride-13"> gözleri. Çocuğun aklına birden bahçeden çıkıp, hayvanı beslemek geldi. Bir tane köfte alıp, çitin üstünden atladı. Bir çırpıda dışarı çıktı. Yolu geçti. Kediye yaklaştı.</span></p>
			<p class="paragraf"><span class="CharOverride-13">“Adın ne senin, küçük kız?”</span></p>
			<p class="paragraf"><span class="CharOverride-13">Peri arkasına dönünce kırmızı-beyaz kareli bir gömlekle sanki alındığı günden beri hiç yıkanmamış gibi görünen yıpranmış</span><span class="CharOverride-13"> bir kot pantolon giymiş genç bir adam gördü. Taktığı bere başından kayıp düşecek gibi duruyordu. Peri yanıt vermedi, çünkü yabancılarla konuşmaması gerektiğini biliyordu. Ama uzaklaşmadı da. Bere ilgisini çekmişti. Abisinin odasındaki posteri hatırlamıştı. Belki bu adam da abisi Umut gibi devrimciydi. Doğruyu söylemezse adama bilgi vermiş sayılmayacağına hükmetti. </span></p>
			<p class="paragraf"><span class="CharOverride-13">“Adım Rosa”</span><span class="CharOverride-13"> dedi. </span></p>
			<p class="paragraf"><span class="CharOverride-13">“Hadi ya. Hiç Rosa isminde biriyle tanışmamıştım” dedi adam, yüzünü güneşe doğru eğerek. “Demek kedileri seviyorsun, aferin!”</span></p>
			<p class="paragraf"><span class="CharOverride-13">Sesi alçak, boğuktu; Peri’ye pencere pervazında ıslak bir pamuk içinde tuttuğu fasulye tanesini anımsattı nedense. Tıpkı o fasulye gibi, yabancının sesi de saklanıyor, değişiyordu. </span></p>
			<p class="paragraf"><span class="CharOverride-13">“Şu köşede bir anne kedi var” dedi adam aniden. “Beş</span><span class="CharOverride-13"> yavru doğurmuş, tüy yumağı her biri; nasıl tatlılar. Hepsinin gözleri pembe.”</span></p>
			<p class="paragraf"><span class="CharOverride-13">İlgilenmiyormuş gibi yaparak kediyi beslemeye devam etti Peri. Kalan son köfte parçasını da yedirdi hayvana. </span></p>
			<p class="paragraf"><span class="CharOverride-13">Adam bir adım yaklaştı; tütün, ter ve ıslak toprak kokuyordu. Peri’yle göz hizasında olabilmek için çömeldi, gülümsedi. “Yazık anneleri hepsini boğacak.”</span></p>
			<p class="paragraf"><span class="CharOverride-13">Peri soluğunu tuttu. Aşağıda, sokak köpeklerinin gezindiği ve bazen kurbanlık koyunların otladığı arazide, ne zaman yedi sekiz santimden fazla yağmur yağsa içine lağım suyu karıştığı için kimselerin kullanmadığı bir sarnıç vardı. Suyun üstünde yüzen kedi cesetleri görmekten korkarcasına o yana doğru baktı kaygıyla. </span></p>
			<p class="paragraf"><span class="CharOverride-13">“Kedilerin huyu böyle” dedi adam iç geçirerek.</span></p>
			<p class="paragraf"><span class="CharOverride-13">“Peki ama neden?” diye sormadan edemedi Peri.</span></p>
			<p class="paragraf"><span class="CharOverride-13">“Pembe gözlerden hoşlanmazlar” diye yanıtladı adam. Kendi gözleri açık kahverengiydi, altları çökmüştü ve zayıf yüzünde birbirlerine fazlasıyla yakın duruyorlardı. “Tilki yavrusu doğurduklarını</span><span class="CharOverride-13"> zannedip öldürürler.”</span></p>
			<p class="paragraf"><span class="CharOverride-13">Peri tilki yavrularının gözlerinin pembe olup olmadığını merak etti; şayet öyleyse anne tilkiler ne düşünüyordu acaba bu konuda? Kendi ailesinde yeşil gözlü bir o vardı, şimdiye dek kimse bunu sorun etmemişti neyse ki.</span></p>
			<p class="paragraf"><span class="CharOverride-13">Çocuğun kafasının karıştığını gören adam gülümseyerek kedinin başını okşadı. “En iyisi ben gidip bir bakayım şu yavrulara. Sen de gelmek ister misin?”</span></p>
			<p class="paragraf"><span class="CharOverride-13">“Ben mi?”</span></p>
			<p class="paragraf"><span class="CharOverride-13">Adam dudaklarını büzerek yanıt vermeden durdu bir süre. “Yalnız çok narinler zavallıcıklar. Canlarını yakmamaya söz veriyor musun?”</span></p>
			<p class="paragraf"><span class="CharOverride-13">“Tabii, söz” dedi Peri çabucak.</span></p>
			<p class="paragraf"><span class="CharOverride-13">Sokağın öbür ucunda bir pencere açıldı. Bir kadın rüzgâra doğru bağırarak tehdit savurdu oğluna. </span><span class="metin-italik" xml:lang="tr-TR">Selim, Selim!</span><span class="CharOverride-13"> Şayet iki dakika içinde öğle yemeğine eve gelmezse bacaklarını kıracaktı. </span></p>
			<p class="paragraf"><span class="CharOverride-13">Adam birden gerildi, sağına soluna bakındı. “Beraber gitmeyelim, görmesinler” dedi. “Ben önden gideyim, sen arkamdan gel.”</span></p>
			<p class="paragraf"><span class="CharOverride-13">“Yavru kediler nerede?”</span></p>
			<p class="paragraf"><span class="CharOverride-13">“Hemen şuracıkta, uzak değil.” Belirsiz bir yeri işaret ederek adımlarını hızlandırdı yabancı. “Ama biz gene de arabayla gidelim. Benim Vosvos hemen burada.”</span></p>
			<p class="paragraf"><span class="CharOverride-13">Peri böylece hiç tanımadığı bu adamın ardı</span><span class="CharOverride-13"> sıra yürümeye başladı. Her ne kadar yaptığı şeyin doğruluğundan şüphe duysa da, hayatında ilk defa kendi başına bir karar veriyordu. Annesiyle babası karışmadan. Bir nevi özgürlük hissiydi tattığı.</span></p>
			<p class="paragraf"><span class="CharOverride-13">Az sonra, adam omzunun üstünden Peri’ye kaçamak bir bakış atarak köşeyi döndü ve gözden kayboldu. Tam Peri de aynısını yapacakken bir şey –sezgiselden ziyade fiziksel bir şey– durdurdu onu. Tuhaf bir boşluk hissiyle vücudu kaskatı</span><span class="CharOverride-13"> kesildi. Sanki üzerinden buz gibi bir yel esmişti, titredi. Ama onu en çok şaşırtan şey, etrafını sarıp görüşünü bulandıran sis tabakasıydı – bir manifaturacı dükkânında açılan kumaş topları gibi katman katman serilen o grilik. Yakınlardaki ağaçların, çitlerin, bitkilerin siluetlerini algılayabiliyordu ama onların ötesindeki dünya görünmez olmuştu. Sis, bir an için onu allak bullak etmiş, nereye ve ne amaçla gittiğini unutturmuştu çocuğa.</span></p>
			<p class="paragraf"><span class="CharOverride-13">O külrengi bulutun içinde tuhaf bir şey gördü Peri. Bir bebekti bu, iki üç yaşlarında bir oğlan; yuvarlak yüzünde saf bir ifade ve bir yanağında boynuna dek inen mor bir leke vardı. Sanki az evvel mama yemiş de birazını kusmuş gibi hafif ıslaktı ağzının kenarı. </span></p>
			<p class="paragraf"><span class="CharOverride-13">Hayretler içinde bebeğe bakakaldı Peri. Tanımadığı bir adamın peşine düşmekten vazgeçti. Gördüğü şey çok daha ilginçti. </span></p>
			<p class="paragraf"><span class="CharOverride-13">“Peri, neredesin?” Annesinin endişe yüklü sesi vişne renkli evden yükseldi.</span></p>
			<p class="paragraf"><span class="CharOverride-13">Yanıt veremedi hemen Peri. Gözlerini şaşkınlıkla kırpıştırarak sisin içindeki bebeğe bakarken yüreği ağzına geldi.</span></p>
			<p class="paragraf"><span class="CharOverride-13">“Peri! Cevap ver bana!” diye bağırdı Selma. </span></p>
			<p class="paragraf"><span class="CharOverride-13">Sanki sesi tanımış gibi yüzünü buruşturdu sisin içindeki bebek. Grilik erimeye başladı. Bebeğin kendisi de, silinen bir resim gibi yavaş </span><span class="CharOverride-13">yavaş dağılıp gidiyordu.</span></p>
			<p class="paragraf"><span class="CharOverride-13">“Buradayım annecim” dedi Peri, nihayet konuşabildiğinde. Geriye dönüp hızla evine koştu. </span></p>
			<p class="alt20" xml:lang="en-GB"><span class="CharOverride-13">  </span></p>
			<p class="Paragraph20">Daha sonra, mahallede bir yerlerde yeni doğmuş kedi yavruları var mı diye sordu soruşturdu. Kimsenin haberi yoktu. Anladı ki, yalan söylemişti adam ona. Anladı ki, büyük bir belanın eşiğinden dönmüştü. </p>
			<p class="paragraf"><span class="CharOverride-13">Gazetelerde bir haber olmaktan kıl payı kurtulduğunu zamanla idrak edecekti Peri. Haberde muhtemelen adı yazılmayacak, sadece baş harfleriyle N. N. olarak geçecekti; fotoğrafında gözlerinin üzerine siyah bir bant konacaktı. İstanbul’da bir mafya liderine yapılan kanlı saldırı ya da Güneydoğu’da bir sınır kentinde yaşanan çatışma veya Henry Miller’ın </span><span class="metin-italik" xml:lang="tr-TR">Yengeç Dönencesi</span><span class="CharOverride-13">’ni yasaklayan mahkeme kararı haberlerinin arasında yerini alacaktı. Hikâyesinin kan dondurucu ayrıntılarını </span><span class="CharOverride-13">bütün memleket okuyacak, başlarını iki yana sallayıp cıkcıklayarak “şeytan kulağına kurşun” diye tahtaya vuracak, bu musibeti kendilerine değil, başkasına verdiği için Allah’a şükredeceklerdi. </span></p>
			<p class="paragraf"><span class="CharOverride-13">Peri son anda kurtulmuştu tacize uğramaktan. Bu memlekette daha kaç kadın, kaç insan böyle ramak kala dönmüştü felaketlerin eşiğinden – ya da dönememişti işte. Kurtarıcısına “sisin içindeki bebek”</span><span class="CharOverride-13"> adını verdi. Nereden çıkıp geldiğini anlamaya ne aklı yettiği ne de gönlü olduğu için konuyu öylece kapattı. Ama aynı hayal –eğer hayalse tabii– hayatı boyunca beklenmedik aralıklarla karşısına çıkmaya devam etti. Sadece tehlikede olduğu anlarda değil, normal zamanlarda da bebeğin belirdiği oluyordu. İçeride ya da dışarıda, gece ya da gündüz fark etmiyor, sis tabakası herhangi bir yerde çökebiliyordu. Sanki Peri’ye aslında ne kadar yalnız olduğunu kabul ettirmek istermiş</span><span class="CharOverride-13"> gibi dört bir yanını sarmalıyordu. </span></p>
			<p class="paragraf"><span class="CharOverride-13">Yıllar sonra, on dokuz yaşında, Oxford Üniversitesi’ne doğru ilk kez yola çıktığında bavulunda taşıyacaktı bu sırrı. İngiltere’ye Avrupa dışından et ya da süt ürünleri sokmak yasaktı ama çocukluk korkularını ve kimsenin bilmediği hayal ve travmalarını yanında götüremeyeceğini söyleyen olmamıştı.</span></p>
		</div>
	</body>
</html>