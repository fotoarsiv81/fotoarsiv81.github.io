<html xmlns="http://www.w3.org/1999/xhtml">
	<head>
		<title>1-57</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta" id="_idParaDest-56" xml:lang="en-GB"><span class="bolum-baslik _idGenCharOverride-2">Ötekinin yüzü</span></p>
			<p class="alt20" xml:lang="en-GB"><span class="CharOverride-13">Oxford, 2002</span></p>
			<p class="paragraf"><span class="CharOverride-13">Bahçe kapısının dışında bir taksi bekliyordu. İki arkadaş arabaya atladılar. Sessizlik hüküm sürdü, ta ki Peri sükûneti bir hapşırıkla delene kadar.</span></p>
			<p class="paragraf"><span class="CharOverride-13">“Seninle aynı eve taşındığıma hâlâ inanamıyorum!” diye homurdandı Peri.</span></p>
			<p class="paragraf"><span class="CharOverride-13">Şirin yurt yönetimini akademik yıl ortasında taşınmaları konusunda ikna etmeyi başarmıştı. O önüne geçilmez azmiyle evi bulması da uzun sürmemişti. Çiçekten çiçeğe vızlayan bir balarısı çalışkanlığıyla, kirayı ve depozitoyu ödeyip mütevazı eşyalarını taşıyacak arabayı ayarlamıştı. Her şeyi o kadar eksiksiz organize etmişti ki, taşınma günü geldiğinde Peri’ye yalnızca mantosunu alıp kapıdan çıkmak kalmıştı.</span></p>
			<p class="paragraf"><span class="CharOverride-13">“Sakin ol, göreceksin nasıl eğleneceğiz” dedi Şirin heyecanla. “Üçümüz!”</span></p>
			<p class="paragraf"><span class="CharOverride-13">Peri soluğunu tuttu. “Ne demek üçümüz? Başka kim geliyor?”</span></p>
			<p class="paragraf"><span class="CharOverride-13">Yanıt vermeden önce yüz ifadesini kontrol etmesi gerekiyormuş gibi, çantasının içinden bir pudra kutusu çıkardı Şirin ve aynada kendisine baktı. “Mona da katılıyor bize.”</span></p>
			<p class="paragraf"><span class="CharOverride-13">“Ne? Ve bunu bana şimdi mi söylüyorsun?”</span></p>
			<p class="paragraf"><span class="CharOverride-13">“Mademki ev paylaşıyoruz, üç kişi olmak iki kişi olmaktan iyidir.” Sırıtışına bakılırsa Şirin bile inanmıyordu kendi söylediğine.</span></p>
			<p class="paragraf"><span class="CharOverride-13">Peri surat astı. “Bana sorman gerekirdi.”</span></p>
			<p class="paragraf"><span class="CharOverride-13">“Özür dilerim, unuttum. Kafam çok meşguldü.” Şirin’in sesi yumuşadı. “Ne oldu, niye bozuldun ki? Mona’yı sevdiğini sanıyordum.”</span></p>
			<p class="paragraf"><span class="CharOverride-13">“Evet, ben seviyorum, ama sen sevmiyorsun. İkiniz hayatta geçinemezsiniz!”</span></p>
			<p class="paragraf"><span class="CharOverride-13">“Aynen!” dedi Şirin. “Zaten tam da bu yüzden bu serüvene atılmam lazım.”</span></p>
			<p class="paragraf"><span class="CharOverride-13">“Ne demek istiyorsun?”</span></p>
			<p class="paragraf"><span class="CharOverride-13">Şirin bir açıklama yapmadı. Taksiciye verdikleri adrese varmışlardı. Büyükçe cumbalı pencereleri, yüksekçe tavanları, ufacık bahçesiyle Victoria döneminden kalma bir ev. </span></p>
			<p class="paragraf"><span class="CharOverride-13">Mona, yanında çantalar ve kutularla, ön kapının basamaklarında bekliyordu. Onlara el sallayarak aşağı indi; gerginliği yüzünden okunuyordu. İşte o zaman Peri anladı ki Mona –tıpkı kendisi gibi– Şirin’in oyununa gelmişti. </span></p>
			<p class="paragraf"><span class="CharOverride-13">“Merhaba Mona” diye seslendi Şirin, taksinin parasını ödeyip inince. </span></p>
			<p class="paragraf"><span class="CharOverride-13">Üçü kaldırımda durup tedirgin bir şekilde selamladılar birbirlerini. Uzun, kızıl-kahve mantosu ve bej başörtüsüyle Mona; bol makyajlı yüzü, baldırlarını ancak örten kısacık elbisesi ve yüksek topuklu çizmeleriyle Şirin; kot pantolonu ve sade, mavi yağmurluğuyla Peri. Aralarındaki “tarz farkı” o kadar belirgindi ki. </span></p>
			<p class="paragraf"><span class="CharOverride-13">“Bundan üç kopya daha yaptırırız” dedi Şirin, elindeki anahtarları şıngırdatarak. “İkisi bende durur, nasıl olsa birini kaybedeceğim ya. Bana yedek gerek.”</span></p>
			<p class="paragraf"><span class="CharOverride-13">Bunu söyleyerek kapıyı açtı, paldır küldür içeri daldı. Ardından Mona girdi, önce sağ ayağını atarak ve kıpır kıpır dudaklarıyla dualar okuyarak. “</span><span class="metin-italik" xml:lang="tr-TR">Bismillahirrahmanirrahim</span><span class="CharOverride-13">.”</span></p>
			<p class="paragraf"><span class="CharOverride-13">En son da Peri. Gribi kötüleştiği için öksürüp hapşırarak geçti eşikten. Evin fotoğraflarını daha önce görmesine ve içerisi yarı mobilyalı olmasına karşın, ortalık boş göründü gözüne. Başka insanlarla aynı çatı altında yaşamak, her gün onlarla haşır neşir olmak, velhasıl bu mecburi yakınlık gözünü korkutuyordu. Kaygılarını savmaya çalıştı ama beyhude. Kader, bahisleri sürekli artıran çılgın bir kumarbazdı. Peri’ye öyle geliyordu ki bu deneyimin sonunda ya sıkı dost olup, hayat boyu ayrılmayacaklardı ya da bu macera kavga, dövüş ve hüsranla sonuçlanacaktı. </span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Şayet binalar insanlara benzeseydi, bu ev ha bire söylenen bir yeniyetme olurdu herhalde. Zira şikâyetleri hiç bitmiyordu. Merdivenler gıcırdıyor, yer döşemeleri çatırdıyor, kapı menteşeleri sızlanıyor, buzdolabı hırıldıyor, mutfak dolapları adeta ciyaklıyor ve kahve makinesi sunduğu her damlaya içerlermiş gibi homurdanıyordu. Yine de onlara has bir mekânlarının olması müthişti. Havalar düzelince mangal partisi vermeyi planladıkları küçük bir bahçeleri bile vardı. </span></p>
			<p class="paragraf"><span class="CharOverride-13">Yukarı kattaki üç yatak odasından ikisi aşağı yukarı aynı boyda, biri daha ufak ve loştu. Peri bu sonuncu odayı almakta ısrar etti. Kiraya katkısının cüziliği düşünülürse böylesi adildi. Söz verdiği üzere, kira Şirin’in cebinden çıkacaktı. Mona faturaları karşılayacaktı – ki bu da yurt odası için ödediği miktarı geçmeyecekti muhtemelen. Peri’ye gelince, o sadece alışveriş masraflarına katkıda bulunacaktı. Bu koşullar altında büyük bir odayı asla kabul edemezdi.</span></p>
			<p class="paragraf"><span class="CharOverride-13">“Saçma!” diyerek itiraz etti Mona sevecen bir gülümsemeyle. “Kura çekmeliyiz. Kısa çöpü çeken üçüncü odayı alır.”</span></p>
			<p class="paragraf"><span class="CharOverride-13">“İşi kadere mi bırakacaksın?” diye sordu Şirin, hayretler içinde başını sallayarak. </span></p>
			<p class="paragraf"><span class="CharOverride-13">“Senin önerin ne?” diye sordu Mona.</span></p>
			<p class="paragraf"><span class="CharOverride-13">“Daha iyi bir fikrim var” dedi Şirin. “Sıraya bindirelim. Her ay toplanıp başka bir odaya taşınalım, göçebe kavimler gibi. Hunlar filan. Böylece herkes eşit olur.”</span></p>
			<p class="paragraf"><span class="CharOverride-13">“İkinize de teşekkür ederim, çok naziksiniz. Ama hayatta olmaz” diye atıldı Peri. “Ya küçük oda benim olur ya da çıkıp giderim.”</span></p>
			<p class="paragraf"><span class="CharOverride-13">Şirin’le Mona bakıştılar. Peri’nin hiç böyle konuştuğunu duymamışlardı.</span></p>
			<p class="paragraf"><span class="CharOverride-13">“Pekâlâ!” dedi Şirin. “Ama ne olur artık parayı dert etmekten vazgeç. Hayat kısa. Kim bilir benim sana ne borcum olacak sonunda? Belki de bana paha biçilmez bir ders verirsin, ha?”</span></p>
			<p class="paragraf"><span class="CharOverride-13">Düşünmeden sarf ettiğimiz sözler, hani öylesine, lafın gelişi, bazen beklenmedik kehanetlere dönüşür hayatın döngüsünde... </span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Sonraki bir saat boyunca odalarına çekilip yerleşmekle uğraştılar. Boyutlarına karşın, arka bahçeye bakan penceresiyle ufacık odası cezbetmişti Peri’yi. Ağır, ahşap, sayvanlı bir karyolası vardı. Başka bir çağın yadigârına benzeyen bu yatağa uzanıp perdeleri çekince kendini bir faytona binmiş, seyahate çıkmış gibi hissetti. Pencere kenarında küçük, hoş bir çıkma mevcuttu. Oraya bir koltuk koyarak “okuma köşesi” ilan etti.</span></p>
			<p class="paragraf"><span class="CharOverride-13">Yemek vakti gelince, Mona’nın kapısını tıklattı. İkisi, ilk akşam yemeklerini hazırlama hevesiyle mutfağa indiler. Şirin’i çoktan masanın başına geçmiş; bir şişe şarap, elma suyu, biraz peynir-zeytin hazırlarken bulunca şaşırdılar.</span></p>
			<p class="paragraf"><span class="CharOverride-13">“Kutlama yapmalıyız!” dedi Şirin. “Oxford’da üç genç Müslüman kadın! Bir günahkâr, bir inanan, bir de şaşkın.”</span></p>
			<p class="paragraf"><span class="CharOverride-13">Mona’yla Peri hangi lakabın kime takıldığını düşünürken anlık bir sessizlik oldu. Peri şarap kadehini alarak havaya kaldırdı. “O zaman hadi, kız kardeşliğimize!”</span></p>
			<p class="paragraf"><span class="CharOverride-13">“Ortak varoluşsal krizimize” dedi Şirin.</span></p>
			<p class="paragraf"><span class="CharOverride-13">“Kendi adına konuş” dedi Mona, elma suyundan bir yudum alıp. “Ben varoluşsal bir kriz içinde değilim.”</span></p>
			<p class="paragraf"><span class="CharOverride-13">“Hah! Sen istediğin kadar inkâr et” dedi Şirin. “Şu anda aslında birçok Müslüman kimlik krizi yaşıyor. Özellikle kadınlar. En çok da bizim gibi hatunlar!”</span></p>
			<p class="paragraf"><span class="CharOverride-13">“O da ne demek?”</span></p>
			<p class="paragraf"><span class="CharOverride-13">“Şu demek: Birden fazla kültüre maruz kalmış olanlar, hem Doğu’yu hem Batı’yı tanıyan ama bu ikisi arasında köprü kuramayanlar! Arada sıkışmış kalmışlar. Jean-Paul Sartre çatlasın mezarında! Esas varoluşsal kriz bizde yahu!”</span></p>
			<p class="paragraf"><span class="CharOverride-13">“Bu laflar pek hoşuma gitmiyor” dedi Mona. “Günümüz Müslüman kadınlarının başkalarından o kadar farklı olduğunu nereden çıkarıyorsun? Duyan da ayrı bir gezegenden filan geldik sanır!”</span></p>
			<p class="paragraf"><span class="CharOverride-13">Şirin hızlı bir yudum aldı şarabından. “Aloo, uyan artık, kardeş! Etrafta din adına, yani dinimiz adına, belki benim artık sayılmaz ama kesinlikle senin dinin adına, korkunç şeyler yapan fanatikler var. Bu seni hiç etkilemiyor mu? Üzmüyor mu?”</span></p>
			<p class="paragraf"><span class="CharOverride-13">“Yuh! O fanatik tiplerin benimle ne ilgisi var?” dedi Mona çenesini kaldırarak. “Karşına çıkan her Hıristiyan’dan Engizisyon için özür dilemesini mi bekliyorsun?”</span></p>
			<p class="paragraf"><span class="CharOverride-13">“Ortaçağ’da yaşıyor olsaydık, pekâlâ bekleyebilirdim.”</span></p>
			<p class="paragraf"><span class="CharOverride-13">“Ha, yani geçmişte sorunları vardı ama bugün tüm Hıristiyanlar ve Yahudiler birer melek, öyle mi?” dedi Mona. “Gazze’ye gittin mi, orada sınır kapılarından geçtin mi sen hiç? Hiç sanmıyorum!”</span></p>
			<p class="paragraf"><span class="CharOverride-13">“Eh, şey... kavga etmeyi kesebilir misiniz lütfen?” dedi Peri. Ateşinin yükseldiğini hissediyordu.</span></p>
			<p class="paragraf"><span class="CharOverride-13">Şirin ısrar etti. “Tabii ki Hıristiyanlarla Yahudiler arasında da tutucu, bağnaz insanlar var. Hangi milletten ya da kökenden olursa olsun her türlü kafatasçılığı eleştirmek, lanetlemek gerek. Ama şu anda bizim geldiğimiz bölgede daha fazla fanatizm ve seksizm olduğu gerçeğini inkâr edemezsin. Tacize uğramadan, laf atılmadan ortalıkta dolaşabilir misin sen mesela Kahire’de? Şam’da? Karanlık çöktükten sonra sokakları unut gitsin! Kutsal topraklarda bile tacize uğrayan kadınlar var şahsen tanıdığım. Güpegündüz! Suudi polisin gözleri önünde! Niye yardım etmiyor o polisler kadınlara? Böyle konularda sessiz kalıyoruz, çünkü utanıyoruz. Niçin Müslüman coğrafyada kadınlar bu kadar çok eziliyor, geri plana atılıyor? Sorgulamamız gereken o kadar çok şey var ki.”</span></p>
			<p class="paragraf"><span class="CharOverride-13">“</span><span class="metin-italik" xml:lang="tr-TR">Ben de</span><span class="CharOverride-13"> sorguluyorum” dedi Mona. “Tarihi sorguluyorum. Siyaseti sorguluyorum. Yoksulluğu. Kapitalizmi. Adaletsizliği. Gelir uçurumunu. Beyin göçünü. Savaş sanayiini. Sömürgeciliğin ardında bıraktığı korkunç mirası unutma. Batı’nın yüzyıllar süren yağma ve sömürüsünden sonra bu hale geldi zavallı Ortadoğu. Hudutları bile onlar çizdi gelişigüzel. Bu yüzden, Batı zenginken biz fakiriz! İslam âlemini rahat bırakalım da asıl meseleleri konuşalım biraz, ha?”</span></p>
			<p class="paragraf"><span class="CharOverride-13">“Tipik işte” dedi Şirin, ellerini havaya kaldırarak. “</span><span class="metin-italik" xml:lang="tr-TR">Kendi</span><span class="CharOverride-13"> sorunlarımız için başkalarını suçlamak. Varsa yoksa, işimiz, dış güçleri eleştirmek. Niye, çünkü bu kendimizi eleştirmekten daha kolay geliyor!”</span></p>
			<p class="paragraf"><span class="CharOverride-13">“Şey... yemek yesek mi?” diyerek bir kez daha şansını denedi Peri, ama yanıt beklemiyordu doğrusu. Geçmişten gayet iyi bildiği bir gerilimin ortasında kalmıştı gene. Yeniden anne babasıyla yaşamaya başlamıştı sanki. İleri geri uçuşan öfkeler, suçlamalar, yanlış anlamalar. Yine de buradaki kavgaya tanıklık etmek daha kolaydı. Ailesindeki tartışmalar kadar etkilemiyordu onu. Ne de olsa Şirin’le Mona’ydı birbirinin boğazına sarılan; öz annesiyle öz babası değil. İllaki aralarını bulma ihtiyacı hissetmiyordu. Duygusal sorumluluklar olmayınca zihni özgürce analiz edebiliyordu konuşulanları. İçten içe kıskanıyordu aslında onları. Bariz ve başat fikir ayrılıklarına karşın benzer derecede tutkuluydular. Mona’nın sağlam bir inancı vardı; Şirin’inse sağlam bir isyanı. Ya onun, Peri’nin, neyi vardı tutunacak?</span></p>
			<p class="paragraf"><span class="CharOverride-13">“Bütün söylediğim” diye devam etti Şirin, “günümüzde genç bir Müslüman’ın önündeki felsefi/siyasi/dini sorular, bir Budist keşişin ya da Mormon rahibinin önündeki sorulardan daha derin ve karmaşık. Bari bu kadarını kabul edelim.”</span></p>
			<p class="paragraf"><span class="CharOverride-13">“Hiçbir şeyi kabul etmiyorum” dedi Mona. “Sen kendi dinine karşı önyargılı olduğun sürece, aramızda düzgün bir tartışma gelişemez.”</span></p>
			<p class="paragraf"><span class="CharOverride-13">“Buyurun işte” dedi Şirin, sesini yükselterek. “Ağzımı açıp fikir beyan ettiğim an alınıyorsun. Birisi bana genç Müslümanların neden bu kadar kolay alındıklarını anlatabilir mi lütfen? Aşırı hassasiyet!”</span></p>
			<p class="paragraf"><span class="CharOverride-13">“Sürekli saldırı ve şüphe altında olduğumuz, haksızlığa uğradığımız için olmasın sakın?” dedi Mona. “Hiç yanlış bir şey yapmamışken, inancıma göre yaşamak isterken, her gün kendimi savunmak zorunda kalıyorum. Potansiyel bir intihar bombacısı olmadığımı </span><span class="metin-italik" xml:lang="tr-TR">ispatlamam</span><span class="CharOverride-13"> gerekiyor. Dünyanın bir köşesinde ne idüğü belirsiz birileri korkunç bir şey yapıyor; bu sefer bütün Müslümanlar zan altında kalıyor. Olacak iş mi? Devamlı gözlem altında hissediyorum kendimi; bunun insanı ne kadar yalnız kıldığını biliyor musun?”</span></p>
			<p class="paragraf"><span class="CharOverride-13">Bu soruya yanıt vermek istercesine, bütün gün şehrin üstünde toplaşan yağmur bulutları birden boşanarak camları dövmeye başladı. Peri yakınlardaki Thames Nehri’ni düşündü. Şimdi nasıl kabarıp taşıyor olmalıydı. </span></p>
			<p class="paragraf"><span class="CharOverride-13">“Sen mi yalnızsın? Hadi canım!” dedi Şirin. “Milyonlarca yandaşın var senin. Hükümetler. Liderler. Devlet aygıtları. Camiler. Medya organları. Popüler kültür. Kalabalıklar. Muktedirler. Ayrıca Tanrı’nın da senden yana olduğunu düşünüyorsun. Daha ne kadar yoldaş istiyorsun? Ortadoğu’da asıl kimler yalnız, hem de yapayalnız biliyor musun? Yezidiler. Eşcinseller. Çevreciler. Ateistler. Vicdani retçiler. Travestiler. Esas toplumdan dışlananlar onlar. Bu kategorilerden birine girmiyorsan, yalnızlıktan şikâyet etmeye kalkma.”</span></p>
			<p class="paragraf"><span class="CharOverride-13">“Bir şey bildiğin yok, cahil cahil konuşuyorsun” dedi Mona. “Kaç kez zorbalığa, haksızlığa uğradım, sokaklarda çirkin lakaplarla çağrıldım, bir seferinde otobüsten aşağı indirildim. Kötü davranmadıklarında aptal muamelesi yaptılar. Sanki genç bir kadın başörtüsü takıyorsa, ya ‘eziliyordur’ ya da ‘kendi başına düşünemeyecek durumdadır.’ Sırf başörtülü olduğum için nasıl önyargılarla boğuştuğumu hayal bile edemezsin! Olup olacağı bir parça kumaş yahu!”</span></p>
			<p class="paragraf"><span class="CharOverride-13">“O zaman neden takıyorsun?” dedi Şirin hemen. </span></p>
			<p class="paragraf"><span class="CharOverride-13">“Ya sana ne? Benim tercihim, benim kimliğim” dedi Mona. “Senin yaptıkların beni rahatsız etmiyor, sen niye benden rahatsız oluyorsun? Sorarım sana, bu durumda acaba sen mi daha ‘açık fikirlisin’ yoksa ben mi, bir düşün!”</span></p>
			<p class="paragraf"><span class="CharOverride-13">“Kanmam bu laflara” dedi Şirin altta kalmadan. “Önce bir adet küçük kumaşla başlar her şey; sonra on olur, sonra yüz, derken milyonlar. Bir bakmışsın başörtüsü cumhuriyeti olmuş! Annem babam, kardeşlerim İran’ı bu yüzden terk etmek zorunda kaldık; senin başörtün gönderdi bizi sürgüne!”</span></p>
			<p class="paragraf"><span class="CharOverride-13">Sarf edilen her kelimeyle birlikte Peri’nin çehresi biraz daha soldu. Keşke kavga etmeselerdi böyle. Bir köşesi çizilmiş tahta masaya dikti gözlerini. Eşyaların da insanlar gibi yara izleri vardı. </span></p>
			<p class="paragraf"><span class="CharOverride-13">“Sen ne düşünüyorsun Peri?” diye sordu Şirin aniden.</span></p>
			<p class="paragraf"><span class="CharOverride-13">“Evet, sen söyle hangimiz haklıyız?” dedi Mona.</span></p>
			<p class="paragraf"><span class="CharOverride-13">Peri huzursuzca kıpırdandı. Bazı açılardan Şirin’in haklı olduğunu söyledi, bazı açılardan Mona’nın. Mesela Avrupa’nın bazı yerlerinde başörtülü genç bir kadın gerçekten zorluk çekebilir, önyargılara maruz kalabilirdi. Öte yandan kapalı, içedönük ve çoğunluğun muhafazakâr Müslüman olduğu bir toplumda, azınlık mensubu yahut farklı düşünüyor olmak son derece çetrefildi. İkisinde de sorun benzerdi aslında: farklılıklara tahammülsüzlük. “Ben galiba bir yerde her kim azsa, azınlıksa, dardaysa, yani her kim ‘öteki’ konumundaysa, ona meylediyorum hemen. Gönlüm o yana akıyor. Sabit bir tarafım yok o yüzden. Başörtülüler eziliyorsa onları, mini etekliler eziliyorsa onları desteklemek istiyorum...” Böyle demek istedi ama diyemedi. Ne kendini ifade edebildi, ne arkadaşlarını ikna edebildi. </span></p>
			<p class="paragraf"><span class="CharOverride-13">“Bir noktayı netleştirmek istiyorum” dedi Mona, tekrar Şirin’e dönerek. “Ateistlerle hiçbir alıp veremediğim yok benim. Eşcinsellerle de. Travestilerle de. Hayat onların hayatı. Benim derdim İslamofobisi olanlarla. Eğer savaş çığırtkanı bir neocon gibi konuşacaksan, ben bu evden taşınayım, daha iyi.”</span></p>
			<p class="paragraf"><span class="CharOverride-13">“Neocon mu? Hah! Ben mi?” Şirin kadehini öyle sertçe vurdu ki masaya, içkisi döküldü. “Gitmek mi istiyorsun? Pekâlâ! Ama kolaycılığa kaçmak olur bunun adı. İkimiz de diğerinin ne söylediğini dinlemeye, anlamaya çalışmalıyız.”</span></p>
			<p class="paragraf"><span class="CharOverride-13">“Katılıyorum” dedi Mona. </span></p>
			<p class="paragraf"><span class="CharOverride-13">“Harika, anlaştık işte” dedi Şirin. “Beraber kafa kafaya verip Müslüman Kadınlar Manifestosu kaleme alacağız. MKM, hoş bir logo olur. Canımızı sıkan ne varsa hepsini koyarız içine. Fanatizm. Seksizm. Dar kafalılık. Homofobi.”</span></p>
			<p class="paragraf"><span class="CharOverride-13">“İslamofobi” dedi Mona.</span></p>
			<p class="paragraf"><span class="CharOverride-13">“Artık yemek hazırlamaya başlayalım mı? Midem kazınıyor” dedi Peri.</span></p>
			<p class="paragraf"><span class="CharOverride-13">Güldüler ağız dolusu. Bir an, neredeyse fırtına geçmiş gibiydi. Dışarıda da yağmur hafiflemişti; akşamın laciverdi kapladı üzerlerini; ay, sedefli bir muska gibi asılıydı göğün bağrında. Thames Nehri, Port Çayırı’nın karşı tarafında, derin anaforlarla akıyor, karanlığın içinde gümüşi yollar açıyordu. </span></p>
			<p class="paragraf"><span class="CharOverride-13">“Ne var biliyor musun?” dedi Mona içini çekerek; anlaması uzun zaman almış bir şeyi ifşa edecek gibiydi. “Yeryüzündeki en mükemmel dinin içinde doğmuşsun, rehberin peygamberlerin en âlâsı, ama bunlara şükredip daha iyi bir insan olmaya çabalayacağına ha bire şikâyet ediyorsun. Devamlı bir reddiye içindesin.”</span></p>
			<p class="paragraf"><span class="CharOverride-13">Şirin lafa daldı. “Tabii ki yanlış, köhne bulduğum her şeyi reddederim. Başka türlü nasıl ilerler Müslüman toplumlar? Hem peygamber demişken, sana sormak istediğim...”   </span></p>
			<p class="paragraf"><span class="CharOverride-13">“Sakın o konuya girme” dedi Mona. “Beni didikleyebilirsin. Sakıncası yok. Ama peygamberim hakkında doğru dürüst hiçbir şey bilmeyen insanların kalkıp onu eleştirmesine izin veremem. İslam dünyasında birçok şeyi sorgula, kabulüm, ama onu ve o dönemin güzel insanlarını bu tartışmaların dışında bırak.”</span></p>
			<p class="paragraf"><span class="CharOverride-13">Şirin bıkkınlıkla ofladı. “Daha ne diyeceğimi bilmeden susturdun beni! Ya anlamıyor musun? Biz konuşmazsak, başkaları bu sefer hakkımızda ileri geri konuşuyor. Müslüman toplumların kendi içinden ilerici, yenilikçi yorumlar çıksa daha iyi değil mi? Ama birisi farklı bir ses etti mi anında susturuluyor işte. Neden bazı konular tabu? Niçin eleştirel düşünceden sakınıyoruz? Hele üniversite topraklarında! Özgür düşünce istemiyor musun?”</span></p>
			<p class="paragraf"><span class="CharOverride-13">“Esas sen anlamıyorsun! Senin ‘eleştirel düşünce’ zannettiğin şey, önyargılarla beslenen bir hezeyan!” dedi Mona; ilk kez sesi titriyordu. “Çünkü aşağı yukarı ne diyeceğini biliyorum ve temiz bir gözle bakmadığını da biliyorum. Yedinci yüzyılı tutup da yirmi birinci yüzyılın gözlüğünden bakarak yargılayamazsın”</span></p>
			<p class="paragraf"><span class="CharOverride-13">“Eğer yedinci yüzyıl yirmi birinci yüzyıla hükmetmeye çalışıyorsa yargılarım.”</span></p>
			<p class="paragraf"><span class="CharOverride-13">“Keşke kendinle gurur duyabilseydin” dedi Mona. “Geldiğin kültürle, ait olduğu dinle iftihar edebilseydin keşke!”</span></p>
			<p class="paragraf"><span class="CharOverride-13">“Ahh” dedi Şirin, sanki canı yanmış gibi. “İnsanlar ne demeye dini ya da etnik kökenleriyle gurur duyarlar ki! Ne fark eder, Amerikalı, Arap ya da Rus... Hıristiyan, Yahudi ya da Müslüman? Seçiminde zerre kadar payım olmayan bir şey neden gurur kaynağım olsun ki? Budist bir aileye doğmuş olsaydım Budist, Rus Ortodoks bir annenin kızı olsaydım Rus Ortodoks olacaktım işte. Ben mi yaptım bu tercihi? Boyum 1,75 diye gurur duyuyorum demek gibi bir şey bu. Ya da kemerli burnum var diye kendimi tebrik etmek gibi. Genetik piyango!”</span></p>
			<p class="paragraf"><span class="CharOverride-13">“Ateist olmaktan bayağı hoşnutsun ama” dedi Mona.</span></p>
			<p class="paragraf"><span class="CharOverride-13">“Eskiden militan ateisttim... Profesör Azur sağ olsun beni değiştirdi, yumuşattı, artık öyle değilim” dedi Şirin teatral bir havayla. “Ama ateizm üzerinde çok çalıştığım bir şeydi, onu da söyleyeyim. Aklımı, yüreğimi, cesaretimi yatırdım ben buna. Kendimi cahil kitlelerden ayırdım! Durup dururken kucağımda bulmadım yani. Yolculuğumla gurur duyuyorum.”</span></p>
			<p class="paragraf"><span class="CharOverride-13">Mona durmadı. “Kültürünü hor görüyorsun işte. Keza beni de. Senin gözünde ‘geri kafalı’ ya da ‘beyni yıkanmış’ biriyim. Mazlumum. Halbuki senin aksine, Kuran’ı okuyup çalıştım. Öğrenip araştırdım. Aylarca, senelerce emek verdim. Kutsal kitabımı son derece belagatli, bilge, barışçıl buldum. Dünyanın en şiirsel üslubunu onda keşfettim. Rahman ve rahim benim Rabbim. Senin umurunda mı? Seninle aynı eve taşınmaya neden razı oldum, hiç bilmiyorum!”</span></p>
			<p class="paragraf"><span class="CharOverride-13">“Daha ilk günden pişman oldun yani?” dedi Şirin. </span></p>
			<p class="paragraf"><span class="CharOverride-13">“Aynen öyle!” Ardından Mona ayaklarını vura vura merdivenlerden yukarı çıktı. Yer döşemeleri isyan etti kırgınlığının ağırlığı altında. </span></p>
			<p class="paragraf"><span class="CharOverride-13">Sinirlenen Şirin aniden boş kadehini kaldırdığı gibi duvara savurdu. Tuzla buz oldu cam.</span></p>
			<p class="paragraf"><span class="CharOverride-13">Peri hemen ayağa fırladı temizlemek için. </span></p>
			<p class="paragraf"><span class="CharOverride-13">“Sakın kıpırdama” dedi Şirin. “Ben yaptım bu naneyi. Ben temizlerim.”</span></p>
			<p class="paragraf"><span class="CharOverride-13">“Peki...” dedi Peri. Halbuki Şirin’in yalnızca büyük parçaları toplayacağını, geride kalan küçük kıymıkların döşemelerin arasına gireceğini, bir gün hiç beklemedikleri bir anda ayaklarını keseceğini biliyordu. “Ben odama gidiyorum.”</span></p>
			<p class="paragraf"><span class="CharOverride-13">Şirin içini çekti. “İyi geceler Farecik.”</span></p>
			<p class="paragraf"><span class="CharOverride-13">Peri ağır adımlarla yürüdü ama fazla uzaklaşmadı, gözleri arkadaşındaydı.</span></p>
			<p class="paragraf"><span class="CharOverride-13">Yalnız kaldığını zanneden Şirin’in dudakları sessizce kıpırdadı. “Kolay olmayacak demişti, uyarmıştı beni” diye homurdandı kendi kendine. </span></p>
			<p class="paragraf"><span class="CharOverride-13">“Kim uyarmıştı seni?” diye atıldı Peri hemen.</span></p>
			<p class="paragraf"><span class="CharOverride-13">Şirin başını kaldırdı, gözkapaklarını kırpıştırdı. “Hiç” dedi. Ses tonunda daha önce olmayan bir sivrilik vardı. “Ya, sonra konuşalım, tamam mı? Şimdi bir banyoya ihtiyacım var. Çok uzun bir gün oldu.”</span></p>
			<p class="paragraf"><span class="CharOverride-13">Odasına gitmekten vazgeçen ve mutfakta yalnız kalan Peri bir kadeh daha şarap koydu kendisine. Bir sırra mı denk gelmişti yoksa kazara? Şirin’in ağzından kaçırdığı cümle aklının kancalarına takılmıştı. Şirin’in beraber eve çıkma hevesinin arkasında bir manipülatör olduğundan şüpheleniyordu: Azur! </span></p>
			<p class="paragraf"><span class="CharOverride-13">Hatırladı. Profesörün eski kitaplarından birinde, aralarında sert anlaşmazlıklar olan ve karşılıklı birbirlerini suçlayan insanların kapalı bir alanda baş başa bırakılması ve birbirlerinin gözünün içine bakmalarının sağlanması üzerine tuhaf bir fikre rastlamıştı. Mesela, ırkçı beyaz bir mahkûm, diyelim hırsızlıktan içeri giren, zor şartlarda büyümüş Siyahi bir mahkûmla aynı hücreye konmalıydı. Yeşim madenleri patronu, bir çevreciyle aynı mekânı paylaşmalıydı. Ya da şan olsun diye hayvanları avlayan biri, soyu tükenmekte olan hayvanları korumaya kendini adamış bir eylemciyle aynı odada kalmalıydı. Peri düşündü ki bir oyunun içindeydi; uzaktaki bir beynin kontrolü altında, farkında olmaksızın kendisine biçilen rolü oynuyordu.</span></p>
			<p class="paragraf"><span class="CharOverride-13">Yılgınlık içinde yukarıya çıktı usulca. Mona’nın odasının kapısı kapalıydı. Koridorun sonundaki banyodan akan suyun sesi geliyordu. Şirin tanıdık bir ezgi mırıldanıyordu küvette.</span></p>
			<p class="paragraf"><span class="CharOverride-13">Peri parmaklarının ucuna basarak Şirin’in odasına girdi. Her taraf açılmayı bekleyen karton kutularla kaplıydı. Besbelli daha pek yerleşememişti Şirin. Tembellik etmişti. Kutulardan birinin üstünde koca harflerle KİTAPLAR yazıyordu. Kimi ciltler rafa yerleştirilmişti. Anlaşılan, Şirin işten sıkılıp yarıda bırakmıştı.  </span></p>
			<p class="paragraf"><span class="CharOverride-13">Peri kutunun içini kurcalamaya başladı. Aradığını bulması uzun sürmedi. Profesör Azur’un yayın listesindeki bütün kitaplar buradaydı; her birini tek tek bulup çıkardı. Birini alıp ilk sayfasını açtı. Tam tahmin ettiği gibi, imzalıydı.</span></p>
			<p class="alt20" xml:lang="en-GB">  </p>
			<p class="alinti_copy" xml:lang="en-US">Tatlı Şirin’e,</p>
			<p class="alinti" xml:lang="en-US">Ebedi sürgün, serseri mayın, inatçı ve isyancı, </p>
			<p class="alinti" xml:lang="en-US">Soru sormaktan da, yanıtların peşinden koşmaktan da korkmayan Acem diyarından gelme cesur ve cevval kıza...</p>
			<p class="alinti" xml:lang="en-US"> A. Z. Azur</p>
			<p class="alt20" xml:lang="en-GB"><span class="CharOverride-13">  </span></p>
			<p class="Paragraph20">Peri, içinde kıskançlık sızısıyla kapattı kitabı. Arkadaşının profesörü düzenli olarak ziyaret ettiğini ve ikisinin gayet yakın olduğunu bilmiyor değildi, ama Şirin’in, sevdiği adamın gözündeki değerini görmek ağırına gitmişti. Diğer kitapları da kontrol etti. Onlar da imzalıydı. En son baktığı eserde daha uzun bir ithaf vardı.</p>
			<p class="alt20" xml:lang="en-GB"><span class="CharOverride-13">  </span></p>
			<p class="alinti_copy" xml:lang="en-US">Adının anlamının aksine,</p>
			<p class="alinti" xml:lang="en-US">yırtıcı aslanın ve yakıcı güneşin memleketi Pers diyarının</p>
			<p class="alinti" xml:lang="en-US">narları gibi </p>
			<p class="alinti" xml:lang="en-US">ekşi-tatlı ve keskin olan biricik Şirin’e...</p>
			<p class="alinti" xml:lang="en-US">Küçümseme, dışlama kimseyi; hiç olmazsa anlamaya gayret</p>
			<p class="alinti" xml:lang="en-US">et;</p>
			<p class="alinti" xml:lang="en-US">Zira yalnızca Öteki’nin aynasında,</p>
			<p class="alinti" xml:lang="en-US">Görebilir insan Tanrı’yı.</p>
			<p class="alinti" xml:lang="en-US">Sev, canım,</p>
			<p class="alinti" xml:lang="en-US">Gör, tanı, anla ve sev üvey kız kardeşini... </p>
			<p class="alinti ParaOverride-12" xml:lang="en-US">A. Z. Azur</p>
			<p class="alt20" xml:lang="en-GB"><span class="CharOverride-13">  </span></p>
			<p class="Paragraph20">Ne üvey kız kardeşi? Peri, Şirin’in öyle bir kardeşi olmadığını biliyordu. Yoksa acaba bu, “öteki kadın” anlamına gelen bir metafor muydu? </p>
			<p class="paragraf"><span class="CharOverride-13">Derin bir soluk aldı. Kendini tuzağa düşmüş gibi hissetti birden. Şirin, dini ve dindarları açıktan açığa küçümserdi. Her türlü tutuculuğa verip veriştirmekle birlikte, şüphesiz en fazla eleştirdiği şey, ailesini İran’da barındırmayan din algısıydı. Bu onda büyük bir iz bırakmıştı. Özellikle de başlarını kendi tercihleriyle kapatan genç Müslüman kadınlara alerjisi vardı. “Mollalar ve ahlak polisi bizi dışarıdan susturuyor. Erkekleri baştan çıkarmamak için örtünmeleri gerektiğine inanan kadınlar ise bizi içeriden susturuyor” demişti bir keresinde. Düşündükçe, Profesör Azur’un, Şirin’i, “öteki”siyle, “üvey kız kardeşiyle” –yani Mona ile– temas kurmaya zorladığına, onu bir tür “empati laboratuvarına” yerleştirdiğine kanaat getirdi Peri. </span></p>
			<p class="paragraf"><span class="CharOverride-13">Bu keşif yeterince sarsıcıydı. Ne var ki Peri’yi rahatsız eden bir konu daha vardı. Kendini ilk kez Şirin’in gözünden görerek yutkundu. Kararsızlığı, tereddütleri, ürkekliği, pasifliği, evhamları... Bunların hepsi Şirin gibi birinin burun kıvıracağı, tepeden bakacağı özelliklerdi. Evet, Şirin sadece Mona’yı değil, Peri’yi de beğenmiyordu. </span><span class="metin-italik" xml:lang="tr-TR">Oxford’da üç genç Müslüman kadın: Günahkâr, İnanan ve Şaşkın</span><span class="CharOverride-13">. Bu tuhaf sosyal deney için Şirin’le aynı mekânda bırakılan tek kişi Mona değildi. Şimdi anlamıştı Peri, kendisi de seçilmişti – diğer üvey kız kardeş oydu.</span></p>
			<p class="paragraf"><span class="CharOverride-13">Kitabı yerine koyup kutuyu kapattı ve odadan çıktı. Yurt odasının huzurlu sessizliğini bırakıp, tüm konuşmalarının Profesör Azur’a rapor edileceği bu eve geldiği için nasıl da pişmandı. Kavanoz içinde hapsolmuş sinek gibi hissetti kendini. İlk bakışta sıcak ve güvenli olsa da, yeni evi, her hareketinin izlendiği camdan duvarlarla çevriliydi. </span></p>
		</div>
	</body>
</html>