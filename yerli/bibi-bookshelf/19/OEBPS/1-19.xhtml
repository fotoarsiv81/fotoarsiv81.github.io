<html xmlns="http://www.w3.org/1999/xhtml">
	<head>
		<title>1-19</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-19" xml:lang="en-GB"><span class="bolum-baslik _idGenCharOverride-2">Sessizlik</span></p>
			<p class="alt20" xml:lang="en-GB"><span class="CharOverride-13">Oxford, 2000</span></p>
			<p class="paragraf"><span class="CharOverride-13">Ebeveyni tren istasyonuna doğru yola çıkınca, Peri yüreğini burkan bir yalnızlık hissi içinde, kalacağı yurda döndü </span><span class="CharOverride-13">ağır ağır. Her ne kadar annesi ile babasının kavgalarından, itişmelerinden kurtulmuş olduğu için memnunsa da, bir o kadar özlemişti onları, daha şimdiden. Yokluklarında sanki ayaklarının altındaki halı çekilivermiş de birden sert, pürüzlü bir zeminde yürümek zorunda kalmış gibi tedirgin ilerliyordu. Gün boyunca yaşadığı gurur ve heyecan dağılmış, tatsız bir huzursuzluk sarmıştı </span><span class="CharOverride-13">içini. Hayatının bir sonraki aşamasına zannettiği kadar hazır olmadığını fark etti. İstanbul ikindilerinin tuzlu esintilerine hiç benzemeyen rüzgâra karşı durmaya çalışarak derin bir nefes aldı. Burnu alıştığı kokuları arıyordu: baharda erguvan ağaçlarının, sonbaharda mercanköşklerin rayihalarıyla karışan midye tava, kestane kebap, simit, kokoreç, egzoz, sigara, koca şehir kokuları... Ta ezelden beri, iksirlerinin reçetelerini unutmuş bunak bir büyücü gibi en olmadık kokuları birbirine katardı İstanbul: Hoş esanslarla nahoşları, güzel ile çirkini maharetle harmanlardı. Oysa burada, Oxford’da, havada asılı </span><span class="CharOverride-13">reçinemsi bir koku vardı.</span></p>
			<p class="paragraf"><span class="CharOverride-13">İnsan yabancı olunca, hem yabancı hem yalnız, yürüyüşü bile değişiyordu. Ses tonu bile.</span></p>
			<p class="paragraf"><span class="CharOverride-13">Koyu renkli ahşap merdivenleri tırmanarak odasına girdi; bavullarını açtı, giysilerini çıkarıp gardıroba astı, çekmecelerini düzenledi, aile fotoğraflarıyla nazar boncuklarını masanın üstüne yerleştirdi. Güncesini yatağının yanına koydu. </span></p>
			<p class="paragraf"><span class="CharOverride-13">En sevdiği kitaplardan birkaçını </span><span class="CharOverride-13">yanında getirmişti; bazıları Türkçe, diğerleri İngilizceydi: Sadık Hidayet’in </span><span class="metin-italik" xml:lang="tr-TR">Kör Baykuş</span><span class="CharOverride-13">’u, Alice Munro’nun </span><span class="metin-italik" xml:lang="tr-TR">The Love of a Good Woman</span><span class="CharOverride-13">’ı, Zadie Smith’in </span><span class="metin-italik" xml:lang="tr-TR">White Teeth</span><span class="CharOverride-13">’i, Michael Cunningham’ın </span><span class="metin-italik" xml:lang="tr-TR">Saatler</span><span class="CharOverride-13">’i, Arundhati Roy’un </span><span class="metin-italik" xml:lang="tr-TR">Küçük Şeylerin Tanrısı</span><span class="CharOverride-13">, Oğuz Atay’ın </span><span class="metin-italik" xml:lang="tr-TR">Tutunamayanlar</span><span class="CharOverride-13">’ı, Italo Calvino’nun </span><span class="metin-italik" xml:lang="tr-TR">Görünmez Kentler</span><span class="CharOverride-13">’i, Kazuo Ishiguro’nun </span><span class="metin-italik" xml:lang="tr-TR">Değişen Dünyada Bir Sanatçı</span><span class="CharOverride-13">’sı. </span></p>
			<p class="paragraf"><span class="CharOverride-13">“Neden hep yabancı yazarları okuyorsun ki?” diye sormuştu erkek arkadaşı.</span></p>
			<p class="paragraf"><span class="CharOverride-13">Şimdiye kadar tek bir erkekle çıkmıştı Peri. Lise sondaydı o zaman; oğlansa ondan üç yaş </span><span class="CharOverride-13">büyüktü, üniversitede sosyoloji okuyordu. Sorudaki suçlayıcı tavır Peri’yi şaşırtmıştı. Aslına bakılırsa hem Türk hem yabancı yazarların eserlerini okurdu. Ayrım yapmazdı. İlgisini çeken bir kitap oldu mu müellifinin milliyetine ya da şöhretine bakmadan içinde kayboluverirdi. Ama oğlanın okuma listesi alabildiğine farklıydı. O sadece Türk yazarları okuyordu. Yaşayanları değil, bugün hayatta olmayanları. Bir de “</span><span class="metin-italik" xml:lang="tr-TR">kültür emperyalizminin bulanık objektifinden bakmayan, dolayısıyla çürümemiş</span><span class="CharOverride-13">” olduklarını söylediği Rus ve Güney Amerikalı yazarları severdi, o kadar. Velhasıl erkek arkadaşının kitaplarıyla karşılaştırınca Peri’ninkiler daha “Avrupai” </span><span class="CharOverride-13">idi. </span></p>
			<p class="paragraf"><span class="CharOverride-13">“Sana bakınca, tipik bir Türk aydını görüyorum” demişti oğlan Peri’ye. “Daha doğrusu, Doğu entelektüeli. Avrupa’ya âşık, kendi kökleriyle çatışma halinde.”</span></p>
			<p class="paragraf"><span class="CharOverride-13">Peri yutkunmuştu bu beklenmedik suçlama karşısında. Niye bazı insanlar “kökler” ile kafayı bozmuşlardı ki? “Dallar” da güzeldi mesela. “Yapraklar”, “yemişler” de. Tabii kökleri de severdi. Ağaçları </span><span class="CharOverride-13">severdi çünkü. Kök dediğin toprağın hem altında hem üstünde dört yana ilerlerdi. Yani tek bir çizgide seyretmezdi. Kökler bile sabit (ya da sabit fikirli) olmayı reddederken, insanlara illa da “Köküne sadık kal” diye ısrar etmek hangi yarım akla hizmetti?</span></p>
			<p class="paragraf"><span class="CharOverride-13">Öyle de olsa, çocuğa abayı yakmış olduğundan, gene kendini eleştirmişti Peri. Zaten o hep kendini didiklerdi. Halbuki erkek arkadaşından daha fazla kitap okumuştu, daha bilgiliydi. Oğlan Gorki, Turgenyev ve Dostoyevski gibi en tanınmış Rus yazarların başyapıtlarını okuyarak zamanını ekonomik kullanırken, Peri dinmez bir merak ve açık fikirlilikle ilgisini çeken her şeyi yalayı</span><span class="CharOverride-13">p yutmuştu. Kitaplar Şehri’nin arka sokaklarında defalarca kaybolmuştu. </span></p>
			<p class="paragraf"><span class="CharOverride-13">Gene de alttan aldı. Kadınlar zaten bunu hep yapardı. Birlikte oldukları erkeğin kendilerinden bir alanda daha bilgisiz olduğunu anladıklarında, onu eleştirmek yerine, kendilerini didikler; onun ilerlemesini beklemek yerine, kendileri geri adım atardı. Zekâlarını istenen düzeye indirirlerdi ki gereksiz yere çatışma, çelişki, gerginlik yaşanmasın. Böylece bir müddet sadece erkek arkadaşının onayladığı eserleri okumaya çalışmıştı Peri. Çabucak iflas etmişti bu karar. Edebiyata tepkisel yaklaşmayı hiçbir zaman anlayamamıştı. Türkiye gibi kimlik sorunlarıyla cebelleşen ülkelerde insanlar, ne okuduklarından ziyade neyi okumayı </span><span class="CharOverride-13">reddettiklerini konuşuyorlardı. Dolayısıyla okumadıkları kitapları/yazarları tartışmaya daha çok zaman harcıyorlardı.</span></p>
			<p class="paragraf"><span class="CharOverride-13">Neyse ki çok geçmeden ayrılmışlardı. Sebebi, kitap zevklerindeki farklılıktan ziyade cinsel uyumsuzluklarıydı. Peri “hayır” demese de, ağırdan almak istemişti cinselliği; oğlansa koştura koştura gitmek. Ortadoğu’da öyle bir erkek tiplemesi vardı ki, sevgilisinden yatak odasında tüm arzularına karşılık vermesini bekler, aksi takdirde sinirlenir, hiddetlenirdi; lakin isteklerine uyum gösteren kadın da anında gözlerinden düşer, “orospu” damgası yerdi. Böyleleriyle birlikte olmazsan, “Vay, demek ki beni yeterince sevmiyorsun!” derdi. Küser, somurtur, zorlardı. Birlikte olursan da, “</span><span class="CharOverride-13">Vay, demek ki aşüftenin tekisin” diyerek küçümser, yaftalar, aşağılardı. Öyle ya da böyle, genç bir kadının bu zihniyet karşısında tutunabilmesi imkânsızdı. </span></p>
			<p class="paragraf"><span class="CharOverride-13">Peri odasına yerleşince pencereyi açtı. Dışarıdaki avluya baktı. Bir boşluk hissi vardı havada. Yakınlardaki ağaçların gölgelerini seyrederken ürperdi; sanki yalnızlığına acıyan bir ruh ya da cin hafifçe yoklayıvermişti. Sisin içindeki bebek olabilir miydi acaba? Sanmıyordu. Epeydir görmemişti onu. İngiliz bir hayaletti muhtemelen. Oxford, hayaletlerin karanlıkta çekinmeden ve kimseyi ürkütmeden dolanabilecekleri bir yere benziyordu. </span></p>
			<p class="paragraf"><span class="CharOverride-13">Oxford’da dikkatini çeken ilk şey “gürültüsüzlük” olmuştu. Alışmakta zorlanacaktı. Som, kesif bir sessizlik. Halbuki İstanbul, gece gündüz arsızca şamatacıydı; panjurları </span><span class="CharOverride-13">indirip, perdeleri kapatsanız, hatta kulak tıkacı takıp, battaniyeyi başınızın üstüne çekseniz bile tantana duvarları aşar, kapılardan süzül</span><span class="CharOverride-13">ür, insanın uykusunun içine sızardı. Sokak satıcılarının bağırtıları, kamyonların gümbürtüsü, ambulans sirenleri, Boğaz’dan geçen gemiler, gece yarısından sonra artan sataşmalar ve dualar havada dolaşır, buharlaşmayı reddederdi. Tıpkı doğa gibi, İstanbul da boşluktan nefret ederdi. </span></p>
			<p class="paragraf"><span class="CharOverride-13">Peri bağrında bir yumruyla yatağına oturdu. Ana babasının endişeleri ona da bulaşmıştı. Kendini sahtekâr gibi hissediyordu. Burada, ondan daha akıllı, kültürlü ve iyi yetişmiş bunca öğrencinin arasında ya başaramazsa? Ya tutunamazsa? Anadolu lisesinde öğrendiği ve kendi kendine kitaplar, romanlar sayesinde epey incelttiği İngilizcesi, ileri seviyede dersleri takip etmesine belki de yetmeyecekti. Elinden geldiğince gizlese de, başarısızlık korkusu derindi. Boğazı düğümlendi. Gözleri doldu. Nefret ediyordu bu kadar kolay ağlayan biri olmaktan. </span></p>
			<p class="paragraf"><span class="CharOverride-13">Kapının çalınmasıyla sıçradı. Kapı yanıt beklemeden açıldı ve Şirin içeri daldı. </span></p>
			<p class="paragraf"><span class="CharOverride-13">“Selam komşu, n’aber?”</span></p>
			<p class="paragraf"><span class="CharOverride-13">Peri istemsizce burnunu çekti; gülümseyerek kendini toparlamaya çalıştı. </span></p>
			<p class="paragraf"><span class="CharOverride-13">“Kapını açık bırak demiştim!” Şirin, elleri belinde, odanın ortasında dikildi. “Bir erkek mi sebep?”</span></p>
			<p class="paragraf"><span class="CharOverride-13">“Ne?”</span></p>
			<p class="paragraf"><span class="CharOverride-13">“Ağlıyorsun ya. Erkek arkadaşından mı ayrıldın?”</span></p>
			<p class="paragraf"><span class="CharOverride-13">“Hayır.”</span></p>
			<p class="paragraf"><span class="CharOverride-13">“İyi, asla bir herif için gözyaşı dökme, değmez. Ne o zaman? Kız arkadaşından mı ayrıldın?”</span></p>
			<p class="paragraf"><span class="CharOverride-13">“Ne? Daha neler, hayır!”</span></p>
			<p class="paragraf"><span class="CharOverride-13">“Tamam, aman” dedi Şirin, yalandan özür diler gibi kollarını havaya kaldırarak. “Bu konularda belli ki dümdüzsün.</span><span class="CharOverride-13"> Kuru spagetti gibi. Bense pişmiş spagetti gibiyim, hah!”</span></p>
			<p class="paragraf"><span class="CharOverride-13">Peri kaşlarını çattı; tam anlayamamıştı.</span></p>
			<p class="paragraf"><span class="CharOverride-13">“Madem bir sevgili için dökülmüyor o gözyaşları, o halde evini özlüyor olmalısın” sonucuna vardı Şirin. “Ne mutlu sana!”</span></p>
			<p class="paragraf"><span class="CharOverride-13">“Ne mutlu bana mı?”</span></p>
			<p class="paragraf"><span class="CharOverride-13">“Tabii ya, evini özlüyorsan demek ki bir yerlerde bir evin var. Bir yuva!”</span></p>
			<p class="paragraf"><span class="CharOverride-13">Bunu söyledikten sonra kendini çalışma masasının yanındaki sandalyeye bırakarak cebinden bir oje şişesi çıkardı; </span><span class="CharOverride-13">rengi o kadar parlak bir kırmızıydı ki, imalatı için birkaç koyun boğazlanmıştı sanki. “Sakıncası var mı?”</span></p>
			<p class="paragraf"><span class="CharOverride-13">Yine yanıt beklemeden terliklerini çıkardı, ayak tırnaklarını boyamaya başladı. Keskin, kimyevi bir koku yayıldı havaya. </span></p>
			<p class="paragraf"><span class="CharOverride-13">“Annenler gittiğine göre birkaç </span><span class="CharOverride-13">şey sorabilir miyim?” dedi Şirin. “Dindar mısın?” </span></p>
			<p class="paragraf"><span class="CharOverride-13">“Ben mi? Yok sayılmam...” dedi Peri. “Ama Tanrı’yı severim, önemserim.”</span></p>
			<p class="paragraf"><span class="CharOverride-13">“Hımm. Bundan daha fazlası lazım bana. Mesela domuz eti yer misin?”</span></p>
			<p class="paragraf"><span class="CharOverride-13">“Tabii ki hayır!”</span></p>
			<p class="paragraf"><span class="CharOverride-13">“Peki şarap? İçer misin?”</span></p>
			<p class="paragraf"><span class="CharOverride-13">“Evet, bazen içerim babamla.”</span></p>
			<p class="paragraf"><span class="CharOverride-13">“Hah, ben de öyle düşünmüştüm. Melezsin yani. Yarım-yarım.”</span></p>
			<p class="paragraf"><span class="CharOverride-13">Peri kaşlarını çattı. “O da ne demek?”</span></p>
			<p class="paragraf"><span class="CharOverride-13">Ama Şirin dinlemiyordu. Ceplerinde başka bir şey arıyordu. Bulamayınca yüzünü buruşturarak ayağa kalktı, ayak tırnaklarına yeni sürdüğü ojeyi bozmamak için topuklarına basıp yalpalayarak yan taraftaki odasına gitti. </span></p>
			<p class="paragraf"><span class="CharOverride-13">Meraklanmış </span><span class="CharOverride-13">ve hafif sinirlenmiş olan Peri de kalkıp Şirin’in peşinden gitti. Kızın odasının kapısı ardına kadar açıktı. Donup kaldı Peri, gördüğü dağınıklık karşısında afallamıştı. Makyaj setleri, yüz kremleri, dantel eldivenler, parfüm şişeleri, elma koçanları, şekerleme kâğıtları, boş cips torbaları, ezilmiş kola kutuları, dergi ve kitaplardan yırtılmış sayfalar etrafa saçılmıştı. Duvarlar resimler ve yazılarla doluydu. Dört yanda bilumum müzik grubunun posterleri asılıydı. İranlı</span><span class="CharOverride-13"> kadın şair Furuğ Ferruhzad’ın devasa bir resmi göze çarpıyordu. Odanın diğer ucundan, gür bıyıklı koskoca bir Nietzsche fotoğrafı bakıyordu. Yanında, ışıl ışıl altın yaldızlı </span><span class="CharOverride-13">bir çerçeve içinde, bir İran minyatürünün büyütülmüş renkli fotokopisi vardı. Onun altında da Şirin durmuş, sırt çantasının içinde harıl harıl bir şeyler arıyordu.</span></p>
			<p class="paragraf"><span class="CharOverride-13">“Ne demek istedin öyle?” diye sordu yeniden Peri.</span></p>
			<p class="paragraf"><span class="CharOverride-13">“Yarı geleneksel, yarı modern. Domuzun görüntüsüne tahammül edemez ama şaraba –ya da votka, tekila– kesinkes ‘hayır’ demez... Anladın işte. Ramazana gelince gevşektir, orasında burasında oruç</span><span class="CharOverride-13"> tutar, bazen atlar. Dinden vazgeçmez, zira ölümden sonra hayat varsa işini sağlama almak ister. Ama özgürlüklerden feragat etmek de istemez. Azıcık ondan, azıcık bundan. Çağımızın müthiş birleşimi, Latince ismiyle, </span><span class="metin-italik" xml:lang="tr-TR">Muslimus Modernus</span><span class="CharOverride-13">. Yok tabii böyle bir kavram, ben uydurdum.”</span></p>
			<p class="paragraf"><span class="CharOverride-13">“Ne... neden söz ettiğini bilmiyorum ama alındım” dedi Peri.</span></p>
			<p class="paragraf"><span class="CharOverride-13">“Tabii alınırsın. </span><span class="metin-italik" xml:lang="tr-TR">Muslimus Modernus</span><span class="CharOverride-13">’lar kabul etmezler </span><span class="metin-italik" xml:lang="tr-TR">Muslimus Modernus</span><span class="CharOverride-13"> olduklarını” </span><span class="CharOverride-13">dedi Şirin ve sırt çantasında bulduğu şeffaf, parlak şişeyi –oje cilası– çekip çıkardı. “Aha, demek buradaydın!”</span></p>
			<p class="paragraf"><span class="CharOverride-13">Peri kaşlarını çattı. “Eyvallah! Hadi ben dediğin gibiysem, sen ne oluyorsun peki?”</span></p>
			<p class="paragraf"><span class="CharOverride-13">“Ben mi? Ben yalnızca bir yolcuyum bu âlemde” </span><span class="CharOverride-13">dedi Şirin meydan okurcasına. “Hiçbir yere ait değilim. Olmam da!”</span></p>
			<p class="paragraf"><span class="CharOverride-13">Bir yandan ayak tırnaklarına cila sürerken bir yandan bağnazlara, ikiyüzlülere, “uy gitsin”cilere, zırcahillere saydırmaya devam etti. Fikirleri ırmak gibi akıyor, kelimeleri fokurduyor, sıçrıyordu. İçtenlikle inanan insana da, içtenlikle inanmayana da saygı duyduğunu söyledi. Tahammül edemediği şey, düşünmeyen, sorgulamayan, kendilerini geliştirmeyen taklitçi tiplerdi. İnsan türünün çoğunluğu yani. </span></p>
			<p class="paragraf"><span class="CharOverride-13">Peri sessizce dinledi. İki zıt yöne çekildiğini hissetti. Bir tarafı Şirin’in kavgacı özgüveninden hazzetmemişti. Kızın öfkesini hissedebiliyordu, ama tam olarak neye –anavatanına mı, babasına mı, dinine mi</span><span class="CharOverride-13">– hiddetlendiğinden emin değildi. Öte yandan, Şirin’in söylediklerinde kendi babasının savlarının yankısını duymuştu. Her halükârda, evinden uzak geçirdiği ilk akşam böyle bir muhabbete hazır değildi. Daha basit konular konuşacaklarını zannetmişti: Dersler ve hocalar hakkında mesela. Ya da en iyi kahve nerede içilir, nerede öğle yemeği yenir vs. Günlük hayata dair küçük ayrıntılar. </span></p>
			<p class="paragraf"><span class="CharOverride-13">Yağmur yağmaya başladı; yumuşak, dinmeyen pıtırtılar. Şirin’in üstünde teskin edici bir etkisi olmalıydı, zira yeniden konuşmaya başladığında, hâlâ duygu yüklü </span><span class="CharOverride-13">olsa da daha sakindi sesi. “Kusura bakma, şahsi zırvalarımla bombardımana tuttum seni. Neye inanacağın sana kalmış, beni ilgilendirmez. Niye öyle kaptırıp gittim bilmiyorum. Şu dilimi hiç tutamam zaten.”</span></p>
			<p class="paragraf"><span class="CharOverride-13">“Sorun değil” dedi Peri. “Neyse ki annem burada değil.”</span></p>
			<p class="paragraf"><span class="CharOverride-13">Şirin güldü; havai, neredeyse çocuksuydu kıkırtısı. </span></p>
			<p class="paragraf"><span class="CharOverride-13">“Diğer öğrencilerden bahsetsene” dedi Peri. “Çok mu akıllılar?”</span></p>
			<p class="paragraf"><span class="CharOverride-13">“Hah! Oxford’da herkesin Einstein olduğunu mu sanıyorsun?” dedi </span><span class="CharOverride-13">Şirin. “Dinle bak, öğrenci taifesi çeşit çeşit burada. Altı ayrı tür sayabilirim.”</span></p>
			<p class="paragraf"><span class="CharOverride-13">Birinci grup, dünyayı </span><span class="CharOverride-13">kurtarmaya çalışanlardı. Ha bire kampanyalarla uğraşan sosyal-adaletçi-tipler. Bol kazakları, boncuklu kolyeleri, kötü saç kesimleri, kıvrık paçalı kot pantolonları, kararlı ifadeleri ve her an imza toplamak için yanlarından ayırmadıkları tükenmezkalem ve dilekçeleriyle göze çarparlardı. Toplantılar organize eder, posterler, afişler hazırlar, bir hararetli tartışmadan çıkıp diğerine girerlerdi. İnsanı suçlu hissettirirdi böyleleri. Onlar ulvi insani değerlerle uğraşırken, sen kendi sıradan hayatına takıldığın için utanırdın yanlarında.</span></p>
			<p class="paragraf"><span class="CharOverride-13">İkinci grup, avroşımarıklardı. Bunlar Avrupa’nın zengin ailelerinden geliyorlardı, her nasılsa hepsi birbirlerini tanıyor gibiydi. Tatilde hep aynı yerlere kayağa gider, sonra da bronz tenleri ve fotoğraflarıyla dönerlerdi. Hep kendilerine benzeyen tiplerle çıkarlardı. Avrupa’da kruvasanların daha taze, kapuçinoların daha sert olduğunu söyler; havadan, buluttan, illaki bir şeylerden yakınırlardı. </span></p>
			<p class="paragraf"><span class="CharOverride-13">Üçüncü grup, ayrıcalıklı okul mezunlarıydı. Seçici sosyalleşmeciler. Bunlar arkadaşlarını genellikle daha önce gittikleri okullardan seçer, jet hızıyla kendi kliklerini kurarlardı. Sonsuz bir enerji ve özgüvenle bir sürü ders dışı </span><span class="CharOverride-13">etkinliğe dalarlardı. Kürek çeker, kano yapar, tiyatro kurar, münazara takımlarına girer; kriket, golf, tenis, ragbi, su topu oynar, boş zamanlarında thai-chi ya da karate yaparlardı. Bunca faaliyet onları susatıyor olmalıydı, zira sık sık toplanıp hem şık giysilerin hem kaliteli içkinin tadını çıkarırlardı. Kulüplerine kolay kolay kimseyi almazlardı. </span></p>
			<p class="paragraf"><span class="CharOverride-13">Dördüncü grup, Oxford’daki yabancı öğrencilerdi. Hintler, Çinliler, Araplar, Endonezyalılar, Afrikalılar... Bunlar iki alt kümede toplanırdı. İlk alt gruptakiler, kendi vatandaşlarıyla ahbaplık ederdi sadece. Kümeler halinde, anadillerini konuşma özlemiyle, hep birlikte yemek yer, ders çalışır, sigara içer, takılırlardı. İkinci alt gruptakiler ise tam tersi: Onlar memleketlilerinden olabildiğince uzak dururlardı nedense. Bu kategoridekiler İngiliz –ya da Amerikalı–</span><span class="CharOverride-13"> gibi konuşmaya çalışır, aksanlarını ha bire değiştirirlerdi. </span></p>
			<p class="paragraf"><span class="CharOverride-13">Beşinci grup, dâhilerdi! Ciddi, çalışkan, akıllı, meraklı, derin düşünceli, sinir bozacak denli ayrıntıya düşkün tipler. Saygı duyardın böylelerine ama onlarla flört etmek bir yana, takılmak bile olanaksızdı. Matematikte, fizikte, felsefede pıtrak gibi çıkar açılırlardı; ama onun dışında kendi kuytu, sessiz köşelerini gün ışığına tercih ederlerdi. Kütüphaneden çıkıp sınıflarına koştururken, revaklarda hocalarla tartışırken pek enerjik görünseler de yabanilerdi, yalnız kalmayı severlerdi.</span></p>
			<p class="paragraf"><span class="CharOverride-13">Şirin’i dinlerken kaygıyla karışık bir heyecan hissetti Peri. Bu yeni dünyayı keşfetmeye hem hazırdı hem de çekiniyordu. “Sen nasıl biliyorsun bütün bunları?”</span></p>
			<p class="paragraf"><span class="CharOverride-13">Bir kahkaha attı Şirin. “Çünkü bu grupların hepsinden oğlanlarla –ve kızlarla– çıktım da ondan.”</span></p>
			<p class="paragraf"><span class="CharOverride-13">“Hadi ya?” dedi Peri tedirgince. Şoke olmuştu. Kekeledi. “Peki ya altıncı tür?”</span></p>
			<p class="paragraf"><span class="CharOverride-13">“Hah!” dedi Şirin, kehribar rengi beneklerle ışıldayan koyu gözleriyle. “Onlar üniversiteye geldikten sonra değişim geçirenler! Çirkin ördek yavrusuyken kuğu, balkabağıyken araba, Külkedisi’yken prenses olanlar. Bazı öğrenciler için üniversite sihirli bir değnektir; sana dokunur ve hop! Kurbağadan prense dönüşürsün.”</span></p>
			<p class="paragraf"><span class="CharOverride-13">Peri başını iki yana salladı. “Nasıl yani?”</span></p>
			<p class="paragraf"><span class="CharOverride-13">“Değişik şekillerde tezahür edebilir bu, ama genellikle birinin etkisiyle olur... muhtemelen bir hocanın. Akıllı, birikimli, kimselere benzemeyen bir hocaya denk gelirsen şanslısın. Seni sarsan, aklının kilitlerini açacak biri.”</span></p>
			<p class="paragraf"><span class="CharOverride-13">Şirin’in ses tonu Peri’nin dikkatini çekti. “Böyle birini tanıyor musun?”</span></p>
			<p class="paragraf"><span class="CharOverride-13">“Tabii tanıyorum, ben de altıncı gruptayım” dedi Şirin. “Bir sene önce görsen tanıyamazdın beni. Tam bir öfke topuydum. </span><span class="CharOverride-13">Şimdi sakinim.” </span></p>
			<p class="paragraf"><span class="CharOverride-13">Bu sakin haliyse kim bilir eski hali nasıldı, diye düşündü Peri. “Ne oldu peki?”</span></p>
			<p class="paragraf"><span class="CharOverride-13">“Profesör Azur ile tanıştım” dedi Şirin. “Gözlerimi açtı! Dönüp içime bakmama yardım etti; daha makul bir insanım bugün.”</span></p>
			<p class="paragraf"><span class="CharOverride-13">“Kimmiş bu Profesör Azur?”</span></p>
			<p class="paragraf"><span class="CharOverride-13">“Bilmiyor musun kim olduğunu?” dedi </span><span class="CharOverride-13">Şirin. “Buralarda bir efsanedir Azur.”</span></p>
			<p class="paragraf"><span class="CharOverride-13">“Ne dersi veriyor ki?”</span></p>
			<p class="paragraf"><span class="CharOverride-13">Şirin’in yüzü bir gülümsemeyle aydınlanıverdi. “Tanrı!”</span></p>
			<p class="paragraf"><span class="CharOverride-13">“Sahi mi? Tanrı üzerine ders mi var Oxford’da?”</span></p>
			<p class="paragraf"><span class="CharOverride-13">“Sahi” dedi Şirin. “Kendisi de biraz Tanrı gibidir, pardon ama. Dokuz tane kitabı var, sürekli panellerde, konferanslarda. Bildiğin şöhret yani. Geçen yıl </span><span class="metin-italik" xml:lang="tr-TR">TIME</span><span class="CharOverride-13"> dergisinin en etkili 100 kişi listesindeydi.”</span></p>
			<p class="paragraf"><span class="CharOverride-13">Dışarıda rüzgâr çıkmıştı; binanın bir yerlerinde bir pencere çarparak kapandı.</span></p>
			<p class="paragraf"><span class="CharOverride-13">“Ben iki dönem aldım seminer dersini!” Şirin coşkuyla devam etti sözlerine: “Ahhh, o kadar çok şey okuttu ki bize! Deliceydi! Her dersten sonra sırt çantam ağzına kadar fotokopiyle dolu olurdu. Bin türlü tuhaf şey; şiir, felsefe, tarih. Yanlış anlama, severim bunları; zaten sevmesem neden beşeri bilimler okuyayım ki? Ama Azur, kimsenin, hakkında zırnık bilmediği metinleri bulur, bizden bunları yalayıp yutmamızı </span><span class="CharOverride-13">isterdi. Epey zorladı bizi. Yine de eğlenceliydi. Değiştim biliyor musun, müthiş etkiledi, sarstı beni. Beynimi açtı.”</span></p>
			<p class="paragraf"><span class="CharOverride-13">Bir kez konuşmaya başladı mı, frenleri patlamış araba gibi devam ediyordu Şirin; dışarıdan bir kuvvet uygulanmadıkça durmak bir yana, yavaşlamıyordu bile. Devam etti hızla: “Sen de almalısın Azur’un seminerini. Seçmeli ders olarak. Tabii eğer Azur almana izin verirse. İkna etmek zor. Deveye hendek atlatmak daha kolay.”</span></p>
			<p class="paragraf"><span class="CharOverride-13">Gülümseyerek araya girdi Peri. “Biz de aynı </span><span class="CharOverride-13">deyimi kullanırız Türkiye’de. Neden o kadar zor ki dersine girmek?”</span></p>
			<p class="paragraf"><span class="CharOverride-13">“Akademik olarak dersi almaya hazır olman gerekiyor. Yani danışmanınla konuşman lazım, falan filan. Danışman onay verirse Azur’a gidiyorsun. Orası biraz alengirli işte. Adamın gözüne girmek zor. En tuhaf ahiret soruları sorar insana.”</span></p>
			<p class="paragraf"><span class="CharOverride-13">“Neyle ilgili?”</span></p>
			<p class="paragraf"><span class="CharOverride-13">“Her şeyi sorar yahu... iyi ve kötü... bilim ve inanç... ben ve öteki...” Şirin kaşlarını çatarak başka sözcükler aradı. “Bir tür akademik seçme gibi. Tam olarak ne aradığını </span><span class="CharOverride-13">hiç anlayamadım. Sonunda yalnızca bir avuç öğrenciyi kabul eder seminerine.”</span></p>
			<p class="paragraf"><span class="CharOverride-13">“Ama sen iki kere seçilmeyi başarmışsın” dedi Peri, nedense bir kıskançlık hissederek.</span></p>
			<p class="paragraf"><span class="CharOverride-13">“Doğru” dedi Şirin. Sesindeki gurur fark edilmeyecek gibi değildi. </span></p>
			<p class="paragraf"><span class="CharOverride-13">Kısa bir sessizlik oldu ardından.</span></p>
			<p class="paragraf"><span class="CharOverride-13">“Hâlâ en az haftada bir görüşürüm Azur’</span><span class="CharOverride-13">la. Akıl danışmak için” dedi Şirin heyecanla. “Biraz abayı yaktım galiba. Çok yakışıklı. Yani öyle tipik yakışıklı değil de, seksi!”</span></p>
			<p class="paragraf"><span class="CharOverride-13">Peri kızardı. Nasıl tepki vereceğini bilemeden oturdu sandalyesinde. Dışarıdan bakınca ikisi de Müslüman kültürlerden gelmiş, benzer topraklarda doğmuşlardı. Ama ne kadar farklıydı Şirin. Kendisiyle ve cinselliğiyle nasıl da barışık, nasıl da korkusuz.</span></p>
			<p class="paragraf"><span class="CharOverride-13">“Vay canına, sen hocana âşık olmuşsun” dedi Peri huzursuz bir sessizliğin ardından. “Yanlış </span><span class="CharOverride-13">bir şey değil mi bu?”</span></p>
			<p class="paragraf"><span class="CharOverride-13">Şirin başını arkaya atarak büyük bir kahkaha patlattı. “Of, hem de çok, çok yanlış. Majestelerinin emriyle tutuklat hemen beni.”</span></p>
			<p class="paragraf"><span class="CharOverride-13">Kendi saflığından utanan Peri omuz silkti. “Şey... seminer kulağa güzel geliyor. Ama benim başka şeylere odaklanmam gerek.”</span></p>
			<p class="paragraf"><span class="CharOverride-13">“Fani olmakla pek meşgulsün yani” dedi Şirin, keskin bakışlarını yeni arkadaşının üstüne dikerek. “Tanrı’ya ayıracak vaktin yok!”</span></p>
			<p class="paragraf"><span class="CharOverride-13">Şaka olarak söylenmiş de olsa Şirin’in lafı </span><span class="CharOverride-13">o kadar beklenmedik ve söyleyiş tarzı o kadar sertti ki, Peri irkildi. Bakışlarını pencereye, son ışıkların çekilip gitmekte olduğu kurşuni gökyüzüne çevirdi. Rüzgâr, yağmur, henüz sonbahar başında olmalarına karşın havaya yerleşen kış ayazı; bunların hepsini yıllarca hatırlayacaktı. Hayatının dönüm noktalarından biriydi, ama bunu çok sonra anlayacaktı.</span></p>
		</div>
	</body>
</html>