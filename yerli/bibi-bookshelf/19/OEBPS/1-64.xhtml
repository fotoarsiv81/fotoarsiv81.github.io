<html xmlns="http://www.w3.org/1999/xhtml">
	<head>
		<title>1-64</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-63" xml:lang="en-GB"><span class="bolum-baslik _idGenCharOverride-2">Dolap</span></p>
			<p class="alt20" xml:lang="en-GB"><span class="CharOverride-13">İstanbul, 2016</span></p>
			<p class="paragraf"><span class="CharOverride-13">Yüzü maskeli üçüncü bir adam daha katıldı malikâneyi basan iki kişiye. Konuşma şeklinden anlaşılıyordu ki liderleriydi. Diğerleri eve dalıp ona yol açarken, o dışarıda, bahçede beklemiş olmalıydı. </span></p>
			<p class="paragraf"><span class="CharOverride-13">“Herkes dediğimi yaparsa kimsenin canı yanmaz” diyordu adam şu anda. Sesi ne öfkeliydi ne heyecanlı; soğuktu sadece, mesafeliydi. “Seçim sizin.”</span></p>
			<p class="paragraf"><span class="CharOverride-13">Peri hâlâ mutfak ile salon arasındaki ufak geçitteydi. Bir ara mutfağa kaçmayı düşündüyse de vazgeçti. Salondan fark edilebilirdi. Gayriihtiyari bir adım geri gitti. Elleri arkadaki aynanın yüzeyini hissetti. Hafifçe oynadı yüzey. Ayna zannettiği şeyin bir gömme dolabın kapağı olduğunu anladı. </span></p>
			<p class="paragraf"><span class="CharOverride-13">Dikkatle açtı dolabı. İçeride paltolar, kutular, ayakkabılar, şemsiyeler vardı. Hiç düşünmeden girdi, usulca kapıyı kapattı. Karanlıkta büzüşüp top oldu. Tıpkı çocukken yaptığı gibi, hayatında bir kez daha gardıroba saklandı. </span></p>
			<p class="paragraf"><span class="CharOverride-13">Bir dakika ya geçti ya geçmedi, birileri, “Çıkın mutfaktan! Hepiniz. Şimdi, çabuk!” diye bağırarak koridorda koşturdu.</span></p>
			<p class="paragraf"><span class="CharOverride-13">Çalışanları topluyorlardı. Aşçı, yardımcısı, hizmetçiler ve bu akşam için tutulmuş garsonlar, hepsi derdest edildi. Aceleci ayak sesleri. Ağır botların yere vuruşu. Bastırılmış fısıltılar. Korkular. </span></p>
			<p class="paragraf"><span class="CharOverride-13">Dolabın içinde, Peri telefonun sessiz düğmesine bastı, annesine mesaj yazdı. </span><span class="metin-italik" xml:lang="tr-TR">Polisi ara, çok acil. Soygun var. Nerede olduğumu biliyorsun</span><span class="CharOverride-13">.</span></p>
			<p class="paragraf"><span class="CharOverride-13">“Kahretsin!” diye düşündü gönderir göndermez. Selma ertesi sabaha kadar görmeyebilirdi mesajı. Muhtemelen yatmış uyumuştu bu saatte. Neyse ki Deniz kardeşleriyle güvendeydi şimdi. Ama Adnan içerideydi. Kocası, en iyi arkadaşı. Yüreği sızladı.</span></p>
			<p class="paragraf"><span class="CharOverride-13">Küt diye bir ses duydu. Bir kadın çığlık attı. Histerik bir kahkahayı andıran bir feryat yükseldi. Meşhur gazetecinin kız arkadaşı olmalıydı. “Geldiklerini göremedin mi? Bir de kendine medyum diyorsun! Kıçımın medyumu!”</span></p>
			<p class="paragraf"><span class="CharOverride-13">“Kapa çeneni kadın!” diye bir ses duyuldu. </span></p>
			<p class="paragraf"><span class="CharOverride-13">Titriyordu Peri. Kimdi bu adamlar? Terörist mi? Mafya mı? Hırsız mı? İşadamının terastaki sözlerini hatırladı. Gösterişli evinin yaldızlı şıklığında kim bilir ne karanlık sırlar saklıyordu. </span></p>
			<p class="paragraf"><span class="CharOverride-13">Dünya tehlikelerle doluydu. Çelişkiler ve çatışmalar her köşe ardında kol geziyordu. Geçmişte yaptıklarımıza nispet bir tür ilahi ceza mıydı yaşadıklarımız, yoksa keyfi bir yazgının kaypaklığı mıydı? Eğer keyfilik esassa bu âlemde, daha iyi bir insan olmaya gayret etmenin anlamı var mıydı? Peri iyi biri olmaya çalışmıştı – yıllar önce sevdiği ve kalbinin el değmemiş bir kuytusunda hâlâ sevmeye devam ettiği erkek dışında herkese iyi davranmıştı. </span></p>
			<p class="paragraf"><span class="CharOverride-13">Azur kafa karışıklığının değerli olduğunu öğretmişti ona. Ama ya karışık olan kafalarımız değil, dünya ise, kâinat ise? Ya ortada bir düzen nizam yok da, sadece ve sadece kaos varsa?</span></p>
			<p class="paragraf"><span class="CharOverride-13">Telaş içinde polisi aradı. Bir memur açtı ve anında soru yağmuruna tuttu Peri’yi, sanki tanık değil de suçluymuş gibi davranıyordu ona. Peri olabildiğince alçak sesle sözünü kesti adamın: “Silahlı adamlar var diyorum...”</span></p>
			<p class="paragraf"><span class="CharOverride-13">“Duyamıyorum hanımefendi. Daha yüksek sesle konuşun” diye azarladı memur.</span></p>
			<p class="paragraf"><span class="CharOverride-13">Peri adresi vermeye çalıştı. </span></p>
			<p class="paragraf"><span class="CharOverride-13">“Siz şimdi neden o evdesiniz?” dedi memur.</span></p>
			<p class="paragraf"><span class="CharOverride-13">“Misafirim” diye fısıldadı. “Silahları var adamların. Polis gönderin!”	 </span></p>
			<p class="paragraf"><span class="CharOverride-13">“Evin neresindesiniz?” diye sordu memur ama yanıtını beklemedi. Adını, ne iş yaptığını, nerede yaşadığını bilmek istiyordu. Gereksiz, fuzuli sorular. Bunca zamandır düzgün bir vatandaş olmuştu Peri ama devletin veri tabanında dijital bir varlıktı o, hikâyesi olmayan bir sayıdan ibaretti. Herkes gibi.</span></p>
			<p class="paragraf"><span class="CharOverride-13">Nihayet polis memuru, “Peki” dedi. “Bir ekip yolluyoruz.”</span></p>
			<p class="paragraf"><span class="CharOverride-13">Ardından şarjı kontrol etti Peri. On-on beş dakika kadar idare ederdi. Ondan sonra ne olacağını kestiremiyordu. Diğerleriyle birlikte rehin mi alınacaktı, yoksa polis gelip onları kurtaracak mıydı? Belki de şarj bitene kadar çatışma çıkacak ve her şey –</span><span class="metin-italik" xml:lang="tr-TR">Türk Burjuvazisinin Son Akşam Yemeği</span><span class="CharOverride-13">– bitmiş olacaktı. Gözleri doldu. Hayat insana adaletsiz geliyordu, ama en büyük adaletsizlik aslında ölümdü.</span></p>
			<p class="paragraf"><span class="CharOverride-13">Eli yeniden zonklamaya başladı. Dışarıda kocası ve arkadaşları rehin tutulurken, içeride paltolar, ayakkabılar arasında karanlıkta sıkışmışken, Şirin’in verdiği numarayı telefon ekranından vuran ışığa tuttu.</span></p>
			<p class="paragraf"><span class="CharOverride-13">Azur’u aradı.</span></p>
		</div>
	</body>
</html>