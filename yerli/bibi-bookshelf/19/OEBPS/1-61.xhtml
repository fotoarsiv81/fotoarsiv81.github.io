<html xmlns="http://www.w3.org/1999/xhtml">
	<head>
		<title>1-61</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-60" xml:lang="en-GB"><span class="bolum-baslik _idGenCharOverride-2">Bir bardak şeri</span></p>
			<p class="alt20" xml:lang="en-GB"><span class="CharOverride-13">Oxford, 2002</span></p>
			<p class="paragraf"><span class="CharOverride-13">Rektörün resmi dairesi on beşinci yüzyıldan kalma ön binanın tamamını kaplıyordu. Azur, oymalı, kuzguni kapıya yürüyüp, zile bastı. Birkaç saniye sonra bir uşak belirdi. Kıdemli, yaşlıca, kadidi çıkmış bir adam. Azur’u giriş holüne buyur etti. “Bu taraftan lütfen profesör...” </span></p>
			<p class="paragraf"><span class="CharOverride-13">Meşe merdivenden yukarıya çıkarıp, ahşap panelli koridordan geçti Azur.</span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Bu arada çalışma odasında, onu bekliyordu rektör. Ne zaman istemediği bir görüşme yapmaya mecbur kalsa –şimdi olduğu gibi– sinirlerini yatıştırmak için belgelerini düzenlerdi. Önemli dosyalar fildişi rafa, orta derece mühim olanlar kahverengi rafa, geri kalanlar da turuncu rafa. Zor bir konuşma vardı önünde, zihnini toparlamalıydı. Bu yüzden kendini masasını toplamaya vermişti. Not kâğıtları, tel zımba, gümüş saplı sedef mektup açacağı... Her biri tek tek sivriltilmiş kurşunkalemleri keçi derisi, silindir kutuya yerleştirdi. </span></p>
			<p class="paragraf"><span class="CharOverride-13">Kapının sertçe çalınmasıyla sıçradı. “Buyurun.”</span></p>
			<p class="paragraf"><span class="CharOverride-13">Azur, üzerinde çividi kadife bir ceketle girdi içeri. İçine biraz daha açık tonda, dik yakalı bir kazak giymişti. Saçları, her zamanki gibi, darmadağındı. </span></p>
			<p class="paragraf"><span class="CharOverride-13">“Günaydın Leo. Epey oldu görüşmeyeli.”</span></p>
			<p class="paragraf"><span class="CharOverride-13">“Azur, ne güzel seni görmek” dedi rektör; sesi, kibar ve sevecen ama bir o kadar gergindi. “Epey oldu gerçekten. Ben de tam çay içmek üzereydim, bana katılmak ister misin? Ya da saat kaç? Bir bardak şeri belki de, ha?”</span></p>
			<p class="paragraf"><span class="CharOverride-13">Azur, hocaların öğle öncesi şeri içme alışkanlığını benimseyenlerden değildi ama rektörü kırmadı. Doğrusu, onun da bir içkiye ihtiyacı vardı. “Neden olmasın?”</span></p>
			<p class="paragraf"><span class="CharOverride-13">Yaşlı uşak tekrar belirdi; çehresi ketumluktan sertleşmiş, sırtı yılların hizmetiyle bükülmüştü. Tıpkı duvarlardaki portreler ve cam önündeki oymalı sandalyeler gibi, o da bu okulun demirbaşlarındandı. </span></p>
			<p class="paragraf"><span class="CharOverride-13">İki adam bir süre konuşmadılar. Onun yerine, görevlinin bir kolunu sırtına yapıştırarak, titreyen eliyle bardaklara şeri koyuşunu seyrettiler. Gümüş sürahi, kristal bardaklar, tuzlu bademler... her şey hazırdı. </span></p>
			<p class="paragraf"><span class="CharOverride-13">“Geçenlerde </span><span class="metin-italik" xml:lang="tr-TR">The Times</span><span class="CharOverride-13">’a verdiğin röportajı okudum, süperdi” dedi rektör, nihayet yalnız kaldıklarında. </span></p>
			<p class="paragraf"><span class="CharOverride-13">“Sağ ol Leo. Beğenmene sevindim.”</span></p>
			<p class="paragraf"><span class="CharOverride-13">“Sana ne büyük hayranlık duyduğumu bilirsin” dedi rektör. “Kadromuzda olman bizim için bir şans. Anissa’yı da çok severdim.”</span></p>
			<p class="paragraf"><span class="CharOverride-13">“Teşekkür ederim Leo, ama beni buraya müteveffa eşimden söz etmek için çağırmadığını düşünüyorum” dedi Azur. “Canının sıkkın olduğunu anlayacak kadar uzun zamandır tanıyorum seni. Nedir mesele, söyle.”</span></p>
			<p class="paragraf"><span class="CharOverride-13">Rektör yapışkanlı not kâğıdı bloklarını çıkardı. Az evvel renklerine göre düzenlemişti bunları – sarılar, yeşiller, pembeler. Başını kaldırıp Azur’a bakmadan mırıldandı: “Hakkında şikâyet aldık.” </span></p>
			<p class="paragraf"><span class="CharOverride-13">Azur rektörü inceledi – şakaklardan kırlaşmaya başlayan saçlarını, kırışmış alnını, ağzının seğirişini. “Nasıl şikâyet? Benimle açık konuşabilirsin, biliyorsun.”</span></p>
			<p class="paragraf"><span class="CharOverride-13">“Tabii, elbette. Biz eski dostuz. Ne zaman birileri sana saldırsa, ki Tanrı biliyor ya kaç kere oldu... kâh görüşlerin, kâh öğretme tarzın yüzünden... Yani sevilen bir hocasın, yanlış anlama, ama herkes tarafından sevilmediğin ortada; sen de biliyorsundur elbette bunu... Hep destekledim seni, bunca zaman.”</span></p>
			<p class="paragraf"><span class="CharOverride-13">“Biliyorum” dedi Azur sakince.</span></p>
			<p class="paragraf"><span class="CharOverride-13">Rektör, not kâğıdı bloklarından minik bir kule yaptı. “Senin birikimine, dürüstlüğüne inandığım için hep yanında oldum. Bilime, özgür düşünceye bağlılığına saygı duydum.” Bir iç çekiş. “Bu kadar çok insanın ayağına basmasan olmaz mıydı? Niye iyi geçinmiyorsun herkesle?”</span></p>
			<p class="paragraf"><span class="CharOverride-13">“Herkesle iyi geçinmek için hava gibi olmak lazım; renksiz, vücutsuz. Benim fikirlerim, değerlerim var. İnandığım şeyler, sevmediğim şeyler var.” </span></p>
			<p class="paragraf"><span class="CharOverride-13">“Elbette ama...” Rektör dile getirmese de ikisi de biliyordu. Azur zaman zaman öğrencileri zihnen sarsıyor, en ufak tembelliklerini gördüğü an onları azarlıyor, utandırıyordu. Onlar da gözyaşları içinde geliyordu şikâyete. “Öğrencileri biraz fazla zorlamıyor musun?”</span></p>
			<p class="paragraf"><span class="CharOverride-13">“Zorlamak gerek” dedi Azur. “Burası kreş değil. İlkokul değil. Üniversite. Büyüme vakti. Sonsuza dek pohpohlanıp ihtimam göremezler. Öğrencilerimizin yeni fikirler duymaya, çok okumaya, dünyayı anlamaya ihtiyacı var. Fikren zorlamadan bunlar nasıl olacak?”</span></p>
			<p class="paragraf"><span class="CharOverride-13">“Evet, ama bu tam olarak görev tanımına dahil değil.”</span></p>
			<p class="paragraf"><span class="CharOverride-13">“Bence öyle.”</span></p>
			<p class="paragraf"><span class="CharOverride-13">“Senin işin onlara felsefe öğretmek.”</span></p>
			<p class="paragraf"><span class="CharOverride-13">“Aynen!”</span></p>
			<p class="paragraf"><span class="CharOverride-13">“Kitapların içindeki felsefeyi.”</span></p>
			<p class="paragraf"><span class="CharOverride-13">“Hayatın içindeki felsefeyi.”</span></p>
			<p class="paragraf"><span class="CharOverride-13">Bir iç çekiş daha geldi rektörden. “Sadece bu değil mesele...” Rektör yapışkanlı kâğıt kulesini devirdi. “Başka bir şey daha var... önemli bir mevzu.”</span></p>
			<p class="paragraf"><span class="CharOverride-13">“Nedir o?”</span></p>
			<p class="paragraf"><span class="CharOverride-13">“Bir kız öğrenci.”</span></p>
			<p class="paragraf"><span class="CharOverride-13">Kelimeler, dağılmayı reddederek havada asılı kaldı.</span></p>
			<p class="paragraf"><span class="CharOverride-13">“Çok yakın olduğunuzu söylüyorlar” dedi rektör.</span></p>
			<p class="paragraf"><span class="CharOverride-13">“Bu kimseyi ilgilendirmez, değil mi? Kimseyi istismar etmediğim sürece.”</span></p>
			<p class="paragraf"><span class="CharOverride-13">Rektör başını iki yana salladı. “Bu biraz tartışmalı bir sav.”</span></p>
			<p class="paragraf"><span class="CharOverride-13">“Şirin’le ilgili değil mi bu? Bir kere benim öğrencim değil, haberin olsun. Artık değil yani.”</span></p>
			<p class="paragraf"><span class="CharOverride-13">“Hımm... Hayır, bana gelen şikâyet dilekçesindeki isim bu değil.”</span></p>
			<p class="paragraf"><span class="CharOverride-13">Azur, kaşlarını çatıp soran gözlerle baktı. “Kimden bahsediyorsun peki?”</span></p>
			<p class="paragraf"><span class="CharOverride-13">“Bir Türk öğrenci. Senin sınıfında.” Rektör yorgun gözlerini kaldırdı. “Dün gece intihara teşebbüs etmiş.”</span></p>
			<p class="paragraf"><span class="CharOverride-13">Azur’un benzi attı. “Peri mi? Tanrım! İyi mi?”</span></p>
			<p class="paragraf"><span class="CharOverride-13">“Evet, iyi... gençlik işte” dedi rektör. “Aşırı miktarda Parasetamol almış. Neyse ki karaciğeri dayanıklıymış.”</span></p>
			<p class="paragraf"><span class="CharOverride-13">“İnanamıyorum, nasıl olur?” Azur oturduğu yere iyice çöktü, yüzünden tüm kan çekilmiş gibiydi.</span></p>
			<p class="paragraf"><span class="CharOverride-13">“Söylenen o ki... senin yüzündenmiş. İlişkiniz varmış. Kızı terk etmişsin.”</span></p>
			<p class="paragraf"><span class="CharOverride-13">“Ne?” Azur yumruk yemiş gibi sersemledi. “O mu söyledi bunları?”</span></p>
			<p class="paragraf"><span class="CharOverride-13">“Yok, pek sayılmaz. Kızın konuşacak hali yok şu anda” dedi rektör. “Şu sana dava açan oğlan, Troy söylüyor... Basına konuşmakla tehdit etti bizi. Canı sıkkın görünüyor, sana kafayı takmış. Yazılı ifadesi var elimde.”</span></p>
			<p class="paragraf"><span class="CharOverride-13">“Görebilir miyim?”</span></p>
			<p class="paragraf"><span class="CharOverride-13">“Korkarım hayır. Etik kuruluna gitmesi gerekiyor. Kurulun önüne çıkacaksın.”</span></p>
			<p class="paragraf"><span class="CharOverride-13">“Seni temin ederim ki Peri’yle aramda hiçbir şey yok. Aklımdan bile geçmedi böyle şey. Tek yapman gereken kıza dosdoğru sormak; gerçeği söyleyecektir.” </span></p>
			<p class="paragraf"><span class="CharOverride-13">“Bak Azur, sen çok iyi bir hocasın ama her şeyden önce bu okulun bir üyesisin. Üniversitemizin adının kirlenmesine izin veremeyiz. Yıllar içinde çok düşman edindiğini sen de biliyorsun.” Rektör şerisinden bir yudum aldı. “Medyayı tahayyül edebilirsin... Aç kurtlar gibi saldıracaklar bu hikâyeye.”</span></p>
			<p class="paragraf"><span class="CharOverride-13">“Lafı nereye getiriyorsun?”</span></p>
			<p class="paragraf"><span class="CharOverride-13">“Eee... biraz ara vermeyi düşünebilirsin belki diyorum. Bir süre ders vermesen... Şu mesele tavsayıncaya kadar. Kurul dosyayı incelesin, araştırmasını bitirsin, hüküm versin. Kız ifade verince düzelecek her şey. O zamana dek bu... </span><span class="metin-italik" xml:lang="tr-TR">skandalın</span><span class="CharOverride-13"> içyüzünü araştırmak zorundayız.”</span></p>
			<p class="paragraf"><span class="CharOverride-13">Azur rektörün yüzüne baktı, sorgulayan gözlerle. Sonra ayağa kalktı. “Leo, beni uzun zamandır tanırsın; asla etik dışı hareket etmedim. Evet, Şirin’le yakınlaştım ama o dersimi alırken değil asla. Benim öğrencim değil yani, aramızda hiçbir çıkar ilişkisi olmadı. Bunun dışında kimseyle ilişkim olmadı. Peri’ye elimi sürmedim.”</span></p>
			<p class="paragraf"><span class="CharOverride-13">Rektör de ayağa kalktı. “Dinle bak...”</span></p>
			<p class="paragraf"><span class="CharOverride-13">Azur araya girdi. “Troy’un ifadesi kasıtlı, art niyetli. Ne demişti Anaïs Nin? </span><span class="metin-italik" xml:lang="tr-TR">Hadiseleri olduğu gibi görmeyiz. Kendimiz gibi görürüz</span><span class="CharOverride-13">.”</span></p>
			<p class="paragraf"><span class="CharOverride-13">“Tanrı aşkına, Anaïs Nin bu koşullar altında alıntı yapacağın son insan olmalı.”</span></p>
			<p class="paragraf"><span class="CharOverride-13">“Peri’nin gerçeği söylemesini bekleyeceğim” dedi Azur. Üzgün, durgundu. “Zavallı kız, ne yapmış öyle kendisine?”</span></p>
			<p class="paragraf"><span class="CharOverride-13">Sonra da çıkıp gitti. Ağır ama kararlı adımlarla yürüyerek binadan ayrıldı. Sabahtan beri durmadan yağan yağmurun altında şehrin içlerine doğru ilerledi. Ayak izlerini yıkadı sular, damla damla...</span></p>
		</div>
	</body>
</html>