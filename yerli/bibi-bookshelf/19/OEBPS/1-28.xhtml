<html xmlns="http://www.w3.org/1999/xhtml">
	<head>
		<title>1-28</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-28" xml:lang="en-GB"><span class="bolum-baslik _idGenCharOverride-2">Bekâret kuşağı</span></p>
			<p class="alt20" xml:lang="en-GB"><span class="CharOverride-13">İstanbul, 2000</span></p>
			<p class="paragraf"><span class="CharOverride-13">Peri rüzgârlı bir geç sonbahar günü vardı İstanbul’a, abisinin düğünü için. Doğduğu şehri çok özlemişti –</span><span class="CharOverride-13"> burada yaşarken kendini ne kadar yalnız hissetmiş olursa olsun, uzaklarda daha da yalnızdı. Bavulunu yere koyduğu an uzun bir “yapılacaklar listesi” buldu karşısında: ziyaret edilecek akrabalar, alınacak armağanlar, bekleyen vazifeler.</span></p>
			<p class="paragraf"><span class="CharOverride-13">Peri şunu çok çabuk anladı ki, o yokken, Nalbantoğulları hanesindeki hava daha da ağırlaşmış, gerilim artmıştı. Evdeki gerginliğin bir sebebi, eskiden beri süregelen bildik meseleydi – annesi ile babasının arasındaki atışmalar. Ama yeni bir etken daha vardı: düğün hazırlıkları. Gelinin ailesi, </span><span class="metin-italik" xml:lang="tr-TR">biricik kızlarına layık</span><span class="CharOverride-13">, şatafatlı bir düğünde </span><span class="CharOverride-13">ısrar etmişti. Kiralanan salon son anda daha büyük bir mekânla değiştirilmişti; bu da daha fazla kişi davet edilmesi, daha fazla yemek sipariş edilmesi, neticede daha fazla para harcanması demekti. Yine de kimse tatmin olmamıştı. Aileler birbirlerine latif sözler söyleyip iltifatlarda bulunsalar da, nezaket cilasının altında yoğun bir hoşnutsuzluk vardı.</span></p>
			<p class="paragraf"><span class="CharOverride-13">Düğün gününün sabahı Peri, evi sarmalayan enfes kokularla uyandı. Mutfağa gittiğinde annesini, papatya desenleriyle kaplı bir önlük giymiş vaziyette, üç </span><span class="CharOverride-13">değişik börek yaparken buldu: ıspanaklı, peynirli, kıymalı. Selma insanüstü bir hızla hamur açıyor, yumurta çırpıyor, bir yandan temizlik yapıyor, yavaşlayacak gibi de görünmüyordu. </span></p>
			<p class="paragraf"><span class="CharOverride-13">Bu arada kızının geldiğini gören Mensur gözlerini gazetesinden –senelerdir okuduğu sol eğilimli günlük gazete– kaldırmadan homurdandı: “Pericim, söyle şu kadına, kendini boş yere helak ediyor!”</span></p>
			<p class="paragraf"><span class="CharOverride-13">“Pericim, esas sen söyle şu adama, bugün oğlu evleniyor, ama o hâlâ </span><span class="CharOverride-13">sandalyesinde oturmuş gazete okuyor” diye yapıştırdı hemen Selma. “İnsan bir yardım eder!”</span></p>
			<p class="paragraf"><span class="CharOverride-13">“Neye yardım edeyim?” diye itiraz geldi hemen. “Hiçbir şeye karıştırmıyor ki beni. Para harcamaya gelince, ver Mensur; karar almaya gelince, sus Mensur!”</span></p>
			<p class="paragraf"><span class="CharOverride-13">Peri iç geçirdi. “Çocuk gibisiniz ya; yorulmadınız mı didişmekten?”</span></p>
			<p class="paragraf"><span class="CharOverride-13">Cevap vermek yerine babası </span><span class="CharOverride-13">gazete sayfasını hışırdatarak çevirdi, annesi oklavayı hışımla hamurun üstüne indirdi. Tampon bölge oluşturmak ister gibi aralarındaki bir sandalyeye oturdu Peri. “Ee?” dedi. “Nasıldı kına gecesi?”</span></p>
			<p class="paragraf"><span class="CharOverride-13">Selma dudaklarını büzdü, cam gibiydi bakışları. “Kaçırdın. Orada olman gerekirdi.”</span></p>
			<p class="paragraf"><span class="CharOverride-13">“Gelemeyeceğimi söylemiştim” dedi Peri. “Derslerim vardı.</span><span class="CharOverride-13">”</span></p>
			<p class="paragraf"><span class="CharOverride-13">“Herkes seni sordu, haberin olsun. Arkamdan dedikodu ediyorlar, ‘Büyük oğul ortada yok, kız ortada yok; ne biçim aile bunlar?’ diyorlar.”</span></p>
			<p class="paragraf"><span class="CharOverride-13">Peri’nin abisi Umut, geleceğini söylediği halde son anda fikrini değiştirmişti. Hapisten çıktığından beri o küçük sahil kasabasında münzevi bir hayatı tercih ediyordu. Yüzünde, geçimini sağlamak için boyadığı deniz kabukları kadar kırılgan bir tebessümle, “evim” dediği kulübesinde turistler için ufak tefek şeyler yapıyordu. Geçmişte birkaç kez onu ziyarete gitmişlerdi. Her zaman kibardı ailesine karşı ama yabancı, ulaşılmazdı bir o kadar da. İstanbul’a dönmeyi arzu etmediği aşikârdı. İki çocuklu, dul bir kadınla beraber yaşıyordu (Selma bundan hiç hoşlanmasa da ses etmiyordu). Kadın, Umut’un ekseriya iyi olduğunu ama bazen </span><span class="metin-italik" xml:lang="tr-TR">“</span><span class="CharOverride-13">ruhsal sorunlar” yaşadığını söylüyordu; anlatt</span><span class="CharOverride-13">ığına göre Umut kollarında, bacaklarında, karnında kesikler açmıştı. “Kimseye zarar vermez” diyordu kadın, “ama kendine bir şey yapar diye korkuyorum.” Ne kadın açmıştı tam olarak ne kastettiğini, ne de Nalbantoğulları sormaya cesaret etmişti. Öyle bilgiler vardı ki bu dünyada, bilmemek daha emindi. </span></p>
			<p class="paragraf"><span class="CharOverride-13">“Anneciğim affedersin, gelebilecek olsam gelirdim” dedi Peri, Selma’nın gönlünü </span><span class="CharOverride-13">almaya çalışarak; onunla kavga etmeye niyeti yoktu. “Anlatsana, nasıldı?”</span></p>
			<p class="paragraf"><span class="CharOverride-13">“Ay, bildiğin kına gecesiydi işte, öyle ahım şahım bir şey değil” dedi Selma. “Ama karşılığında onları pırlanta yağmuruna tutmamızı bekliyorlar, o ayrı.”</span></p>
			<p class="paragraf"><span class="CharOverride-13">Selma, titiz bir muhasebeci gibi, Nalbantoğullarının cebinden çıkan her kuruşa karşılık, diğer ailenin ne kadar harcadığının; gelinin misafir listesine karşılık, damadın kaç </span><span class="CharOverride-13">kişi davet edeceğinin hesabını tutuyordu. Sanki aniden hayatlarının orta yerinde bir bakkal tartısı belirmişti; ailelerden birinin tartının bir kefesine koyduğu her ağırlık, diğer tarafça dengelenmek zorundaydı. Peri, annesinin bir yandan her şeyi mukayese edip yakınırken, bir yandan da gelinin annesiyle telefonda liseli kızlar gibi şakalaşıp kıkırdaşarak güle oynaya sohbet etmesini hayretle izliyordu. </span></p>
			<p class="paragraf"><span class="CharOverride-13">Ama masraflar bir yana, Selma gelininden memnundu. “Allah için, fevkalade bir hoca getirdiler kına gecesine” diye devam etti. “Bülbül gibiydi sesi! Herkesi ağlattı. Kız tarafı bizim yedi nesil ecdadımızdan daha dindar. Hocalardan, şeyhlerden geliyorlar.” Sözcükleri bastıra bastıra söylemişti ki kocasının kulağına gitsin.</span></p>
			<p class="paragraf"><span class="CharOverride-13">“Şahane!” diye karşılık verdi Mensur köşesinden. “Demek ki soylarında bir o kadar kâfir ve imansız var. Pericim, anlatsana annene, ‘diyalektik yasası’ diye bir şey var herhalde. Yadsımanın yadsınması. Her ilke karşıtını </span><span class="CharOverride-13">yaratır, her karşıt kendi dogmasını. Nerede fazla hacı hoca varsa, bir o kadar da günahkâr vardır illaki!”</span></p>
			<p class="paragraf"><span class="CharOverride-13">Selma kaşlarını çattı. “Peri, söyle şu adama, ipe sapa gelmez şeyler geveliyor yine.”</span></p>
			<p class="paragraf"><span class="CharOverride-13">“Baba, anne, kesin şunu lütfen” diye mırıldandı Peri bitkince. “Abim mutlu ya, iyi bir eş buldu ya, önemli olan bu.”</span></p>
			<p class="paragraf"><span class="CharOverride-13">Gerçi gelini yalnızca birkaç kez görmüştü. Gamzeli yanakları, hafif hafif kırpıştırdığı ela gözleriyle alımlı bir genç </span><span class="CharOverride-13">kadındı. Altın burma bileziklere düşkündü; biraz da utangaç. Başı örtülüydü. Peri sonradan öğrenmişti ki, kız başörtüsünü, </span><span class="metin-italik" xml:lang="tr-TR">Dubai tarzı</span><span class="CharOverride-13"> denilen şekilde bağlıyordu. Konuyu araştırmıştı. </span><span class="metin-italik" xml:lang="tr-TR">İstanbul tarzı </span><span class="CharOverride-13">meğer yuvarlak yüzlere daha iyi gidiyormuş; </span><span class="metin-italik" xml:lang="tr-TR">Dubai tarzı</span><span class="CharOverride-13"> oval yüzlere, </span><span class="metin-italik" xml:lang="tr-TR">Körfez tarzı da </span><span class="CharOverride-13">köşeli yüzlere. Devasa bir “İslami moda endüstrisi” gelişmişti. Ya yeni ortaya çıkmış olmalıydı ya da daha evvel Peri’nin gözünden kaçmıştı. “Özel tasarım türbanlar”dan “haşema”lara, </span><span class="CharOverride-13">“tesettür pantolonları”na kadar başlı başına bir moda akımı ve para basan koskoca bir sektördü.</span></p>
			<p class="paragraf"><span class="CharOverride-13">Babasının da dahil olduğu kimi laik/modern tanıdıklarının aksine, Peri’nin örtülü kadınlarla bir alıp veremediği yoktu. Şu dünyada herhangi birine kılık kıyafetinden dolayı ayrımcılık yapılması fikri bile tamamen yabancı geliyordu ona. İnsanların kafalarının üstünde ne olduğundan ziyade içinde ne olduğuna önem veriyordu. Ama işte tam da bu noktada kimselere söyleyemediği bir husus vardı. Evet, bunu ana babasına açmamıştı, hatta kendine bile itiraf etmekte zorlanıyordu ama Peri gelini beğenmiyordu. Zira kızın okumakla, kitaplarla hiç ilgisi yoktu. Eline kendiliğinden bir kitap almamıştı </span><span class="CharOverride-13">muhtemelen. Yan yana geldiklerinde onunla sohbet etmekte zorlanıyordu. Popüler televizyon dizilerine ya da kalça-basen-eriten-diyetler gibi Peri’nin zerrece ilgilenmediği konulara meraklıydı kızcağız. Tabii doğrusunu söylemek gerekirse, müstakbel kocası da gelinden daha az cahil değildi. Zaten Peri, abisi Hakan’ı da küçümsüyordu içten içe. Küçük abisiyle en son ne zaman şöyle kafa kafaya verip doğru dürüst bir şeyler konuştuklarını hatırlamıyordu bile.</span></p>
			<p class="paragraf"><span class="CharOverride-13">Şayet Peri’ninki bir nevi “entelektüel züppelik” ise, sadece gençlere yönelikti. Zira bilgi ve habere ulaşma konusunda genç nesil kadar şanslı olmayan yaşlıları hep ayrı tutuyordu. Onlara asla kızmıyordu. Ama kendi akranlarının, hele ki dergi-kitap alabilecek durumda olup da okumayanların, hatta klasik romanlara mobilyalarıyla uyumlu dekoratif eşya muamelesi yapanların sığlıklarına tahammül edemiyordu.</span></p>
			<p class="paragraf"><span class="CharOverride-13">“Eğer bir gün âşık olursam, kesin o kişinin beynine âşık olacağım” diye söz verdi kendisine. “Tipi ya da konumu umurumda değil, varsa yoksa aklı, zekâsı, birikimi.”</span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Düğün için kiralanan mekân, Boğaz’a nazır lüks bir otelin salonuydu. Saten masa örtüleri, ipek çiçekler, yaldızlı devasa fiyonklar giydirilmiş sandalyeler, kemerlerle ve şekerden el yapımı yapraklarla süslenmiş sekiz katlı </span><span class="CharOverride-13">bir pasta ve ortada ha bire renk değiştiren kristal bir ağaç. Peri, bunca şatafatın annesiyle babasının ceplerinde koca bir delik açtığının farkındaydı. Aldığı kısmi bursa rağmen, Oxford’daki masrafları –hele liranın sterlin karşısında değer kaybettiği hesaba katıldığında– zaten epeyce yük oluyordu aile bütçesine. İngiltere’ye döner dönmez yarı-zamanlı bir iş bulmaya karar verdi.</span></p>
			<p class="paragraf"><span class="CharOverride-13">Çok geçmeden konuklar gelmeye başladılar. Her iki tarafın akrabaları, komşuları –ve “çağırmazsak ayıp olur”</span><span class="CharOverride-13"> kategorisindekiler– koca salona sıralanmış süslü masalara yerleştiler. Yeni evliler gergin görünüyordu; damat herkese el sallıyor, gelinse hep yere bakıyordu; biri fazlasıyla taşkın, beriki fazlasıyla sessizdi. Gelin, gümüş sırma ve parlak dore taşlarla işlenmiş fildişi rengi taftadan, dantelli, uzun kollu bir gelinlik giymişti; katalogda “klas, göz kamaştırıcı tesettür gelinlik” diye tarif edilmişti bu model. Zarifti ama biraz kalıncaydı kumaş; spotların altında daha şimdiden ter döküyordu kızcağız. Siyah smokini içindeki damat sıcaklayınca ceketini çıkardı. Gelin için böyle bir seçenek yoktu. Konuklar birer birer yanlarına gelerek genç çifti tebrik ettiler; altınlar ve lira, dolar, avro cinsi banknotlar taktılar. Kızın gelinliği kısa sürede o kadar çok para ve altınla kaplandı </span><span class="CharOverride-13">ki, fotoğraf çektirmek için ayağa kalktığında çılgın bir heykeltıraş elinden çıkma tuhaf bir heykel gibiydi.</span></p>
			<p class="paragraf"><span class="CharOverride-13">Bu arada amatör bir müzik grubu bir kenarda çalıyordu. Anadolu türkülerinden sevilen Beatles şarkılarına uzanan bir yelpazeden seçmişlerdi melodilerini. Araya ne kadar uyumsuz olsa da kendi parçalarından bir ikisini de sıkıştırmaktı niyetleri. Ne de olsa rock grubuydular, para için çalıyorlardı düğünlerde. Kız tarafının itirazlarına rağmen salonun bir köşesinde alkol servisi yapılıyordu. Mensur inat etmiş, eğer şarap-rakı olmazsa oğlunun en mutlu gününde bulunmamakla tehdit etmişti herkesi. Konukların çoğu alkolsüz içeceklere meyletse de barın yerini keşfedenlerin sayısı hiç de az değildi. Bu bölgeye ilk ayak basanlardan biri de gelinin amcası </span><span class="CharOverride-13">olmuştu üstelik. Adam kadehleri öyle hızla deviriyordu ki bu gidişle zilzurna sarhoş olacaktı; gecenin, Mensur’u en keyiflendiren ayrıntılarından biri buydu.</span></p>
			<p class="paragraf"><span class="CharOverride-13">Peri diz boyu, mavi-yeşil bir elbise giymişti. Kuaför ona öyle koca bir topuz yapmıştı ki kafasının ağırlık merkezi değişmişti. Şimdi konuklarla tek tek konuşması, bol bol gülümsemesi gerekiyordu. Kaçacak delik arıyordu. Bir yandan çocukları sevip yaşlıların ellerini öper, akranlarının gevezeliklerini dinlerken, genç bir adamın gözlerini dikmiş ona baktığını fark etti. Canı sıkıldı, rahatsız oldu. Delikanlı </span><span class="CharOverride-13">ha bire süzüyordu Peri’yi. Öyle uzaktan, nazikçe beğenisini ifade eden ve orada da duran, geri çekilen bir bakış değildi bu. Talep eden, ısrar eden, hükmeden bir bakıştı. Ne kadar saldırgan, nasıl da kabaydı. Göz göze geldiklerinde Peri hoşnutsuzluğunu belli etmek için kaşlarını çattı. Ama delikanlı sanki karşılık almış gibi küstahça gülümsedi ve bakmaya devam etti. </span></p>
			<p class="paragraf"><span class="CharOverride-13">Yarım saat sonra Peri tuvalete giderken aynı genç adam birden yolunu kesti. Kolunu Peri’nin geçişini engelleyecek şekilde duvara dayadı. “Tam bir peri gibisin” dedi. “Annenler ismini doğru koymuş besbelli.”</span></p>
			<p class="paragraf"><span class="CharOverride-13">Peri kanının tepesine sıçradığını hissetti; kelimeler paldır küldür dökülüverdi ağzından. “Yahu kim verdi sana böyle konuşma hakkını? Gözlerini diktin bakıyorsun saatlerdir, ne hakkın var?”</span></p>
			<p class="paragraf"><span class="CharOverride-13">Delikanlı afallamıştı, gözlerini kırpıştırdı. Kolunu zar zor indirdi. Az önce yüzünü kaplayan o kendinden emin sırıtışın yerini bariz bir husumet almıştı. “Kibirlidir demişlerdi senin için, dinleseymişim. Oxford’a gidiyorsun diye bizi beğenmiyorsun!”</span></p>
			<p class="paragraf"><span class="CharOverride-13">“Ne alakası var bunun Oxford’la?”</span></p>
			<p class="paragraf"><span class="CharOverride-13">“Küstah kaltak” diye fısıldadı adam, kısık ama Peri’nin duyabileceği bir sesle. Sonra da yürüyüp gitti.</span></p>
			<p class="paragraf"><span class="CharOverride-13">Kalakaldı </span><span class="CharOverride-13">Peri. Sarsılmış ve afallamış halde bir başına dikildi. Ne kadar kolay mekik dokuyordu ifrat ile tefrit arasında insanlar – ama bilhassa bu topraklardaki erkekler. Doğu diyarında erkek kalbi, tıpkı sarkaç ucundaki küre gibi bir uçtan bir uca savruluyordu. Abartılı hayranlık ile abartılı hor görme arasında gidip geliyordu; daha dün “tutku” olan duygular anında “nefret”e dönüşüyordu. Hep “taşkınlık”</span><span class="CharOverride-13"> üzerine kuruluydu erkeklerin karşı cinsle münasebetleri. Deli divane aşırı âşık oluyor, aşırı arzuluyor, kendi istedikleri olmazsa bu sefer de aşırı tepki verip nefret ediyorlardı – hep ama hep aşırıydı. </span></p>
			<p class="paragraf"><span class="CharOverride-13">Salona geri döndüğünde, gelinle damadı herkesin dört gözle beklediği danslarını</span><span class="CharOverride-13"> ederken buldu Peri. Her yandan üstlerine abanan düzinelerce gözün baskısı altında, baston yutmuş gibi dik sırtları ve kaskatı elleriyle, birbirlerine doğru dürüst dokunmadan tutunarak beraberce salınıyorlardı; aynı hipnotizmanın içine sıkışıp kalmış iki uyurgezer gibiydiler. Aralarında en ufak bir çekim olmadığını o an fark etti Peri. Üzüldü. Demek bu da bir aşk evliliği değildi – </span><span class="CharOverride-13">daha niceleri gibi. </span></p>
			<p class="paragraf"><span class="CharOverride-13">Peri’nin içinde sakladığı kadınla olması beklenen kişi arasında bir uçurum açılıyordu. Geldiği çevreyle seçmeyi istediği yaşam tarzı arasında kapanmaz bir mesafe vardı. Ama kararlıydı. O böyle bir gelin olmayacaktı. Annesinin hayatını tekrarlamayacaktı.</span></p>
			<p class="paragraf"><span class="CharOverride-13">“Belki de asla buralardan biriyle evlenmemeliyim” diye düşündü aniden. Bu fikir öyle tuhaf ve tersti ki ona öğretilen her şeye, birileri ne düşündüğünü </span><span class="CharOverride-13">gözlerinden okur diye korkarak bakışlarını yere indirmek zorunda kaldı. Evet, kocasını farklı bir kültürden seçecekti. Ne kadar uzak olursa o kadar iyi. Bir Eskimo en iyisi! Aqbalibaaqtuq adında biri. </span></p>
			<p class="paragraf"><span class="CharOverride-13">Ana babasının tepkilerini hayal ederek gülümsedi. Babası Eskimo damadını iki tek atmaya davet ederdi herhalde; balık kafası çorbası, fok etinden yeni mezelerle. Bu arada annesi adamı Müslüman yapmakta ısrar ederdi tabii. Sünnet de ettirirlerdi. Aqbalibaaqtuq olurdu Abdullah; sonra abisi Hakan,</span><span class="CharOverride-13"> Eskimo’yu alır, dışarı çıkarırdı, yol yordam öğretmek için; hele bir de kahvehanelerde yanlış tiplerle vakit geçirirse, başlardı o da çok geçmeden buralı erkeklerin nicesi gibi davranmaya; sırf pipisi olduğu için ayrıcalıklar, öncelikler talep etmeye. Peri ile Aqbalibaaqtuq’un kutup aşkı, ataerkil geleneklerin hararetine dayanamaz, erir giderdi. </span></p>
			<p class="paragraf"><span class="CharOverride-13">Gece yarısını geçe düğün noktalandı. Kalan konuklar birer birer veda edip orkestra üyeleri de toplanıp çıkınca geriye sadece yakın aile fertleri kaldı. Ertesi sabah, yeni evliler bir haftalık balayına çıkacaklardı. Akdeniz kıyısında, harem-selamlık plajları, SPA’</span><span class="CharOverride-13">ları ve diskolarıyla bilinen ve bu yüzden epeyce tartışma konusu olan, lüks bir otele gideceklerdi. </span></p>
			<p class="paragraf"><span class="CharOverride-13">Ama bu geceyi, hem Selma çok ısrar ettiği için, hem de kolaylık olur diye, Nalbantoğullarının evinde geçireceklerdi. Gelinin şehrin diğer yanında yaşayan annesiyle babası da davet edilmişti. Böylece, ellerinde çantalar, sepetler ve ipekten bir buketle, hep beraber doluştular minibüse. Yılın bu vakti için beklenmedik derecede soğuktu hava; bora, intikam peşindeki mağdur bir ruh gibi vuruyordu camlara. </span></p>
			<p class="paragraf"><span class="CharOverride-13">Minibüs yağmurun kayganlaştırdığı sokaklarda hızla ilerlerken, Peri gelinin annesinin çantasından kırmızı bir kurdele çıkarıp kızının beline bağladığını fark etti. Bekâret kuşağı. Peri usulca iç çekti. Gene de fazla üzerinde durmadı; yanında oturan abisiyle akşam hakkında sohbet etmeye çalıştı. Ama ketumdu Hakan. Alnı </span><span class="CharOverride-13">hafifçe terlemişti, yorgun ve gergin görünüyordu. Peri de çok geçmeden sustu, düşüncelere daldı. </span></p>
		</div>
	</body>
</html>