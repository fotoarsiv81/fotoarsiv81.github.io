<html xmlns="http://www.w3.org/1999/xhtml">
	<head>
		<title>1-12</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-12" xml:lang="en-GB"><span class="bolum-baslik _idGenCharOverride-2">Azrail’le tango</span></p>
			<p class="alt20" xml:lang="en-GB"><span class="CharOverride-13">İstanbul, 1990’lar</span></p>
			<p class="paragraf"><span class="CharOverride-13">Peri on bir yaşına girdiğinde, annesi nicedir gönlünde yatan emeli gerçekleştirmek üzere hacca gitti. Büyük abi hâlâ hapiste olduğundan, küçük abi de o günlerde kim bilir kimlerle takıldığından, ev Peri’yle babasına kaldı. Kendi yemeklerini pişiriyor (öğlenleri köfte-patates, akşamları köfte-makarna), bulaşıkları yıkıyor (yalap şalap), televizyonda canları ne isterse onu seyrediyorlardı. Tatil gibiydi bir nevi. </span></p>
			<p class="paragraf"><span class="CharOverride-13">Peri bir sabah karın ağrısıyla uyandı. Bunca köftenin buna sebep olduğunu sandı önce, mö</span><span class="CharOverride-13">nüyü değiştirseler iyi olacaktı. Ama banyoya girdiğinde bir sürprizle karşılaştı</span><span class="CharOverride-13">: iç çamaşırında kan damlaları. Böyle bir şeyin olacağını öğ</span><span class="CharOverride-13">renmişti hem kitaplardan, hem mahallede yaşça büyük kızlardan. Onları kendi aralarında fısıldaşı</span><span class="CharOverride-13">rken duymuştu. “Ay gene teyzem geldi ziyarete” diye yakınırlardı üstü kapalı. “</span><span class="CharOverride-13">Arkama baksana” derlerdi birbirlerinin önüne geçerek. Bu kadar erken beklemiyordu ama Peri. On dört yaşında filan olacağını sanmıştı</span><span class="CharOverride-13">. O zamana kadar bunu annesinden saklamalıydı. Eski bir çarşafı alıp kesti. Yıkayıp kurutarak senelerce tekrar tekrar kullanabilirdi. Böylece bir sı</span><span class="CharOverride-13">r daha edinmişti. </span></p>
			<p class="alt20" xml:lang="en-GB"><span class="CharOverride-13">  </span></p>
			<p class="Paragraph20">Selma iki hafta sonra döndü. Güneşten yanmış, zayıflamıştı. Kendini kanepeye attığı gibi seyahatini anlatmaya başladı. </p>
			<p class="paragraf"><span class="CharOverride-13">“Geçen sene yaya tünelindeki izdihamdan sonra Suudiler daha dikkatliler artık” dedi Selma. “Ama salgınları önleyemiyorlar. Öyle hasta oldum ki öleceğimi sandım!”</span></p>
			<p class="paragraf"><span class="CharOverride-13">“Aman iyi ki ölmedin hanım, yoksa ne yapardım sensiz” dedi Mensur.</span></p>
			<p class="paragraf"><span class="CharOverride-13">“Allah’a şükür evimdeyim” dedi Selma iç çekerek. “Gerçi kurtulamasaydım, orada gömülürdüm, mübarek topraklarda.”</span></p>
			<p class="paragraf"><span class="CharOverride-13">“İstanbul’da mezarlıklarımızın manzarası daha güzel” dedi Mensur muzipliğe devam ederek. “Taze deniz havamız var hem. Medine’de gömülsen bir hurma ağacına can verecektin. Halbuki İstanbul’da sakız, ıhlamur, akçaağaç... ne istersen var. Yasemin dibine gömülmek en iyisi. Yıl boyu parfüm püfür püfür.”</span></p>
			<p class="paragraf"><span class="CharOverride-13">Kocasının ileri geri sözleri ateşten sıçrayan kıvılcımmış gibi irkildi Selma. </span></p>
			<p class="paragraf"><span class="CharOverride-13">Onların gene takışmalarından korkan Peri hemen araya girdi: “Bavulunda ne var annecim? Bize bir şey getirdin mi?”</span></p>
			<p class="paragraf"><span class="CharOverride-13">“Getirmez olur muyum? Koca Mekke’yi taşıdım” oldu yanıt. </span></p>
			<p class="paragraf"><span class="CharOverride-13">Peri ile Mensur heyecanlandılar; hevesli iki çocuk gibi ışıldadı yüzleri. Paketler birer birer açıldı: hurmalar, ballar, misvaklar, kolonyalar, seccadeler, başörtüleri, minik zemzem şişeleri...</span></p>
			<p class="paragraf"><span class="CharOverride-13">“Nerden biliyorsun bu sıvının kutsal olduğunu?” diye sordu Mensur şişelerden birini sallayarak. “Birilerine tescil ettirdin mi? Musluk suyu satmış olabilirler.”</span></p>
			<p class="paragraf"><span class="CharOverride-13">Selma şişeyi kapıp açtı, bir yudumda içip bitirdi. “Bu saf zemzem ama senin aklın temiz değil efendi! Zemzem sana ne yapsın?”</span></p>
			<p class="paragraf"><span class="CharOverride-13">“Aman iyi, peki.” </span><span class="CharOverride-13">Mensur omuz silkti.</span></p>
			<p class="paragraf"><span class="CharOverride-13">Peri kenarda duran koca bir kutuyu işaret ederek sordu: “Bu ne anne?”</span></p>
			<p class="paragraf"><span class="CharOverride-13">Kutudan bir sürpriz çıktı: altında sarkacı, iki yanında minareleri olan, cami şeklinde, bronz bir duvar saati. Dünya üstündeki bin şehirde ezan vaktini gösterecek şekilde programlandığını anlattı Selma. Sonra da oturma odasının kıbleye bakan duvarında bir çiviye, Atatürk portresinin tam karşısına astı. </span></p>
			<p class="paragraf"><span class="CharOverride-13">“Evimde, çatımın altında cami istemem” dedi Mensur kaşlarını çatarak.</span></p>
			<p class="paragraf"><span class="CharOverride-13">“Öyle mi? Ama ben çatımın altında bir imansızla yaşamak zorundayım” diye yapıştırdı cevab</span><span class="CharOverride-13">ı hemen Selma. </span></p>
			<p class="paragraf"><span class="CharOverride-13">“Bana bak hanım, şu anda işlediğim ne günah varsa yarısı senin boynuna. O tuhaf nesneyi getirmeseydin ben de bu duruma düşmezdim. Cami taklidi yapan saat mi olur? Daha neler! İndir şunu!”</span></p>
			<p class="paragraf"><span class="CharOverride-13">“İndirmiyorum” diye bağırdı Selma. “Beğenmişim, parasını ödemişim, kutsal topraklardan ta buralara taşımışım. Oralarda hastalandım, neredeyse ölüyordum. Hacıyım ben artık, biraz saygı göster!”</span></p>
			<p class="paragraf"><span class="CharOverride-13">Peri, annesinin babasına bağırdığını </span><span class="CharOverride-13">ilk kez işitiyordu. Yıllardır isyan yöntemi ya sabırla susmak ya da alçak sesle iğneli sözler söylemekten ibaret olan bir kadından böyle yüksek perdeden bir protesto duymak onu şaşırtmıştı. Sonunda duvar saati olduğu yerde kaldı ama alarmını hiç açmamak kaydıyla. Bu orta yol kimseyi memnun etmeyecekti.</span></p>
			<p class="paragraf"><span class="CharOverride-13">Mensur günün geri kalanında derin bir somurtkanlığa gömüldü. Ona göre mesele din değil, inanç değil, kuşatılmışlıktı. Kendini etrafı kuşatılmış hissediyordu. Yaşam tarzını sürekli savunmak durumundaydı, d</span><span class="CharOverride-13">ört yanı kalabalık ordularla çevrilmiş minicik bir ada devleti gibi. </span></p>
			<p class="paragraf"><span class="CharOverride-13">Aynı akşam elektrikler kesiliverdi pat diye. Atatürk portresi ile ezanlı saat arasında, tek başına oturdu Mensur rakı masasında. Solgun yüzüne mum ışığının gölgeleri düşüyordu. Çok geçmeden kendini iyi hissetmediğini söyledi. Sanki görünmez bir varlığı selamlar gibi elini kalbine götürdü, başını yana eğdi ve yığılıp kaldı. </span></p>
			<p class="paragraf"><span class="CharOverride-13">Kalp krizi geçiriyordu. </span></p>
			<p class="paragraf"><span class="CharOverride-13">Peri, hayatı boyunca o meşum geceyi unutmayacaktı. Her geçen dakika biraz daha karardı hava, çöktü omuzlarına. Babasının alnını masaya çarparak cansız bir manken gibi yere devrilişini, oradan kanepeye taşınışını, sonra bir sedyeye konarak ambulansa götürülüşünü, acil servise yetiştirilişini, her yanı bipleyen makinelerle dolu bir müdahale odasına alınışını izledi korkuyla. Çocuktu daha ve tek düşünebildiği bunun bir ceza olup olmadığıydı. Yoksa duvar saatine laf etti diye kızmış mıydı Tanrı,</span><span class="CharOverride-13"> babasına? Yanı başında gözyaşı döken annesine sormayı düşündüyse de vazgeçti. Kadının verebileceği cevaptan ürktü. Bu muydu yani Yaradan’ın yolu yöntemi? Önce, insanın konuşup şaka yapmasına, kendisi olmasına izin veriyor, sonra da “Vay sen misin uluorta konuşan?” diye bedelini mi ödetiyordu acaba? Ne kadar korkutucu bir şeydi Tanrı’yı böylesine intikamcı, katı, cezalandırıcı bir varlık olarak algılamak. Tanrı’nın dili sevginin dili miydi, yoksa korkunun dili mi?</span></p>
			<p class="paragraf"><span class="CharOverride-13">Peri’yle Selma hastanedeki bekleme odasında, yıpranmış bir kanepede saatlerce oturdular o gece. Ay ışığı</span><span class="CharOverride-13"> huzmesi pencereleri delip içeri sızıyor, floresan lambaların nahoş parlaklığına karışıp yok oluyordu. Televizyon açıktı ama sesi kısıktı. Ekranda, kırmızı parlak elbiseli bir kadın çarkıfeleği döndürdü, “iflas”ta durduğunu görünce düş kırıklığına uğradı. Etrafta programı seyreden tek kişi olan posbıyıklı, iriyarı nöbetçi temizlik görevlisi kahkaha attı. Başkalarının kaybedişlerine sevinenlerdendi.</span></p>
			<p class="paragraf"><span class="CharOverride-13">“Gidip namaz kılacağım”</span><span class="CharOverride-13"> dedi Selma usulca.</span></p>
			<p class="paragraf"><span class="CharOverride-13">“Ben de gelebilir miyim?”</span></p>
			<p class="paragraf"><span class="CharOverride-13">Bu soruyu beklercesine Selma gözlerini kızına dikti. “İyi olur. Allah çocukların dualarını kabul eder.”</span></p>
			<p class="paragraf"><span class="CharOverride-13">Uysalca başını salladı Peri. Okulda ezberletilen bir iki duadan başkasını bilmiyordu gerçi, daha önce namaz kılmamıştı. Annesi öğretmek istediğinde direnmişti. Babasının kızıydı o. Mensur –karısının aksine–</span><span class="CharOverride-13"> dualarını kısa, kişisel ve törensellikten uzak tutardı. Ama işte şimdi annesinin suyuna gitmeye hazırdı Peri. Çünkü hani olur da sevgili babası Tanrı’yı kızdırdıysa, elinden geldiğince durumu telafi etmek istiyordu. </span></p>
			<p class="paragraf"><span class="CharOverride-13">Hastane lavabolarında abdest aldılar. Su soğuktu ama Peri şikâyet etmedi. Bekleme odasının bir köşesini kullandılar. Televizyon hâlâ açıktı ve kırmızı</span><span class="CharOverride-13"> pullu elbiseli kadın hâlâ azimle çeviriyordu çarkıfeleği. </span></p>
			<p class="paragraf"><span class="CharOverride-13">Seccadeleri olmadığından hırkalarını yere serdiler. Annesi ne yaparsa, gecikmeli bir yankı gibi tekrarlıyordu Peri. Selma ellerini göğsünün üstünde kavuşturunca o da aynısını yaptı. Selma öne eğildi, doğruldu, secdeye vardı; Peri de aynen. Arada bir fark vardı yalnız. Annesinin dudakları sürekli kıpırdanırken Peri’ninkiler hareketsizdi. Bunun Allah’ın hoşuna gitmeyebileceği geldi birden çocuğun aklına. Sessiz bir dua olmazdı ki! Boş bir mektup gibi. İçinden hiçbir şey çıkmayan bir zarf. Bir şeyler demesi gerektiğine karar verdi. Ve biraz kafa yorduktan sonra şunları</span><span class="CharOverride-13"> söyledi çocuk:</span></p>
			<p class="alt20" xml:lang="en-GB"><span class="CharOverride-13">  </span></p>
			<p class="Paragraph20"><span class="metin-italik" xml:lang="tr-TR">“Sevgili Allahım,</span></p>
			<p class="paragraf"><span class="metin-italik" xml:lang="tr-TR">Annem diyor ki her an gözün üzerimdeymiş. Teşekkür ederim... Bu iyi bir şey, ama biraz huzursuz edici, çünkü bazen odamda yalnız kalmak istiyorum. Neyse. Annem diyor ki her şeyi –kendi kendime konuştuklarımı da– duyuyormuşsun. Kafamın içindeki düşünceleri bile. Bütün olup biteni görüyormuşsun. Düşündüm de, bizim gözlerimiz küçük; göz kırpmamız bir iki saniye sürüyor. Oysa senin gözlerin kocamandır herhalde; göz kırpman en azından bir saat sürer. İyi bir adam benim babam. Hayatta en çok sevdiğim, saydığım insan. Kalbi tertemiz. Eğer herhangi bir günah işlediyse görmesen olmaz mı? Gözlerini kırpabilir misin babama baktığın zaman?</span></p>
			<p class="paragraf"><span class="metin-italik" xml:lang="tr-TR">Hem ben birilerine kızdığımda babam, ‘Sen bebek değilsin, affedebilirsin’ der hep. Eğer sen de –yani siz de– babama kızgınsan, ne olur onu affedip iyileştirebilir misin? Söz veriyorum her gece dua edeceğim bundan sonra.</span></p>
			<p class="paragraf"><span class="metin-italik" xml:lang="tr-TR">Amin.</span></p>
			<p class="paragraf"><span class="metin-italik" xml:lang="tr-TR">Not: Annemin şu anda duasında neler dediğini bilmiyorum, ama şayet babam hakkında kötü şeyler söylüyorsa lütfen onu da duymazdan gelir misin?”</span></p>
			<p class="alt20" xml:lang="en-GB"><span class="CharOverride-13">  </span></p>
			<p class="Paragraph20">Hırkasının üstünde oturan Peri, annesinin başını sağa sola çevirip ellerini yüzüne sürerek namazı bitirdiğini gördü. O da aynısını yaparak mektubunu mühürledi.</p>
			<p class="alt20" xml:lang="en-GB"><span class="CharOverride-13">  </span></p>
			<p class="Paragraph20">Ertesi sabah, Mensur yatağında sırtı yastıklarla beslenmiş halde oturuyor, ziyaretçileriyle şakalaşıyordu. Birkaç gün sonra yüklü bir fatura ve kalp piliyle çıktı hastaneden. İçkiyi bırakması, çayı açık içmesi, stresten uzak durması tembihlenmişti; sanki “stres” dediğin eve davet etmekten vazgeçebileceğin sevimsiz bir misafirdi. Her halükârda dinlemedi Mensur. Azrail’le tango yapmış biri olarak korkacak bir şeyi kalmadığını söyledi.</p>
			<p class="paragraf"><span class="CharOverride-13">Bu imge de girecekti Peri’nin uykularına bundan sonra: Babasının tuhaf, oynak, tüyler ürpertici bir müzik eşliğinde bir iskeletle –kendi iskeletiyle– dans edişini görecekti sık sık rüyalarında.</span></p>
		</div>
	</body>
</html>