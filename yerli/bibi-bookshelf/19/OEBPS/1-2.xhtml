<html xmlns="http://www.w3.org/1999/xhtml">
	<head>
		<title>1-2</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta" id="_idParaDest-2" xml:lang="en-GB"><span class="bolum-baslik _idGenCharOverride-2">Çanta</span></p>
			<p class="alt20" xml:lang="en-GB"><span class="CharOverride-13">İstanbul, 2016</span></p>
			<p class="paragraf"><span class="CharOverride-13">Sıradan bir sonbahar gü</span><span class="CharOverride-13">nüydü İstanbul’da, birini öldürebileceğini anladığında. Bu hikâye, diğerlerinden pek de farkı olmayan, kurşun gibi ağır ve fazlasıyla sakin bir ak</span><span class="CharOverride-13">şamüstü başladı. Şu dünyada en munis ve en cici bici kadınların bile zorda kaldıklarında küplere binip, fırtınalar estirebileceklerini tecrübeyle öğrenmişti. Hiç kimse, en aklıselim görünenler dahi, delilikten muaf değildi. Kendini ne munis, ne de cici bici saydığından, kontrolden çıkma potansiyelinin o tür kadınlara nazaran katbekat fazla olduğunun bilincindeydi. Ama doğrusu tuhaf kelimeydi şu “potansiyel.” Bir zamanlar, “Müsl</span><span class="CharOverride-13">üman coğrafyanın en Batılılaşmış, demokrat ve laik ülke modeli” olacağı zannedilen T</span><span class="CharOverride-13">ürkiye, en nihayetinde, gerçekleşmemiş potansiyeller diyarı değil miydi? Kim bilir belki onun da delilik ihtimali, aynen öyle, gerçekleşmeden tavsar giderdi.</span></p>
			<p class="paragraf"><span class="CharOverride-13">Neyse ki hayat </span><span class="CharOverride-13">–ya da kimilerine göre kader, hani tüm olmuş ve olacakların önceden yazıldığı söylenen o levhimahfuz– onu vahim hatalar işlemekten esirgemişti. Bunca yıldır dürüst ve düzgün yaşamıştı. Ara sıra yaptığı dedikodular ve başkalarını mutlu etmek için söylediği beyaz yalanlar hariç, kimseye zararının </span><span class="CharOverride-13">dokunduğunu sanmıyordu. Zaten şu dedikodu müessesesini günahtan saymasalar isabet olurdu. Ne de olsa o kadarcığını herkes yapıyordu – şayet minik dedikodular ciddi ciddi günah sayılacaksa, cehennemin çukurları ağzına kadar dolar taşardı herhalde. Bu açıdan yüreği rahattı. Doğrusu, onun esas derdi insanlarla değil, Tanrı’ylaydı. Uğraştığı biri varsa gene O. Sorguladığı biri varsa gene O. Neyse ki Tanrı, her ne kadar kolay kızdığı söylense ve talepkârlığıyla maruf olsa da asla incinmez, incitilemezdi. </span></p>
			<p class="paragraf"><span class="CharOverride-13">Bazen merak eder sorardı</span><span class="CharOverride-13"> kendine: Kime “altın kalpli” deriz sahi? Herkese karşı ve asla yalpalamadan iyi olmak, iyi kalmak mümkün mü? En âlicenap fertlerin bile kötülük ettikleri olmaz mı – bilerek ya da bilmeyerek.</span></p>
			<p class="paragraf"><span class="CharOverride-13">Ailesinin ve arkadaşlarının gözünde </span><span class="metin-italik" xml:lang="tr-TR">iyi</span><span class="CharOverride-13"> bir insandı Nazperi Nalbantoğlu  – sevenlerinin kullandığı adıyla Peri. Bilinçli bir yurttaştı. Hayır kurumlarını </span><span class="CharOverride-13">destekler, Alzheimer hakkında farkındalık yaratmak için didinir, muhtaç durumdaki aileler için para toplar, huzurevlerini ziyaret edip, oradaki kimsesiz yaşlılarla tavla oynar, bilerek kaybederdi. İstanbul’un mebzul sayıdaki sokak kedileri için çantasında mama taşır, hatta zaman zaman masraflarını kendi cebinden karşılayarak onları kısırlaştırır, çocuklarının okul durumunu yakinen takip eder, kocasının patronu ve iş </span><span class="CharOverride-13">arkadaşları için davetler verip, şık sofralar kurar, ramazan ayında –genellikle başında ve sonunda– oruç tutar, aradaki günleri bazen çaktırmadan atlar, her Kurban Bayramı’nda muhakkak kınalı bir koyun adardı. Ne vakit sokakta yere tüküren, parkları </span><span class="CharOverride-13">kirleten ya da süpermarkette sırayı bozan birilerini görse, içten içe onları ayıplar, bazen de dayanamayıp uyarırdı. Velhasıl dışarıdan bakınca sadece iyi bir insan değil, aynı zamanda iyi bir eş, iyi bir anne, iyi bir ev kadını, iyi bir vatandaş, iyi bir modern ve laik Müslüman’dı. </span><span class="CharOverride-13">Bu ülkenin şaşmaz çelişkilerini adeta bünyesinde toplamıştı. Bünyesinde ve geçmişinde. Peri’nin yaşam hikâyesi biraz da Türkiye’nin hikâyesiydi. Peri’nin akıl karışıklığı, Türkiye’nin yaşadığı</span><span class="CharOverride-13"> akıl karışıklığından farklı değildi. </span></p>
			<p class="paragraf"><span class="CharOverride-13">Zaman, usta bir terzi gibi kusursuzca dikmişti Peri’nin hayatını sarmalayan iki kumaşı; etrafın onun hakkında düşündükleri ile onun kendisi hakkında düşündüklerini. İnsanların üstünde bıraktığı izlenim ile öz-algısı kusursuzca ö</span><span class="CharOverride-13">rtüşmüştü; öyle ki Peri artık günlerinin ne kadarının başkalarının istekleri, ne kadarının kendi istekleri doğrultusunda şekillendiğini bilemez hale gelmişti. Bazen bir kova sabunlu su alıp sokakları, meydanları, devlet binalarını, bilhassa TBMM çatısı altında kavga edenleri ve hatta eli değmişken, elâlemin kem dilini yıkamak geliyordu içinden. Temizlemek istediği o kadar çok kir pasak, düzeltmek istediği öyle çok hata vardı ki... Peri, kendi dışındaki dünyayı kıyasıya sorgulardı ama en büyü</span><span class="CharOverride-13">k çuvaldızı zatına saklardı. Ha bire kendini didikleyen, eleştiren kadınlardandı. Bu yüzden işte, bu yüzden, otuz beş yaşının doruğundayken, durmuş oturmuş, saygın bir hatun addedilirken, üstelik böyle sıradan bir günde, en son beklediği şey, birdenbire ruhundaki boşlukla yüzleşmekti. </span></p>
			<p class="paragraf"><span class="CharOverride-13">Sonra, nice sonra, “Bütün bunlar trafik yüzünden oldu” </span><span class="CharOverride-13">diyecekti. Koca şehir devasa bir inşaat sahasına dönüvermişti. İstanbul kontrolsüz büyümüştü ve genişlemeye devam ediyordu – bu canım şehr-i şehir, sindirebileceğinden fazlasını mideye indirdiğini fark etmeden, hâlâ etrafta yiyecek arayan şişkin bir Japon balığını andırıyordu. Peri, o meşum akşama dönüp baktığında, şayet trafik öyle umutsuzca kördüğüm olmasa, hafızasının uzun zamandır uykuda olan kısımlarını uyandıran olaylar zincirinin asla ortaya çıkmayacağına kanaat getirecekti.</span></p>
			<p class="paragraf"><span class="CharOverride-13">Kırk dakikadan fazladır, yan koltukta oturan kızıyla beraber, trafikte milim milim ilerliyorlardı. Ötede bir yerlerde kamyon devrilmiş, iki şeritli yol bire inmişti. Her markadan araç arasında sıkışmış vaziyette bekliyorlardı. Trafik, kötü ellere düşmüş sihirli bir değnek gibiydi; dakikaları saatlere, insanları vahşilere, akıl kırıntılarını düpedüz çılgınlığa dönüştüren. İstanbul’un umurunda değildi elbette. Zamandan, keşmekeşten ve çılgından bol bir şey yoktu onda nasılsa. Belli bir eşikten sonra pek bir şey fark etmiyordu zaten – ha bir saat az olmuş, ha bir saat fazla; ha bir karmaşa az, ha bir deli fazla.</span></p>
			<p class="paragraf"><span class="CharOverride-13">Delilik, kafa yapan bir madde gibi akıyordu şehrin damarlarında. Her gün milyonlarca İstanbullu, bir doz daha alıyordu bu serumdan. Birbirleriyle tek kelime etmeyen, selamlaşmayan, bir lokma ekmeklerini paylaşmayan insanlar, deliliklerini paylaşıyorlardı farkında bile olmadan. “Topluca akıl yitirme” diye bir şey vardı. Kolektif bilinç kaybı. Eğer aynı halüsinasyonu yeterli sayıda göz görürse, artık halüsinasyon değil, hakikat sayılıyordu; eğer aynı </span><span class="CharOverride-13">acı gerçeğe yeterli sayıda insan gülümserse, acınası olmaktan çıkıp, komik bir şakaya dönüşüyordu. </span></p>
			<p class="paragraf"><span class="CharOverride-13">“Tırnaklarını yemeyi keser misin artık!” diye çıkıştı Peri birdenbire kızına. “Kaç kere söylemem lazım?”</span></p>
			<p class="paragraf"><span class="CharOverride-13">“Ya anne sana ne! Benim değil mi tırnak?” dedi Deniz ve aralarında duran kâğıt bardaktan bir yudum aldı, öfkesini yutmak istercesine.</span></p>
			<p class="paragraf"><span class="CharOverride-13">Yola çıkmadan önce bir Starbörek şubesine uğramışlardı. Son zamanlarda pek popüler olmuştu bu Starbörek – logolarını, mönülerini ve isimlerini kullandıkları için Starbucks tarafından defalarca dava edilen ama hukuk sistemindeki boşluklar sayesinde hâlâ ayakta kalabilen bir kafe zinciri. Oradan iki içecek almışlardı: Peri için bir diyet latte, kızına da duble çikolata parçalı, kremalı frappuccino. Peri kendininkini çoktan bitirmişti ama Deniz yaralı bir kuş gibi ağır ağır yudumlayarak uzattıkça uzatıyordu. Ufukta sönen güneşin son ışınları gecekondu çatılarını, cami kubbelerini ve gökdelen camlarını </span><span class="CharOverride-13">solgun pas rengine boyuyordu. Usulca. </span></p>
			<p class="paragraf"><span class="CharOverride-13">“Tırnak seninse araba da </span><span class="metin-italik" xml:lang="tr-TR">benim</span><span class="CharOverride-13">” diye homurdandı Peri. “Koparıp koparıp yere atıyorsun.”</span></p>
			<p class="paragraf"><span class="CharOverride-13">Bu kelimeler ağzından çıkar çıkmaz pişmanlık duydu. </span><span class="metin-italik" xml:lang="tr-TR">Benim arabam!!! </span><span class="CharOverride-13">Ne nahoş laf. İnsanın çocuğuna –hatta herhangi birine– söyleyeceği şey miydi bu! Gözlerini para pul hırsı </span><span class="CharOverride-13">bürümüş, mal mülk düşkünü o berbat tiplerden birine mi dönüşmüştü yoksa? Dudaklarını ısırdı kaygıyla. Utandı kendinden.</span></p>
			<p class="paragraf"><span class="CharOverride-13">Deniz ise umursamadı. Sıska omuzlarını silkip camdan dışarı baktı. Bir yandan da tırnaklarını </span><span class="CharOverride-13">yolmaya devam etti.</span></p>
			<p class="paragraf"><span class="CharOverride-13">Az biraz hareketlendi trafik. Altlarındaki Range Rover’ın bir heves ileri atılmasıyla lastiklerini inleterek tekrar durması bir oldu. Bayideki kataloğa göre </span><span class="metin-italik" xml:lang="tr-TR">Monte Carlo Mavisi</span><span class="CharOverride-13"> idi araç. Broşürde başka renk seçenekleri de mevcuttu: </span><span class="metin-italik" xml:lang="tr-TR">Davos Beyazı</span><span class="CharOverride-13">, </span><span class="metin-italik" xml:lang="tr-TR">Venedik Leylağı, Uzakdoğu Ejderha Kırmızısı, Suudi Çöl Pembesi</span><span class="CharOverride-13">, </span><span class="metin-italik" xml:lang="tr-TR">Gana Polis Timi Hakisi</span><span class="CharOverride-13"> veya </span><span class="metin-italik" xml:lang="tr-TR">Endonezya Ordu Taburu Yeşili</span><span class="CharOverride-13">. Kim bilir kim veriyordu bu isimleri renklere? Hangi akla hizmetle? Merak etti Peri, acaba etraftaki sürücüler hava attıkları pahalı ve fiyakalı </span><span class="CharOverride-13">arabalarının Gana’da polis üniformaları ya da Sahra’da çöl fırtınalarıyla ilişkilendirildiğinin farkında mıydılar?</span></p>
			<p class="paragraf"><span class="CharOverride-13">Hangi renkten olursa olsun, lüks otomobiller cirit atıyordu İstanbul’da. Cins köpekleri andırıyorlardı. Hani kolay ve konforlu hayatlar için dünyaya gelmiş ama bir şekilde yolunu kaybedip kendini yaban ortamda bulmuş asil, saf kan köpekler gibi abes duruyordu araçların çoğu. Hızlanacak yer bulamamanın sıkıntısıyla kıvranan yarış arabaları, en mahir manevralarla bile ufacık park yerlerine sığamayan arazi cipleri, sadece uzak ülkelerde ya da televizyon reklamlarında görülen geniş ve açık yollar için tasarlanmış pahalı </span><span class="CharOverride-13">sedanlar... Bunca lüks araba ve katiyen ilerlemeyen bir trafik. Üstü cilalı, altyapısı eksik bir şehir. </span></p>
			<p class="paragraf"><span class="CharOverride-13">“Bir yerde okudum, dünyanın en kötüsü seçilmişiz” </span><span class="CharOverride-13">dedi Peri.</span></p>
			<p class="paragraf"><span class="CharOverride-13">“Ne?”</span></p>
			<p class="paragraf"><span class="CharOverride-13">“Trafik diyorum. Dünya birincisiymişiz. Kahire’den bile kötü, düşün artık. Hatta Delhi’den bile beter! Hindistan’ı geçtik yani.”</span></p>
			<p class="paragraf"><span class="CharOverride-13">Gerçi ne Kahire’ye ne Delhi’ye gitmişliği vardı Peri’nin. Olsun varsın. İstanbul’un o tür ücra yerlerden daha medeni olduğuna dair en ufak bir şüphesi yoktu. Ne de olsa bu şehir, Avrupa’nın kapı komşusuydu. Bunca yakınlığın bir anlamı olmalıydı. Hatta o kadar yakındı ki, koca memleket bir ayağını Avrupa’nın kapısından içeri sokmuş, bütün gücüyle iteklemişti bir zamanlar içeri girebilmek için; lakin aralık öylesine dar olunca vücudunun geri kalanını </span><span class="CharOverride-13">ne kadar eğip bükse de bir türlü sığamamıştı işte. Bu arada Avrupa da sürekli kapıyı yüzüne kapatmaya çalışmıştı üstelik.</span></p>
			<p class="paragraf"><span class="CharOverride-13">“Ne güzel, süper!” dedi Deniz.</span></p>
			<p class="paragraf"><span class="CharOverride-13">“Nasıl süper?” </span><span class="CharOverride-13">diye sordu Peri hayretle.</span></p>
			<p class="paragraf"><span class="CharOverride-13">“Tabii ya. En azından bir şeyde dünya birincisi olmuşuz, fena mı?”</span></p>
			<p class="paragraf"><span class="CharOverride-13">Nicedir böyleydi aralarındaki ilişki. Peri ne zaman herhangi bir konuda fikir belirtmeye kalksa, Deniz tam aksini savunuyordu anında. Peri’nin söyledikleri ne kadar yerinde ya da mantıklı olursa olsun, kızı tarafından tepkiyle karşılanıyordu. Tamam, on üç yaşındaydı Deniz ve bu yaşta çocuklar artık ebeveynlerinin –özellikle de annelerinin– etkisinden kurtulmak istiyorlardı. Bunun farkındaydı </span><span class="CharOverride-13">Peri. Anlıyordu. Akıl erdiremediği şey, kızının niçin bu kadar öfkeli olduğuydu. Zavallı Peri hayatının hiçbir evresinde, hatta yeniyetmeliğinde bile böyle sinirli, tepkili olmamıştı. Halbuki kendi ergenliği çok daha zor geçmişti. Şartları daha ağırdı. Kendi annesi onun yarısı kadar düşünceli ve anlayışlı davranmamıştı. Bütün bunlara rağmen böyle köpürüp fırtınalar estirmemişti Peri gençliğinde. Şimdi kızının rastgele öfke patlamaları karşısında eli ayağı dolaşıyor, geçmişte kendi annesine yeterince öfkelenmediği için kendine kızıyordu. Tuhaf şeydi doğrusu; anneanneler, anneler ve kız torunlar arasındaki şu üç kuşak süren etkileşim. </span></p>
			<p class="paragraf"><span class="CharOverride-13">“Benim yaşıma gelince senin de sabrın yetmez bu şehre” diye mırıldandı </span><span class="CharOverride-13">Peri.</span></p>
			<p class="paragraf"><span class="CharOverride-13">“</span><span class="metin-italik" xml:lang="tr-TR">Benim yaşıma gelince</span><span class="CharOverride-13">...” diye taklit etti Deniz, küçümser bir edayla. “Eskiden hiç böyle konuşmazdın.”</span></p>
			<p class="paragraf"><span class="CharOverride-13">“Çünkü eskiden bu kadar berbat değildi ortam. Giderek her şey bozuluyor!”</span></p>
			<p class="paragraf"><span class="CharOverride-13">“Hayır annecim, ondan değil. Sen yaşlanıyorsun da ondan” dedi Deniz, gıcık olduğunu belli eden bir sesle. “İnsanı ihtiyarlatan şey yaşı</span><span class="CharOverride-13"> değil bu çağda. Konuşma şekli, giyinme şekli. Baksana haline!”</span></p>
			<p class="paragraf"><span class="CharOverride-13">“Aaa, ne varmış halimde?”</span></p>
			<p class="paragraf"><span class="CharOverride-13">Sessizlik.</span></p>
			<p class="paragraf"><span class="CharOverride-13">Peri kaygıyla kıyafetine göz attı. O kadar da özenmişti halbuki. Takmış takıştırmıştı. Giydiği mor ipek elbise ile boncuklu, işlemeli, şifon ceketi, yeni bir alışveriş merkezinin hemen yanında açılan –sanki biri diğerini doğurmuş gibi–</span><span class="CharOverride-13"> daha da yeni bir alışveriş merkezinden almıştı. Pahalı bir takımdı. Fiyata itiraz ettiğinde tezgâhtar hiçbir şey dememiş, dudağına kondurduğu müstehzi bir tebessümle bakmıştı öylece. “</span><span class="metin-italik" xml:lang="tr-TR">Paran yetmiyorsa ne diye geldin buraya kadın?</span><span class="CharOverride-13">” dercesine. Bu yukarıdan bakış dokunmuştu Peri’ye. “Tamam neyse, alıyorum” diye kestirip atmıştı, gerçekten bu elbiseyi istediğinden emin olmadığı halde. Ve şimdi kumaşın darlığını teninde hissediyor, rengin yanlışlığını</span><span class="CharOverride-13"> görüyordu. Mağazanın floresan ışıkları altında cesur ve iddialı görünen mor, dışarıda çiğ, hatta kasıntı duruyordu. </span></p>
			<p class="paragraf"><span class="CharOverride-13">Beyhude düşüncelerdi bunlar, zira eve dönüp üstünü değiştirmeye zaman yoktu. Son üç beş yılda inanılmaz servet yapan bir işadamının yalısında akşam yemeğine davetliydiler. Adamın durumu sıra dışı bir şey değildi Türkiye ölçülerinde. İstanbul yeniyetme zenginlerle doluydu ve bir de mümkün olduğunca kısa yoldan para kazanmak isteyenlerle.</span></p>
			<p class="paragraf"><span class="CharOverride-13">Gece geç vakitlere kadar süren bu tarz akşam yemeklerini oldum olası sevememişti Peri. Ona kalsa evde oturup, kafasını bir romanın sayfalarına gömerek saatler geçirmeyi tercih ederdi. Kitapları severdi, hem de çok. Kâinatla arasındaki bağ kelimelerden geçerdi. Yalnızlıkla da arası iyiydi. Ne var ki yalnızlık az bulunan bir nimetti İstanbul’da. Zira her zaman katılacak önemli bir etkinlik ya da illaki yerine getirilmesi gereken acil bir yükümlülük oluyordu – bu toplum, tıpkı yalnız kalmaktan korkan bir çocuk gibi ha bire sosyalleşmek istiyordu. Burjuva sofralarda onca kelam ve ikram. Sigara, sohbet,</span><span class="CharOverride-13"> siyaset. Marka ayakkabılar ve marka elbiseler, ama en önemlisi, tasarımcı elinden çıkmış çantalar. Hemcinslerinin kılık kıyafet takıntısını </span><span class="CharOverride-13">bir türlü anlayamıyordu Peri. Bazı kadınlar çantalarını uzak diyarlarda savaş meydanlarında kazanılmış ganimetler gibi gururla taşıyorlardı. İnsan nasıl ve niye böbürlenirdi ki bir deri parçasına sahip oldu diye? Bir de şu sahte-gerçek meselesi vardı tabii. İstanbul’un orta ve üst sınıf kimi hanımları, taklit mal alırken görülmemek için Kapalıçarşı ve çevresindeki şaibeli dükkânlara gitmek yerine, dükkân sahiplerini evlerine çağırırdı. Chanel’ler, Louis Vuitton’lar, Bottega’larla dolu, camları </span><span class="CharOverride-13">karartılmış, plakaları çamurdan okunmaz hale gelmiş (araçların geri kalan yerleri pırıl pırılken) araçlar, varlıklı semtler arasında mekik dokur, casus filmindeymiş gibi villaların özel garajlarına arka kapılardan alınırdı. Ödemeler nakit olarak yapılır; fiş, fatura yazılmaz; başkaca soru sorulmazdı. Bir sonraki sosyal etkinlikte, gene aynı hanımlar birbirlerinin çantalarını incelerdi göz ucuyla. Büyük çabaydı doğrusu. Bunca çabayı insan başka iş</span><span class="CharOverride-13">lere harcasa daha hayırlı olmaz mıydı?</span></p>
			<p class="paragraf"><span class="CharOverride-13">Neden bu kadar incelerdi kadınlar birbirlerini? Dikkatle, önyargıyla, dinmeyen bir merakla süzer, hem bariz hem gizli hataların peşine düşerlerdi. Gecikmiş manikürler, eklenmiş kilolar, sarkmış gıdılar, aldırılmış yağlar, botokslu yü</span><span class="CharOverride-13">zler, saklanmış selülitler, dip boyası gelmiş saçlar, pudra katmanları altına gizlenmiş sivilceler ya da kırışıklar... Hiçbir şey kaçmazdı bu keskin bakışlardan. Her davette kadın konukların nicesi bu amansız incelemenin hem kurbanı hem faili oluverirdi. Doğrusu Peri’nin bu akşamki afili yemeğe hiç gidesi yoktu.</span></p>
			<p class="paragraf"><span class="CharOverride-13">Kızının bacaklarını </span><span class="CharOverride-13">esnetmek için arabadan inmesini fırsat bilen Peri bir sigara yaktı düşünmeden. Sigarayı bırakalı on seneden fazla olmuştu. Ama son zamanlarda yeniden yanında paket taşımaya başlamıştı. Ara sıra öyle tüttürüyordu işte. Gerçi birkaç nefesle tatmin oluyor, hepsini içmiyordu. Kalan sigarayı atarken suçluluk duyuyordu hafiften. Sonrasında kokuyu kapatsın diye naneli sakız çiğniyordu tadını pek sevmese de. “Eğer sakız çeşitleri politik rejimleri temsil etse, naneli sakız kesin faşizm olurdu” </span><span class="CharOverride-13">diye düşünürdü hep – totaliter, katı, steril. </span></p>
			<p class="paragraf"><span class="CharOverride-13">“Ya anne, söndürsene şu mereti” dedi Deniz tekrar arabaya biner binmez. “Bilmiyor musun zararlı olduğunu?”</span></p>
			<p class="paragraf"><span class="CharOverride-13">Bu yaşta çocuklar, sigara içenlere tabutlarından kaçmış vampir muamelesi yapıyorlardı. Deniz birkaç </span><span class="CharOverride-13">hafta evvel okulda sigaranın zararlarını anlatan bir sunum yapmış, tam not almıştı. O gün bugündür daha da büyük bir heves ve azimle her türlü tütüne (bilhassa annesinin sigara içmesine) savaş açmıştı.</span></p>
			<p class="paragraf"><span class="CharOverride-13">“Tamam, tamam” dedi Peri, eliyle başından savar gibi bir hareket yaparak.</span></p>
			<p class="paragraf"><span class="CharOverride-13">“Valla ben cumhurbaşkanı olsam çocuklarının yanında sigara içen anne babalara ceza keserdim. Cidden!”</span></p>
			<p class="paragraf"><span class="CharOverride-13">“Aman iyi ki siyasete girmiyorsun” diye alçaktan homurdandı Peri. Ardından camı açmak için düğmeye bastı.</span></p>
			<p class="paragraf"><span class="CharOverride-13">Dışarıya üflediği duman havada şöyle bir kıvrıldı; derken beklenmedik şekilde, yanlarındaki arabanın açık camından içeri süzülüverdi. İnsanın bu şehirde asla paçasını kurtaramadığı bir şey varsa o da buydu zaten: Başkalarıyla iç içe yaşama zorunluluğu. Yayalar sokaklarda tek vücut yürür; yolcular vapurlarda sıkışarak oturur; otobüste, metroda insanlar yan yana dizilirdi. Çarpışır, sürtüşürdü bedenler; rüzgâra kapılmış </span><span class="CharOverride-13">karahindiba tohumları gibi.</span></p>
			<p class="paragraf"><span class="CharOverride-13">Yanlarındaki arabada iki adam vardı. İkisi birden aynı anda sırıttı Peri’ye. İstanbul’da yaşayan her kadının bir adet </span><span class="metin-italik" xml:lang="tr-TR">Yeni Başlayanlar İçin Ataerkillik Sözlüğü</span><span class="CharOverride-13">’ne ihtiyacı vardı. Bu sözlüğün maddeleri uyarınca, bir kadının tanımadığı bir erkeğin suratına (arabasına) duman üflemesinin açık bir cinsel davet olarak yorumlandığını hatırlayan Peri’nin beti benzi attı. Fırtınalı </span><span class="CharOverride-13">bir denizdi bu şehir. Buzdağları gibi yükselen ve görünenin altında ne sakladığı belli olmayan erkeklikler arasında dikkatli ve temkinli gezinmek durumundaydı kadınlar. Eşitlik, lafta bile yoktu, değil hakikatte olsun.</span></p>
			<p class="paragraf"><span class="CharOverride-13">Kadınlardan gözlerini devamlı yere dikmeleri bekleniyordu bu kültürde. Namus mesajları vermek için, mümkün olduğunca başını öne eğmeliydi cins-i latif. Bu halde insan nasıl araba kullanır, nasıl yolda yürüyebilirdi, o da ayrı </span><span class="CharOverride-13">konuydu tabii. Şehir hayatının tehlikeleri, özellikle sataşma ve tacizler karşısında insanın sürekli tetikte olması gerekiyordu üstelik. Velhasıl nasıl oluyor da kadınlardan aynı anda hem başlarını öne eğip, hem de gözlerini dört açmaları bekleniyordu, anlayabilmiş değildi Peri. Yandaki adamlardan kurtulmak için hemen sigarasını yola fırlatıp camını kapattı. Tam o esnada trafik ışığı kırmızıdan yeşile dönse de bir şey fark etmedi. Hiçbir şey kıpırdamıyordu.</span></p>
			<p class="paragraf"><span class="CharOverride-13">Ancak o zaman yol ortasında yürüyen berduşu fark etti Peri. Sırık gibi uzundu adam; yüzü kemikliydi, alnındaki kırışıklar onu belki de olduğundan yaşlı gösteriyordu. Çenesinde kızıl lekeler, ellerinde döküntülü egzama lezyonları vardı. “Bildikleri tek yaşamı arkalarında bırakarak kaçan binlerce Suriyeliden biri” diye düşündü </span><span class="CharOverride-13">Peri. Gerçi bizim buralı olması da bir o kadar olasıydı. Türk veya Kürt yahut Arap ya da Çingene, belki de hepsi birden. Bunca değişim ve göç ve karışım yaşamış bir memlekette, kim çıkıp da yüzde yüz tek bir etnik kökenden geldiğini iddia edebilirdi ki – tabii kendine ve çocuklarına düpedüz yalan söylemiyorsa şayet. </span></p>
			<p class="paragraf"><span class="CharOverride-13">Adamın ayakları</span><span class="CharOverride-13"> kurumuş çamur izleriyle kaplıydı. Yakasını kaldırdığı yırtık pırtık paltosu kirden siyaha dönmüştü neredeyse. Peri’nin ruj lekeli yarım kalan sigarasını bulmuş, keyifle tüttürüyordu. Bir gurur, hatta meydan okuma vardı bakışlarında. Sanki berduştan ziyade berduş rolünü üstlenmiş ünlü</span><span class="CharOverride-13"> bir aktördü de, performansından gayet emin, alkış bekliyordu.</span></p>
			<p class="paragraf"><span class="CharOverride-13">Böylece görmezden gelmesi gereken erkek sayısı üçe çıkan Peri, telaşla yana döndü. Ne var ki arada duran kahve bardağını unutmuştu. Elinin çarpmasıyla içindeki tüm sıvının üstüne dökülmesi bir oldu.</span></p>
			<p class="paragraf"><span class="CharOverride-13">“Ahhh, yok artık!!!” diye çığlık attı Peri, elbisesine yayılan lekeye dehşet içinde bakarak. </span></p>
			<p class="paragraf"><span class="CharOverride-13">Deniz bir ıslık çaldı</span><span class="CharOverride-13">, gayet memnun. “Yeni moda bir tasarım olduğunu söylersin sen de” dedi. “Kahveli elbise modeli!”</span></p>
			<p class="paragraf"><span class="CharOverride-13">Duymazdan geldi Peri. Söylene söylene bacaklarının arasında duran çantasına uzandı – leylak rengi, devekuşu derisinden Birkin; pek başarılı bir taklitti, tabii eğer Hermès kelimesindeki yanlış konmuş aksanı </span><span class="CharOverride-13">saymazsak. Bir paket kâğıt mendil çıkardı. Silmekle lekeyi daha beter dağıtacağını bildiği halde, gene de denemek istedi. O kafa dağınıklığıyla, İstanbul’da hiçbir tecrübeli sürücünün asla yapmayacağı bir hata yaptı: Çantasını arka koltuğa fırlattı, hem de kapılar kilitli değilken.</span></p>
			<p class="paragraf"><span class="CharOverride-13">Göz ucuyla bir hareket fark etti Peri. Olsa olsa on iki yaşlarında görünen bir dilenci kız onlara doğru geliyordu. Çiroz bedeninde uçuşan giysileriyle, avucunu ileri uzatmış, belden yukarısını oynatmadan, sanki su içinde yürürcesine ilerliyordu. Her araba önünde aşağı yukarı on saniye kadar durup, bir sonraki araca geçiyordu, zira o kısa süre içinde acıma duyguları uyandıramadıysa hiç </span><span class="CharOverride-13">uyandıramayacağını tecrübeyle öğrenmişti. Hani insanlar “ilk görüşte aşk” diye bir şeyden bahsediyorlardı ya, kızcağız böyle bir şeye ihtimal vermiyordu, ama “ilk görüşte merhamet” diye bir şey vardı. Bundan emindi. Merhamet dediğin kimi insanda var, kiminde yoktu. Olmayandan beklemek anlamsızdı.</span></p>
			<p class="paragraf"><span class="CharOverride-13">Kız Range Rover’a yaklaşınca hem Peri hem Deniz otomatik olarak başlarını çevirdiler. Oysa İstanbul dilencileri görmezden gelinmeye alışkın ve hazırlıklıydılar. Tam anneyle kızın başlarını çevirdikleri noktada, aynı yaşlarda başka bir çocuk avucunu açmış </span><span class="CharOverride-13">bekliyordu. Bir dilenciden kaçan, öteki dilenciye yakalanırdı. </span></p>
			<p class="paragraf"><span class="CharOverride-13">Neyse ki o sırada ışık yeşile döndü ve trafik, düğümü düzeltilmiş bahçe hortumundan fışkıran su gibi akmaya başladı. Peri tam ayağını gaz pedalına koyacakken arka kapının bir sustalı hızıyla açılıp kapandığını duydu. Çantasının, sicimle çekilir gibi arabadan alınıverdiğini dikiz aynasından seyretti. </span></p>
			<p class="paragraf"><span class="CharOverride-13">“Hırsızlar!” diye bağırdı </span><span class="CharOverride-13">Peri. Sesi çatladı panikten. “Yardım edin, çantamı çaldılar! Hırsızlar!”</span></p>
			<p class="paragraf"><span class="CharOverride-13">Arkadaki arabalar, olup bitenden habersiz, bir an evvel gitme hevesiyle deli gibi kornalarına bastılar. Belli ki kimsenin yardım etmeye niyeti yoktu. Peri bir an, ama sadece bir an, duraksadı. Aniden direksiyonu ustaca çevirerek arabayı kaldırıma çıkardı, dörtlülerini yaktı. </span></p>
			<p class="paragraf"><span class="CharOverride-13">“Anne n’apıyorsun ya! Delirdin mi?”</span></p>
			<p class="paragraf"><span class="CharOverride-13">Peri yanıt vermedi. Anlatmaya zaman yoktu. Dilencilerin ne yöne sıvıştıklarını görmüştü. İçinden bir his </span><span class="CharOverride-13">–hayvani bir içgüdü belki de– hemen peşlerine düşerse onları bulup, çantasını geri alabileceğini söylüyordu.</span></p>
			<p class="paragraf"><span class="CharOverride-13">“Boş ver anne ya. Altı üstü </span><span class="CharOverride-13">bir çanta. Hem de sahte!”</span></p>
			<p class="paragraf"><span class="CharOverride-13">“İçinde param, kredi kartlarım var.”</span></p>
			<p class="paragraf"><span class="CharOverride-13">Deniz endişeyle baktı. Dikkatleri üzerlerine çekmek istemiyordu. Tüm asiliği, ekşi dilliliği ve vurdumduymazlığı belli ki sadece annesine yönelikti. Toplum içinde sivrilmek değildi niyeti. Griler denizinde gri bir damla olmak, etrafa uyum sağlayıp, araya karışmak daha emindi. </span></p>
			<p class="paragraf"><span class="CharOverride-13">“Otur burada, kapıları </span><span class="CharOverride-13">kilitle, beni bekle” dedi Peri. “Bir kerecik ne diyorsam onu yap. Lütfen!”</span></p>
			<p class="paragraf"><span class="CharOverride-13">“Ama anne... kafayı mı yedin?”</span></p>
			<p class="paragraf"><span class="CharOverride-13">“Düzgün konuş benimle!” dedi Peri. Düşünmeden, hem de hiç düşünmeden, arabadan fırladı. Yüksek topuklu ayakkabı </span><span class="CharOverride-13">giydiğini unutmuştu. Ayakkabılarını çıkarıp çıplak ayaklarıyla bastı asfalta. Bu arada Deniz, şaşkınlık ve utançtan fal taşı gibi açılmış gözlerle, ağzı bir karış açık ona bakıyordu arabadan.</span></p>
			<p class="paragraf"><span class="CharOverride-13">Koşmaya başladı Peri. Düzinelerce gözün önünde, yaşının bütün ağırlığını </span><span class="CharOverride-13">hissederek; yanakları alev alev, eş-ev kadını-üç çocuk annesi koşmaya başladı. Mor elbisesinin içinde memelerinin hopladığının farkındaydı ama yapacak bir şey yoktu. Bir dergide, sporcu kadınlar için “zıplayan memelere son verecek sutyen” geliştirildiğini okuduğunu hatırladı. Keşke o mucizevi buluştan bir adet edinmiş olsaydı. Olsun varsın. Adını koyamadığı yasak bir bölgeye girmişçesine tuhaf bir özgürlük hissiyle, sürücülerin bakışları ve başının üstünde uçuşan martıların çığlıkları </span><span class="CharOverride-13">arasında ara sokaklara doğru koştu. Tereddüt etse, hani bir saniyeliğine bile olsa yavaşlasa, yaptığı şey karşısında dehşete düşerdi muhtemelen. Ürkerdi paslı çivilere, kırık bira şişelerine ya da sıçan sidiğine basma olasılığından. O yüzden yavaşlamadı. Bacakları, neredeyse ondan bağımsız bir şekilde hareket ediyordu. </span></p>
			<p class="paragraf"><span class="CharOverride-13">Oysa eskiden, çok daha gençken, Peri müptelaydı koşmaya. Nasıl da severdi rüzgârı teninde hissetmeyi, geçmişinden kaçarcasına hızla ilerlemeyi. Bir zamanlar Oxford Üniversitesi’nde öğrenciyken, yağmur çamur demeden hemen her gün kilometrelerce koşmuştu. Hayatındaki nice küçük keyifler ve sessiz zaferler gibi bunu da zamanla unutmuş, rafa kaldırmıştı.</span></p>
			<p class="paragraf"><span class="CharOverride-13">Ama şimdi, İstanbul’da, seneler sonra, hem de sahte bir el çantasının ardından hırsız kovalamaya kalkmıştı; bunca insan ve araba ortasında koşuyor, koşuyordu...</span></p>
		</div>
	</body>
</html>