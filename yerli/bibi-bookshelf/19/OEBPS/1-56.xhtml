<html xmlns="http://www.w3.org/1999/xhtml">
	<head>
		<title>1-56</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-55" xml:lang="en-GB"><span class="bolum-baslik _idGenCharOverride-2">Çakralar</span></p>
			<p class="alt20" xml:lang="en-GB"><span class="CharOverride-13">İstanbul, 2016</span></p>
			<p class="paragraf"><span class="CharOverride-13">“Emekli öğretmen de unutulacak” dedi Adnan bir kez daha. “Hiçbir şey şoke etmiyor bizi artık. Hissizleştik. Uyurgezer gibiyiz milletçe.”</span></p>
			<p class="paragraf"><span class="CharOverride-13">“Haksızlık etmiyor musun şekerim? Başka ne yapabiliriz ki?” diye sordu işkadını. “Aksi takdirde delirirdik! Topluca kafayı yerdik!”</span></p>
			<p class="paragraf"><span class="CharOverride-13">Bu sözler üstüne, medyum, başını savurarak araya girdi. “Ulusların da insanlar gibi burçları var. Bu ülke ne zaman doğdu? 29 Ekim’de. Tipik bir Akrep yani; Mars ve Plüton’un etkisi altında. Mars kim? Savaş tanrısı. Plüton kim? Yeraltı tanrısı. Gezegenler her şeyi anlatıyor. İşimiz zor.”</span></p>
			<p class="paragraf"><span class="CharOverride-13">“Astrolojik lagaluga” diye müdahale etti muhafazakâr medya patronu. “Hepimiz bir Allah’a inanırken ‘tanrılar’ diyerek ne demek istiyorsunuz? Anlayamadım.” </span></p>
			<p class="paragraf"><span class="CharOverride-13">Medyum sırtını dikleştirdi. “Efendim, ben çok dini bütün bir insanım bir kere! Demek istediğim, ulus olarak çakralarımız kapalı. Çakralarımızı açmadığımız takdirde illaki gerginlik, şiddet olacak.” </span></p>
			<p class="paragraf"><span class="CharOverride-13">“Bütün Ortadoğu’nun çakraları kapalı o zaman” dedi meşhur gazeteci.</span></p>
			<p class="paragraf"><span class="CharOverride-13">“Hiç şaşırmam” diye araya girdi işadamı. “Ortadoğu’da heriflerin bildiği tek ‘enerji’ petrol; manevi enerjiden eser yok.”</span></p>
			<p class="paragraf"><span class="CharOverride-13">“Peki, sizin profesyonel görüşünüze göre hangi çakralarımız tıkalı?” diye sordu işkadını, kocasının sözlerini duymazdan gelerek.  </span></p>
			<p class="paragraf"><span class="CharOverride-13">“İkinci ve dördüncü iyi çalışmıyor” oldu medyumun yanıtı. “Altıncı tökezliyor ama asıl en fenası beşinci.”</span></p>
			<p class="paragraf"><span class="CharOverride-13">Dışarıdan bir martı sesi duyuldu. Peri dudaklarını sıktı. Doğrusu, onun da çığlık atası vardı. </span></p>
			<p class="paragraf"><span class="CharOverride-13">“Pardon, nedir yani beşinci?” diye sordu reklamcı kadın, merak kumkuması.</span></p>
			<p class="paragraf"><span class="CharOverride-13">“Beşinci, boğaz çakrasıdır” dedi medyum, sesini bir sır verir gibi alçaltarak. “Bastırılmış düşünceler, ifade edilmeyen arzular burada toplanır. Ağzın arkasında başlar; yemek borusuyla mideye, oradan da tüm bedene baskı yapar.”</span></p>
			<p class="paragraf"><span class="CharOverride-13">Birkaç konuk ellerini boyunlarına götürdü gayriihtiyari.</span></p>
			<p class="paragraf"><span class="CharOverride-13">“Boğaz demişken, benim de boğazım kurudu, çakramı açmam lazım” dedi işadamı. “Kızım, bize viski getir.”</span></p>
			<p class="paragraf"><span class="CharOverride-13">Medyum lafa devam etti: “Ulusların çakralarını açmak için bir teknik var...”</span></p>
			<p class="paragraf"><span class="CharOverride-13">“Yoksa adı demokrasi mi?” diye sordu Peri araya girerek.</span></p>
			<p class="paragraf"><span class="CharOverride-13">“Ben politika konuşmuyorum hanımefendi!” dedi medyum sinirlenerek.</span></p>
			<p class="paragraf"><span class="CharOverride-13">Akşam boyunca genelde sessiz sedasız oturmuş plastik cerrah saatine baktı. “Aman Tanrım, geç olmuş. Sabah erken uçağım var.” Seneler evvel Stockholm’e yerleşmiş olsa da, buradaki iş bağlantıları nedeniyle –ve dedikodulara bakılırsa, metresi için– sıkça gelip gidiyordu İstanbul’a. </span></p>
			<p class="paragraf"><span class="CharOverride-13">“Oh, sen ne güzel basıp gideceksin yarın, buradaki keşmekeşle uğraşmak bize kalacak” dedi reklamcı kadın iğneli bir ses tonuyla.</span></p>
			<p class="paragraf"><span class="CharOverride-13">Böyleydi işte. Daha başka hayatlar kurmak için yabancı ülkelere gidenler hem küçümsenir, hem kıskanılır, hem sevilmez, hem yadırganırdı. Mesele New York, Londra ya da Roma gibi şehirlere göç etmek değildi. Başka bir yerde yaşama </span><span class="metin-italik" xml:lang="tr-TR">fikri</span><span class="CharOverride-13">’nin kendisiydi geride kalanların ilgisini çeken. Sık sık farklı bir diyarın, altında yürünecek yepyeni bir semanın özlemini duyarlardı. Toplumun pek çok kesiminden farklı olarak, yemektekilerin maddi durumları müsaitti “çekip gitmeye” – en azından teoride. Kahvaltı ya da </span><span class="metin-italik" xml:lang="tr-TR">brunch</span><span class="CharOverride-13"> yaparken, spor salonlarında ter döker ya da arabalarını sürerken, yurtdışına taşınmaktan bahsederlerdi. Hemen her zaman Batı’ydı bununla kastedilen. Yükselen deniz karşısında kumdan kaleler gibi yavaş yavaş dağılan detaylı, kapsamlı planlar yaparlardı. Burada, alıştıkları kültürün bağrında, bildikleri sokaklarda, aynı geçmişi ve mizah anlayışını paylaştıkları insanlar arasında iyiydiler, rahattılar aslında. Akrabalar, arkadaşlar, anılar, iş ve hayat bağlantıları demirliyordu onları bu limana; rutinin verdiği güvenlik ve konfor hissi de cabası. Defalarca plan yapar, hayal kurar; defalarca bırakırlardı planların ve hayallerin ucunu. Ta ki bir gün, bir zamanlar düşündükleri “Gidelim buralardan” fikrini hayata geçirmiş biriyle karşılaşıncaya kadar. Gıcık olurlardı o kişiye. Kalanlar, hep kızardı gidenlere. </span></p>
			<p class="paragraf"><span class="CharOverride-13">“İsveç de cennet sayılmaz” dedi plastik cerrah, ortamı yumuşatmak için.</span></p>
			<p class="paragraf"><span class="CharOverride-13">Kimseleri ikna edemeyen yavan bir gerekçe. Yarın Avrupa’ya dönecek, onları sorunlarıyla baş başa bırakacaktı. Onlar burada bölgesel istikrarsızlık, politik çalkantılar, bombalar ve kutuplaşmış bir toplumun yüksek tansiyonuyla uğraşırken, o herhalde bir kafede oturmuş, kahvesini yudumluyor olacaktı. </span></p>
			<p class="paragraf"><span class="CharOverride-13">Peri anlayışla gülümsedi anında dışlanan plastik cerraha. “Kalmak da kolay değil, gitmek de.”</span></p>
			<p class="paragraf"><span class="CharOverride-13">Zira Peri biliyordu ki geride kalanlar, bütün zorluklara karşın, kalıcı ve sağlam dostlukların ve ahbaplıkların, geniş sosyal ağların, ailevi dayanışmanın keyfini de sürerlerdi. Halbuki temelli göç edenler ya da göçmen ruhlar, aslında çok daha yalnızdı; parçaları eksik yapbozlar gibi, hep yarım...</span></p>
			<p class="paragraf"><span class="CharOverride-13">“Ya tabii tabii! Alpler’de yaşamak pek zor olsa gerek” dedi alayla, gazetecinin attığı dirseklere rağmen hâlâ içmeye devam eden kız arkadaşı. </span></p>
			<p class="paragraf"><span class="CharOverride-13">“Alpler İsveç’te değil, İsviçre’de” diyerek düzeltmek istedi birileri, ama meşhur-gazetecinin-kız-arkadaşı duymadı bile. Karnını daracık mini eteğinin içine çekip sıkıştırarak ayağa fırladı, tırnağı yenmiş işaretparmağını tasarımcıya doğrulttu. “Siz hepiniz firarisiniz! Korkaklar! Siz gidip rahat yaşıyorsunuz Avrupalarda... Amerika’da... Avusturalya’da... Şeyle uğraşmak da bize kalıyor; fanatizmle ve köktencilikle ve seksizmle ve otoriterlikle ve diktatörlükle ve köhnelikle ve ataerkillikle ve alaturkalıkla...” Peş peşe sıraladığı kavramlar kesmemiş, yenilerini arıyormuş gibi etrafına bakındı. “Burada tehlikede olan </span><span class="metin-italik" xml:lang="tr-TR">benim</span><span class="CharOverride-13"> özgürlüklerim... Benim gibiler kuşatıldık, etrafımız sarıldı, nefes bile alamıyoruz.”</span></p>
			<p class="paragraf"><span class="CharOverride-13">“Tehlike demişken...” Ev sahibesi, medyuma döndü. “Hayatım, sana evi muhakkak göstermem lazım. Başımıza gelmedik kaza bela kalmadı, anlattım ya telefonda. Borular patladı, su bastı, yıldırım düştü tepemize. Ya gemiyi duydun mu? Gelip doğruca yalının içine giriverdi, aksiyon filmi gibi!” Kocasına şöyle bir göz attı, unuttuğu bir şey var mıydı diye. </span></p>
			<p class="paragraf"><span class="CharOverride-13">“Ağaç” dedi işadamı, yardımsever bir tavırla.</span></p>
			<p class="paragraf"><span class="CharOverride-13">“Ah evet, çatımızın üstüne ağaç devrildi, daha neler! Nazar mı var dersin?”</span></p>
			<p class="paragraf"><span class="CharOverride-13">“Öyle görünüyor” dedi medyum. “Hizmetçilerin odalarını kontrol ettirdiniz mi? İçlerinden biri büyü yapmış olabilir.”</span></p>
			<p class="paragraf"><span class="CharOverride-13">“Hiiii! Gerçekten mi? Cesaret edebilirler mi? En ufak şüpheli bir şey bulalım, anında kapı dışarı ederim hepsini.” Ev sahibesi elini kalbine götürdü, düzgün çarptığından emin olmak istercesine. “Nereden başlamak istersin?”</span></p>
			<p class="paragraf"><span class="CharOverride-13">“Bodrumdan. Evvela karanlık kuytu köşelere bakmak gerek her zaman.”</span></p>
			<p class="paragraf"><span class="CharOverride-13">Medyumla ev sahibesi yanından yürürken bir titreşim algıladı Peri. Ne olduğunu anlaması için bir saniye daha geçmesi gerekti: Kocasının telefonuydu. Benzi attı; az önce tuşladığı numaraydı bu. Şirin onu geri arıyordu.</span></p>
		</div>
	</body>
</html>