<html xmlns="http://www.w3.org/1999/xhtml">
	<head>
		<title>1-4</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-4" xml:lang="en-GB"><span class="bolum-baslik _idGenCharOverride-2">Bıçak</span></p>
			<p class="alt20" xml:lang="en-GB"><span class="CharOverride-13">İstanbul, 2016</span></p>
			<p class="paragraf"><span class="CharOverride-13">Peri çok geçmeden iki küçük hırsızı gördü uzakta. Ellerinden geldiğince hızlı kaçmışlardı ama o daha süratliydi. Şansına </span><span class="CharOverride-13">–tabii eğer şanssa bunun adı– inanamadı. Çantasının hâlâ onlarda olduğundan emin değilse de peşleri sıra devam etti koşmaya. Azimle kovaladı. Daracık bir ara sokağa daldı; her solukta göğsü yanıyordu.</span></p>
			<p class="paragraf"><span class="CharOverride-13">Çocuklar oradaydılar işte. Yanlarında bir adam oturuyordu. Peri hemen tanıdı. Az evvel sigarasının geri kalanını içen berduşun ta kendisi!</span></p>
			<p class="paragraf"><span class="CharOverride-13">Peri, onlara doğru bir adım attı ama konuşamadı. Düşünmeden, adeta hayvani bir içgüdüyle hareket etmişti; birdenbire bocaladı. Hırsızları kovalamak kolaydı da esas yakalayınca ne yapması gerektiğine dair en ufak bir fikri yoktu.</span></p>
			<p class="paragraf"><span class="CharOverride-13">Berduş onu bekliyormuş gibi sakince g</span><span class="CharOverride-13">ülümsedi. Yakından farklı görünüyordu; elmacıkkemiklerinin sıska çizgilerinde mükemmel bir simetri, gözlerinin kara derinliklerinde gencecik bir ışıltı vardı. Üstünün başının pejmürdeliği olmasa, züppe bir hali olduğu bile söylenebilirdi. Peri’nin çantasını sıkıca kucağında tutuyordu; uzun zamandır görmediği bir sevgiliyi okşarcasına.</span></p>
			<p class="paragraf"><span class="CharOverride-13">“O bana ait” dedi Peri, boğazında bir düğüm hissederek.</span></p>
			<p class="paragraf"><span class="CharOverride-13">Berduş alaycı bir bakış attı. Tokasını açtığı çantayı havaya kaldırdı</span><span class="CharOverride-13"> ve aniden baş aşağı çevirdi. İçindekiler paldır küldür döküldü ortalığa: ev anahtarları, ruj, cep telefonu, göz kalemi, güneş gözlüğü, dolmakalem, minyatür bir parfüm şişesi, mendil paketi, saç fırçası, tampon... Ve bir de deri cüzdan. Bu sonuncusunu dikkatle yerden aldı adam. İçindekileri tek tek çıkardı: kâğıt paralar, kredi kartları, nüfus kâğıdı, araba ehliyeti, aile fotoğrafları. Diğer şeylerle ilgilenmeden paraları cebine attı, cep telefonunu ise yanı</span><span class="CharOverride-13">na koydu. Bir ıslık tutturdu gamsızlığını aşikâr etmek istercesine. Tam cüzdanı fırlatıp atacakken durakladı. Bir şey çarpmıştı adamın gözüne. Peri’nin bunca zaman özenle sakladığı, en yakınındakilerle bile paylaşmadığı bir Polaroid fotoğraf. Çok eskilerden kalma bir hatıra, kimselerin bilmediği bir sır.</span></p>
			<p class="paragraf"><span class="CharOverride-13">Berduş ilgiyle baktı fotoğraftaki yüzlere. Orta yaşlı bir adam ve üç genç kadın vardı karede; bir profesör ile üç öğrencisi. Paltolarına, atkılarına sarınmış yan yana duruyorlardı, yüzlerinde tebessümlerle. Sırtlarını Oxford Üniversitesi’ndeki Bodleian Kütüphanesi’ne vermiş, kışın en soğuk günlerinden birine hapsolmuşlardı sonsuza dek. </span></p>
			<p class="paragraf"><span class="CharOverride-13">Berduş, sanki Oxford Üniversitesi’ni bir film sahnesinden tanımış gibi başını kaldırıp sırıttı Peri’ye. Kim bilir belki de fotoğraftaki kızlardan birinin şimdi karşısında duran kadın olduğunu anlamıştı. Evet, Peri o üç öğrenciden biriydi. Seneler içinde biraz kilo almış, cildinde ilk kırışıklar belirmişti. Saçları artık daha kısa ve daha düzdü, ama gözleri hep aynı kalmıştı. </span></p>
			<p class="paragraf"><span class="CharOverride-13">Berduşun fotoğrafa ilgisi uzun sürmedi; tutup aniden kenara fırlatıverdi. Havada birkaç saniye süzüldükten sonra yere düştü Polaroid. </span></p>
			<p class="paragraf"><span class="CharOverride-13">Peri gayriihtiyari irkildi; fotoğraf canlıymış da incinecekmiş</span><span class="CharOverride-13"> gibi hissetti. Adamla konuşursa çantasını –ve değerli fotoğrafını– geri alabileceğini zannetti. Sokak ıssızdı, gökyüzünün ışığı çekilivermişti. Anayoldan ne kadar uzaklaşmıştı acaba? Trafiğin sesini duyabiliyordu hâlâ ama cam duvar arkasından gelircesine boğuktu. Korktu birden. Paniğe kapıldı. </span></p>
			<p class="paragraf"><span class="CharOverride-13">Bu arada öylece durdu berduş. Ne bir şey söyledi ne bir hamle yaptı. Aralarındaki sessizlik öyle kesifti ki, yakınlardaki çöp yığınında koşuşturan bir farenin ayak seslerini duyabildiğini sandı</span><span class="CharOverride-13"> Peri. Belli ki İstanbul kedilerine uzaktı bu dar sokak; şehrin sınırları dışındaydı adeta.</span></p>
			<p class="paragraf"><span class="CharOverride-13">Berduş paltosunun ceplerini yokladı, aradığı şeyi bulup çıkardı. Bir naylon poşet ve bir tüp Bally. Adam tüpü açtı; tamamını torbaya boşalttı. Sonra içine hava üfleyerek küçük bir balon haline getirdi. Eserine bakarak gülümsedi; düşen her kar tanesinin pırlanta ya da inci olduğu bir kar küresiydi sanki yarattığı. Torbayı burnuyla ağzını kavrayacak şekilde suratına yerleştirdi; derin bir soluk aldı; bir daha ve bir daha. Başını yeniden kaldırdığında ifadesi tamamen değişmişti, hem buradaydı, hem uzaklarda. Peri o zaman anladı ki karşısındaki bir Bally bağımlısı. Adamın gözünün akındaki damarları fark etti – kavrulmuş </span><span class="CharOverride-13">toprakta kızıl çatlaklar gibi. İçinden bir ses derhal buradan uzaklaşmasını, kızına ve arabasına geri dönmesini söylese de sanki yapıştırıcı ayaklarına dökülmüş gibi kıpırdamadan durdu. </span></p>
			<p class="paragraf"><span class="CharOverride-13">Berduş nihayet torbayı elinden bırakır gibi olduğunda çocuklardan biri uzanıp kaptı ganimeti, telaşla içine çekti kalan Bally’yi. Diğer ufaklık sona kalmanın sabırsızlığıyla kenarda bekledi. Sokak çocuklarının ve küçük yaşta fuhuşa itilenlerin favori maddesiydi Bally; onları tüy gibi hafifletip çatıların, kubbelerin ve gökdelenlerin üstünden aşırtarak uçuran; hapishanelerin, nezarethanelerin, sefaletin, tecavüzcülerin ve pezevenklerin mevcut olmadığı asude diyarlara taşıyan sihirli halıydı. O hayali yerde kalabildikleri kadar uzun kalır, dalından topladıkları altın rengi üzümleri ve sulu şeftalileri tadarlardı. Soğuk, gaddarlık ve açlığın ulaşamadığı o büyülü cennette, öcüleri kovalayıp devlerle alay eder, cinleri içinden çıktıkları lambalara geri tıkıp, tutsak ederlerdi.</span></p>
			<p class="paragraf"><span class="CharOverride-13">Bütün güzel düşler gibi bunun da bir bedeli vardı elbette. Bally vücutlarına nüfuz edip, beyin hücrelerinin zarlarını </span><span class="CharOverride-13">eritirdi; sinir sistemlerine saldırır, böbreklerini ve karaciğerlerini mahveder, için için yiyip bitirirdi sokak çocuklarını. </span></p>
			<p class="paragraf"><span class="CharOverride-13">Berduş çevik bir hamleyle aniden ayağa kalktı. Yüzüne çöreklenen ifade ürkütücüydü.</span></p>
			<p class="paragraf"><span class="CharOverride-13">“Kızım polis çağırdı, haberin olsun!” diye bağırdı Peri; içinde kötü bir his yandı söndü. “Birkaç </span><span class="CharOverride-13">dakikaya burada olurlar.”</span></p>
			<p class="paragraf"><span class="CharOverride-13">Sanki bu sözü bekliyormuş gibi bir adım attı berduş, bir adım daha. Peri’ye fikrini değiştirmek için zaman vermek ya da olacaklardan sorumlu tutulamayacağını netleştirmek ister gibi ağır ve temkinliydi hareketleri. </span></p>
			<p class="paragraf"><span class="CharOverride-13">İki çocuk ortadan kaybolmuştu. Ne zaman nereye gitmişlerdi, hiçbir fikri yoktu Peri’nin. Fark etmemişti bile çekildiklerini. Öylesine sabit gözlerle bakakalmıştı berduşa. Arka sokakların kralıydı o, toplanmamış çöplerin sultanı. Tipi değil ama tavırlarındaki ciddiyet ve ağırlık birini hatırlatıyordu Peri’ye – maziye kilitleyip orada bıraktığını sandığı</span><span class="CharOverride-13"> birini; şu hayatta hiç kimseyi sevmediği gibi sevdiği, bir zamanlar sırılsıklam âşık olduğu birini.</span></p>
			<p class="paragraf"><span class="CharOverride-13">İlerideki sokak lambasının solgun ışığında, yerde tozlar içindeki Polaroid’e dönüp baktı Peri. Oxford Üniversitesi’nden elinde kalan birkaç fotoğraftan biriydi</span><span class="CharOverride-13"> – Profesör Azur’un içinde bulunduğu tek kare. Kaybetmeyi göze alamazdı.</span></p>
			<p class="paragraf"><span class="CharOverride-13">Başını kaldırdığında, berduşun burnunun kanadığını görerek irkildi. Göğsüne dökülen kan damlaları öyle parlak bir kırmızıydı ki boyayı andırıyordu. Ne var ki adam umursamı</span><span class="CharOverride-13">yordu. Seri hareketlerle ona doğru ilerliyordu. </span></p>
			<p class="paragraf"><span class="CharOverride-13">Korkuyla iç çekti Peri. Kendi sesi kulağına yabancı, yabani geldi. Çeliğin ışıltısını gördü bir an, berduş bıçağı çekip ona doğru savurmadan evvel.</span></p>
		</div>
	</body>
</html>