<html xmlns="http://www.w3.org/1999/xhtml">
	<head>
		<title>1-13</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-13" xml:lang="en-GB"><span class="bolum-baslik _idGenCharOverride-2">Şiir</span></p>
			<p class="alt20" xml:lang="en-GB"><span class="CharOverride-13">İstanbul, 2016</span></p>
			<p class="paragraf"><span class="CharOverride-13">Tuvalette kıpırdamadan durmuş, oymalı</span><span class="CharOverride-13"> aynada kendisine bakıyordu Peri. Kızının yanında takındığı o soğukkanlı tavır yok olup gitmiş, yerini adını koyamadığı bir huzursuzluğa bırakmıştı. Balıkların akvaryumda yalnız hallerine bakınca, karikatürlerde, hani ıssız adada mahsur kaldıkları halde yüzerek kaçmayı göze alamayan o bedbaht karakterleri hatırladı. Şu hayatta en köklü alışkanlıklar terk edilebilir, kişilik bozuklukları düzeltilebilir, en sıkı dostluklar tavsayabilir, hatta bağımlılıklar bile aşılabilirdi, ama belki de değiştirmesi en zor şey insanın bir yere duyduğu aidiyetti. Neden ayrılamıyorduk kanıksadığımız sokaklardan, şehirlerden, tekrarlardan? Bizi mutsuz etse bile yaşadığımız mekân, niçin bırakıp gidemiyorduk uzaklara? Bilinmeyene?</span></p>
			<p class="paragraf"><span class="CharOverride-13">Kapının diğer tarafından bir kahkaha dalgası yükseldi. İşadamı, o tok sesiyle bir fıkra anlatıyordu. Peri espriyi kaçırmıştı ama tepkilerden açık saçık olduğunu anlıyordu.</span></p>
			<p class="paragraf"><span class="CharOverride-13">“Ah, siz erkekler!” diyen bir kadın sesi duyuldu – yarı sitem, yarı flört eden bir ton.</span></p>
			<p class="paragraf"><span class="CharOverride-13">Dudaklarını büzdü</span><span class="CharOverride-13"> Peri. Hiçbir zaman, böyle herkesin duyabileceği şekilde, hele de bu kadar işveli bir sesle, “Ah, siz erkekler!” diyebilen hatunlardan olmamıştı.</span></p>
			<p class="paragraf"><span class="CharOverride-13">İster kadın, ister erkek olsun, geçmişinde birden fazla yara izi, gözlerinde belli belirsiz bir hüzün ve yalnızlık, ruhunda görünmez kırık çıkıklar olan insanlar ilgisini çekmişti hep. Zamanını cömertçe vakfedebilirdi böyle kişilere. Güzel ve kalıcı dostluklar kurabilirdi onlarla. Ama bu az sayıda insan dışında kimseye açılmazdı. Yabaniydi Peri, kolay kolay kimselere yaklaşmazdı. Sıkılıyordu hep birbirine benzeyen, uzaya uzaya bir yere varmayan sohbetlerden. Kaçası geliyordu. Bu gece, bu fiyakalı</span><span class="CharOverride-13"> burjuva yemeğinde, can sıkıntısının dinmeyeceğine dair bir his vardı içinde. Kendi kendine oyunlar icat etmeliydi belki de, gizlice eğlenmek için.</span></p>
			<p class="paragraf"><span class="CharOverride-13">Aceleyle yüzünü yıkadı. Ruju kırılmış, göz farı o ara sokakta kaybolmuş olmasaydı makyajını tazelemek isterdi. Saçlarını parmaklarıyla tarayarak aynada kendisini bir kez daha gözden geçirdi. Hâl</span><span class="CharOverride-13">â güzel sayılırdı. Ama kimi kadınlar güzelliğini taşımayı da</span><span class="CharOverride-13">, yaşamayı da beceremez nedense, o da onlardandı. Kapıyı açtı. Kızını karşısında görünce şaşırdı, bocaladı. </span></p>
			<p class="paragraf"><span class="CharOverride-13">“Babam nerde kaldığını soruyor, merak etti adamcağız.”</span></p>
			<p class="paragraf"><span class="CharOverride-13">“Yüzümü yıkadım.”</span><span class="CharOverride-13"> Peri duraksadı. “Ne anlattın babana?”</span></p>
			<p class="paragraf"><span class="CharOverride-13">Deniz’in gözlerinde anlık bir sempati parıltısı yandı söndü. Ufacık, geçici bir ışık. “Hiçbir şey.”</span></p>
			<p class="paragraf"><span class="CharOverride-13">“Peki, sağ ol canım. Hadi içeri gidelim.”</span></p>
			<p class="paragraf"><span class="CharOverride-13">“Dur bir dakika, bunu unuttun” dedi Deniz, elinde tuttuğu şeyi uzatarak.</span></p>
			<p class="paragraf"><span class="CharOverride-13">Peri’nin sokakta aradığı, arayıp da bulamadığı</span><span class="CharOverride-13"> Polaroid fotoğraftı bu. Deniz yerde bulmuş, çaktırmadan cebine atmış olmalıydı. </span></p>
			<p class="paragraf"><span class="CharOverride-13">“Anne ben neden bunu daha önce görmedim?”</span></p>
			<p class="paragraf"><span class="CharOverride-13">Fotoğrafta dört kişi vardı. Bir profesör ile üç kız öğrencisi. Yarınların onlar için neler sakladığından bihaber; mutlu, umutlu, dünyayı değiştirmeye hazır ve nazır. Peri fotoğrafı çektirdikleri günü hatırladı. “Oxford</span><span class="CharOverride-13"> Üniversitesi’nin uzun zamandır geçirdiği en çetin kış” demişlerdi. Hepsini hatırlıyordu: insanın kemiklerini donduran sabahları, buz tutan boruları, koca kar yığınlarını ve tüm bedenini kaplayan heyecanı – âşık olmanın heyecanını. </span></p>
			<p class="paragraf"><span class="CharOverride-13">“Kim bu insanlar anne?”</span></p>
			<p class="paragraf"><span class="CharOverride-13">Kalbinin hızlandığını hissettiyse de sükûnetini korudu Peri. “Eski bir fotoğraf işte” diye mırıldandı</span><span class="CharOverride-13">.</span></p>
			<p class="paragraf"><span class="CharOverride-13">“O yüzden mi cüzdanında taşıyordun? Çocuklarının fotoğraflarının yanında?” dedi Deniz, kuşku yüklü bir sesle. “Anlatsana kim bunlar?”</span></p>
			<p class="paragraf"><span class="CharOverride-13">Peri, fotoğraftaki üç genç kadını işaret etti. İçlerinden biri başörtülüydü. Badem gözleri kenarlarda kıvrılan kalın bir çizgiyle sürmelenmişti. “Bu Mona. Mısır asıllı Amerikalı</span><span class="CharOverride-13"> bir öğrenciydi.”</span></p>
			<p class="paragraf"><span class="CharOverride-13">Deniz, merakla inceledi geç kızın göz makyajının mükemmelliğini.</span></p>
			<p class="paragraf"><span class="CharOverride-13">“Diğer kız Şirin... En yakın arkadaşımdı” dedi Peri. “İran’da doğmuş, İngiltere’de büyümüştü. O kadar çok dolaşmıştı ki tam olarak hiçbir yere ait hissetmezdi kendini.”</span></p>
			<p class="paragraf"><span class="CharOverride-13">“Sen nereden tanıyorsun onları?”</span></p>
			<p class="paragraf"><span class="CharOverride-13">Peri bir an duraksadı. “Üniversite arkadaşlarım. Aynı evde kalıyorduk. Hepimiz aynı dersi aldık, aynı</span><span class="CharOverride-13"> profesörden. Ama aynı zamanda değil.”</span></p>
			<p class="paragraf"><span class="CharOverride-13">“Neyle ilgiliydi ders?”</span></p>
			<p class="paragraf"><span class="CharOverride-13">Durgun bir tebessüm belirdi Peri’nin yüzünde. “Dersin konusu... Tanrı’ydı.”</span></p>
			<p class="paragraf"><span class="CharOverride-13">“Vay be!” dedi Deniz, ilgilenmediği şeyler karşısında verdiği tepkiyi göstererek. Ortada duran uzun boylu adama vurdu parmağıyla. Zor şekil alan sarı-kahve saçları</span><span class="CharOverride-13"> bukle bukle olacak kadar uzundu adamın; kasketinin altında ışıl ışıl yanan gözleri gri-yeşil, çenesi güçlü ve biçimliydi; ifadesi sakindi ama tamamen de huzurlu görünmüyordu.</span></p>
			<p class="paragraf"><span class="CharOverride-13">“Peki bu kim?”</span></p>
			<p class="paragraf"><span class="CharOverride-13">Belli belirsiz bir tedirginlik kıpırtısı dolaştı Peri’nin yüz hatlarında. “Hocamızdı o.”</span></p>
			<p class="paragraf"><span class="CharOverride-13">“Sahi mi? Asi bir öğrenciye benziyor daha çok.”</span></p>
			<p class="paragraf"><span class="CharOverride-13">“Asi bir hocaydı” dedi Peri, sevecen bir tınıyla. </span></p>
			<p class="paragraf"><span class="CharOverride-13">“Öyle bir şey var mı ya?” diye sordu Deniz. “Adı neydi?”</span></p>
			<p class="paragraf"><span class="CharOverride-13">“Azur!”</span></p>
			<p class="paragraf"><span class="CharOverride-13">“Amma tuhaf isimmiş. Neresi ki burası?”</span></p>
			<p class="paragraf"><span class="CharOverride-13">“İngiltere... Oxford Üniversitesi.”</span></p>
			<p class="paragraf"><span class="CharOverride-13">“Ne? Neden bana söylemedin </span><span class="metin-italik" xml:lang="tr-TR">Oxford</span><span class="CharOverride-13">’a gittiğini?!”</span></p>
			<p class="paragraf"><span class="CharOverride-13">Tereddüt etti Peri, ne diyeceğini bilemedi. Bunu neden kimseyle paylaşmadığını o da bilmiyordu. “Mezun olmadan ayrıldım” dedi, giderek alçalan bir sesle.</span></p>
			<p class="paragraf"><span class="CharOverride-13">“Nasıl kabul edildin ki?”</span></p>
			<p class="paragraf"><span class="CharOverride-13">Peri, kızının sorusunda yukarıdan bakan bir tavır algıladı. Küçümseyen bir şaşkınlık. Daha önünde yıllar olmasına karşın Deniz daha şimdiden üniversite sınavları için kaygılanmaya başlamıştı. Çok başarılı bir öğrenci değildi. Eğitim sistemi öğrencileri yarıştırmak üstüne kurulmuştu. Peri’nin genç kızlığında olduğu gibi ha bire çalışmaktan gocunmayan, zaten başkaca bir hayatı olmayan öğrencileri yıpratmasa da</span><span class="CharOverride-13">, Deniz gibi hayat ve yaratıcılık ve enerji dolu gençleri eziyordu bu sistem.</span></p>
			<p class="paragraf"><span class="CharOverride-13">“Notlarım yüksekti. Elemeleri geçtim. Babam yardım etti başvurulara. Gidip dünyayı görmem gerektiğini söylerdi sağ olsun rahmetli.”</span></p>
			<p class="paragraf"><span class="CharOverride-13">“Dedem mi?” diye sordu Deniz; kafasındaki titrek yaşlı adam imgesiyle bu güçlü dönüştürücü kişiliği bağdaştırmakta zorlanmıştı</span><span class="CharOverride-13">.</span></p>
			<p class="paragraf"><span class="CharOverride-13">Peri gülümsedi. “Evet, benimle hep gurur duyardı babacığım.”</span></p>
			<p class="paragraf"><span class="CharOverride-13">“Ya anneannem? O duymaz mıydı?” diye sordu Deniz kurnazca.</span></p>
			<p class="paragraf"><span class="CharOverride-13">“Annem endişelenmişti. Yabancı bir ülkede başıma iş gelir diye. Çok gençtim tabii. Evden ilk ayrılışımdı. Bir anne için kolay değil.” Bir soluk aldı Peri; annesine duygudaşlık hissedebilmesine kendisi de şaşırmıştı.</span></p>
			<p class="paragraf"><span class="CharOverride-13">Deniz bir an durup düşündü. “Ne zaman oldu bütün bunlar?”</span></p>
			<p class="paragraf"><span class="CharOverride-13">“11 Eylül civarıydı. Senin gibi gençlere ne ifade eder bilemem.”</span></p>
			<p class="paragraf"><span class="CharOverride-13">“11 Eylül’ün ne olduğunu biliyoruz herhalde” diye çıkıştı Deniz. Sonra yeni farkına vardığı bir şeyin heyecanıyla aydınlandı yüzü. “Yani babamla tanışmadan önce” dedi. “Demek Oxford Üniversitesi’ni bırakıp İstanbul’a döndün, okumaktan vazgeçip evlendin, arka arkaya üç çocuk doğurdun, ev kadını oldun. Aman ne farklı, bravo!”</span></p>
			<p class="paragraf"><span class="CharOverride-13">“Farklı olmaya çalışmıyordum ki” dedi Peri. Kızının iğnelemelerini kanıksamıştı artık.</span></p>
			<p class="paragraf"><span class="CharOverride-13">Duymazdan gelerek altdudağını kemirdi Deniz. “Niye bıraktın üniversiteyi?”</span></p>
			<p class="paragraf"><span class="CharOverride-13">“Zor geldi... dersler, sınavlar...” Peri yutkunarak burada kesti yalanları.</span></p>
			<p class="paragraf"><span class="CharOverride-13">Bir şey demeden yan gözle annesine baktı</span><span class="CharOverride-13"> Deniz; duyduklarına inanmadığı aşikârdı. Doğduğu andan beri her gün karşısında gördüğü, her ihtiyacını ve kaprisini karşılamasını beklediği kadının, o ve kardeşleri dünyaya gelmeden önce bambaşka bir hayatı olabileceğini düşünmemişti daha evvel. İnsan annesinin gençliğini –hele o gençlik çılgıncaysa– düşünmek istemiyordu nedense. Rahatsız edici bir fikirdi bu. Anne dediğin, bütün huzurlu vadilerini, durgun göllerini ve yüce dağlarını avucunun içi gibi bildiğin, keşfedilmiş</span><span class="CharOverride-13"> bir toprak parçasıydı. O kıtanın hâlâ haritası çıkarılmamış, bilinmeyen bölümleri olabileceği ihtimali pek hoşuna gitmemişti Deniz’in.</span></p>
			<p class="paragraf"><span class="CharOverride-13">“Fotoğrafı alabilir miyim artık?” diye sordu Peri.</span></p>
			<p class="paragraf"><span class="CharOverride-13">“Bir dakika.”</span></p>
			<p class="paragraf"><span class="CharOverride-13">Tavandaki lambaların ışığı kirpiklerinde dans ederken, fotoğrafı yüzüne yaklaştırdı</span><span class="CharOverride-13"> Deniz; gözlerini kısıp neredeyse şaşı yaptı; bir yerlerde gizli bir mesaj keşfetmeyi umuyordu adeta. Derken aniden fotoğrafın arkasını çevirdi, oradaki yazıyı gördü. </span><span class="metin-italik" xml:lang="tr-TR">“Şirin’den Peri’ye, kız kardeşlikle / Unutma, Farecik artık ne kadın, ne erkek, ne melek, ne de saf bir ruhum ben...” </span></p>
			<p class="paragraf"><span class="CharOverride-13">“Farecik de kim oluyor?” dedi Deniz kıkırdayarak.</span></p>
			<p class="paragraf"><span class="CharOverride-13">Peri belli belirsiz eğdi başını. “Şirin öyle derdi bana.”</span></p>
			<p class="paragraf"><span class="CharOverride-13">“Sen... Farecik?!” Dalga geçiyordu Deniz. “Sana lakap takacak olsam, aklıma gelecek son şey bu olurdu. Yırtıcı</span><span class="CharOverride-13"> Kaplan filan demelilerdi!”</span></p>
			<p class="paragraf"><span class="CharOverride-13">“Değiştim; sen de değişeceksin zamanla” dedi Peri. “Hadi artık, gitmemiz gerek.”</span></p>
			<p class="paragraf"><span class="CharOverride-13">Deniz’in çatık kaşlarından sorularının tükenmediği anlaşılıyordu. “Bu ‘ne kadın ne erkek ne melek’ muhabbeti ne peki?”</span></p>
			<p class="paragraf"><span class="CharOverride-13">“Sadece bir şiir. İranlı şair Hafız’ın bir dizesinden” diye mırıldandı Peri. “Tatlım, hadi ver fotoğrafı</span><span class="CharOverride-13"> bana.”</span></p>
			<p class="paragraf"><span class="CharOverride-13">Salondan alkış ve tezahürat sesleri patlak verdi aniden. Birileri birilerini kızdırıyordu. Meraklanan Deniz, kısacık bir tereddüdün ardından fotoğrafı annesine uzattı, telaşlı adımlarla partiye döndü. </span></p>
			<p class="paragraf"><span class="CharOverride-13">Koridorda bir başına kalan Peri, fotoğrafı sımsıkı tuttu avucunda. Adeta canlıymış gibi sıcaklık yaydığını hissederek şaşırdı. Düşününce ne tuhaftı</span><span class="CharOverride-13"> aslında; anlar akıp gider, yürekler katılaşır, bedenler yaşlanır, yeminler unutulur ve en güçlü inançlar bile sarsılırken, gerçeği iki boyutlu temsil eden ve dolayısıyla yalandan ibaret olan bir fotoğraf hiç değişmeden kalabiliyordu, sonsuz bir sadakatle.</span></p>
			<p class="paragraf"><span class="CharOverride-13">Peri fotoğraftaki yüzlere bakmamaya çalıştı. Geçmişle göz göze gelmek istemiyordu. Şirin, Mona ve sevgili Profesör Azur... Karedeki üçüncü kız kendisiydi. O günkü hali bugünkü halini görse ne derdi acaba? Beğenmezdi muhtemelen. </span></p>
			<p class="paragraf"><span class="CharOverride-13">Fotoğrafı</span><span class="CharOverride-13"> cüzdanına koydu. Sırtını dikleştirdi. Dilemediği kadar çok insanla istemediği sohbetler etmeye hazırladı kendini. Ağır ağır içeri yürüdü. </span></p>
		</div>
	</body>
</html>