<html xmlns="http://www.w3.org/1999/xhtml">
	<head>
		<title>1-59</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-58" xml:lang="en-GB"><span class="bolum-baslik _idGenCharOverride-2">Piyon</span></p>
			<p class="alt20" xml:lang="en-GB"><span class="CharOverride-13">Oxford, 2002</span></p>
			<p class="paragraf"><span class="CharOverride-13">Peri, omzunda kitap dolu çanta, elinde öğle yemeğinden kalma bir salkım üzüm, bisikletini sürerek Radcliffe Meydanı’ndan geçti. Bir saat önce Mona ile Bruno’yu bir kafede görmüştü; karşılıklı nefretin gerginliği vardı çehrelerinde. Azur, dönemin son ödevi için bu ikisinin takım oluşturmasını istemiş, kütüphanede bir gece beraber sabahlamalarını şart koşmuştu. İkisinin de hoşuna gitmemişti bu öneri. </span></p>
			<p class="paragraf"><span class="CharOverride-13">Dini bütün, İslamperver Mona ile açık açık İslamofobik olan Bruno’yu eşleştirmişti Profesör Azur! Kafayı yemiş olmalıydı. Bu iki öğrenci arasında empati köprüsü kuracağını sandıysa, beyhude. Olmamıştı. Artık Peri gayet iyi biliyordu ki Azur’un seminerlerinde hiçbir şey tesadüfi değildi. Her şey ince ince planlanmıştı. Her öğrenci, Azur’un zihninde oynadığı satranç tahtasında piyondu. Buna kendisinin de dahil olduğunun farkındaydı Peri. Yanaklarına ateş basıyordu düşündükçe. </span></p>
			<p class="paragraf"><span class="CharOverride-13">Radcliffe binasının önünde, arkadaş grubuyla banka oturmuş, harıl harıl konuşan Troy’u gördü. Peri’yi fark edince ona doğru yürüdü oğlan.</span></p>
			<p class="paragraf"><span class="CharOverride-13">“Selam Peri. Hâlâ Azur için okumaya devam mı?”</span></p>
			<p class="paragraf"><span class="CharOverride-13">“Ya sen... onu gizlice gözetlemeye devam mı?”</span></p>
			<p class="paragraf"><span class="CharOverride-13">Dudağının bükülüşünden anlaşılıyordu yanıtın ne olduğu. “O adamın saygın bir öğrenim kurumunda ders verememesi gerek. Lisansı iptal edilmeli! Öğrencilerini zerre kadar düşünmediğini biliyorsun, değil mi? Her şey kendi egosuyla ilgili.”</span></p>
			<p class="paragraf"><span class="CharOverride-13">“Öğrenciler seviyor onu.”</span></p>
			<p class="paragraf"><span class="CharOverride-13">“Evet, tabii. Özellikle kız öğrenciler... Şirin mesela. Arkadaşın.”</span></p>
			<p class="paragraf"><span class="CharOverride-13">Peri ayakkabısının topuğunu sürttü toprağa. “Ne olmuş ona?”</span></p>
			<p class="paragraf"><span class="CharOverride-13">“Hadi ama ya, sanki bilmiyormuşsun gibi.” Peri’nin yüzüne baktı. “İlla açıkça telaffuz etmem mi gerekiyor?”</span></p>
			<p class="paragraf"><span class="CharOverride-13">“Neyi telaffuz etmekten bahsediyorsun?”</span></p>
			<p class="paragraf"><span class="CharOverride-13">“Anladın mı?” Troy’un gözleri ışıldadı. “Azur’un onunla ilişkisi var.”</span></p>
			<p class="paragraf"><span class="CharOverride-13">Peri’nin yüreği hop etti. Sesi kısıktı. “Ama Şirin eski öğrencisi onun...”</span></p>
			<p class="paragraf"><span class="CharOverride-13">“Eski meski, ben anlamam. Bana sorarsan, kesin dersini alırken de yatıyordu onunla. Ödevlerini yatakta beraber okuyorlardı herhalde. Aldığı yüksek notların sırrı buydu muhtemelen.”</span></p>
			<p class="paragraf"><span class="CharOverride-13">Peri bakışlarını kaçırdı. Oğlanın sesinde bir kıskançlık hissetmişti, ama şu anda kendi duygularıyla o kadar haşır neşirdi ki, onunkilere dikkat edecek hali yoktu. Sanki bir el boğazını sıkıyordu. </span></p>
			<p class="paragraf"><span class="CharOverride-13">“Bazen Azur’un okuldaki odasına gidiyor, kapıyı kapatıyorlar. Gününe göre on ila yirmi dakika sürüyor işleri. Dışarıda beklediğim için biliyorum.”</span></p>
			<p class="paragraf"><span class="CharOverride-13">“Yeter artık, böyle konuşma” dedi Peri. Şakakları zonkluyordu.</span></p>
			<p class="paragraf"><span class="CharOverride-13">“Kusura bakma seni şoke ettim!” dedi Troy alaycı. “Ama bilmende fayda var, herif bir avcı. Genç zihinler, genç bedenler peşinde.”</span></p>
			<p class="paragraf"><span class="CharOverride-13">“Gitmem lazım” dedi Peri; sesi bir fısıltı gibi çıkıyordu artık.</span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Aynı akşam, Peri, Şirin’i mutfakta yalnız yakaladı. Fonda müzik, bir yandan dans edip, bir yanda ton balığı salatası için domates dilimliyordu. Ruh hali gibi inip çıkan kilosuna dikkat etmeye çalışıyordu Şirin. Yalnızdılar. Mona, şehir dışından ziyarete gelen akrabalarıyla yemeğe çıkmıştı ve geç gelecekti.</span></p>
			<p class="paragraf"><span class="CharOverride-13">“Sana bir şey sormam gerek” dedi Peri.</span></p>
			<p class="paragraf"><span class="CharOverride-13">“Olur tabii, sor.”</span></p>
			<p class="paragraf"><span class="CharOverride-13">“Azur’un planı mıydı üçümüzün aynı evi paylaşması? Arkadaşlığımız yalan mıydı aslında, onun zorlaması mıydı, ta başından beri?”</span></p>
			<p class="paragraf"><span class="CharOverride-13">Şirin tek kaşını kaldırdı. “Nereden çıkardın bunu?”</span></p>
			<p class="paragraf"><span class="CharOverride-13">“Lütfen yalan söyleme... daha fazla” dedi Peri. “Bu bir deney onun için, değil mi? Azur’un sosyal laboratuvarı. Farklı fikirlerden öğrencileri bir araya getir, biraz kapışsınlar, sonra bakalım empati çıkacak mı! Kobay mıyız biz?”</span></p>
			<p class="paragraf"><span class="CharOverride-13">“Vay canına, ne biçim komplo teorisi bu.” Şirin domatesleri marul kâsesine atıp birkaç da zeytin ekledi. “Profesörle ne derdin var senin?”</span></p>
			<p class="paragraf"><span class="CharOverride-13">“Öğrencilerinin hayatlarına burnunu sokmasından hoşlanmıyorum.”</span></p>
			<p class="paragraf"><span class="CharOverride-13">“Hah!” dedi Şirin. “Başka nasıl öğretebilir ki? Tarih boyunca âlimler öğrencilerini nasıl eğittiler sanıyorsun? Ustalar ve çırakları. Yıllar süren sıkı çalışma, disiplin. Bunların hepsini unuttuk. Artık üniversiteler kâr etmeye o kadar odaklanmış ki, harç parasını ödeyebilen öğrencilere kraliyet ailesindenmiş gibi davranılıyor.”</span></p>
			<p class="paragraf"><span class="CharOverride-13">“Azur bizim ustamız değil, biz de onun çırakları değiliz.”</span></p>
			<p class="paragraf"><span class="CharOverride-13">“Ama ben öyleyim” dedi Şirin, salatasını karıştırırken. “Ben kendimi onun çırağı olarak görüyorum. Sonra kalfası olmak isterim.”</span></p>
			<p class="paragraf"><span class="CharOverride-13">Peri’nin sesi kesildi, ne yanıt vereceğini bilemedi.</span></p>
			<p class="paragraf"><span class="CharOverride-13">“Mona’yla aramızdaki tek ortak yan, Azur’a olan saygımız. Sana ne oldu? Hocayı sevdiğini sanıyordum.”</span></p>
			<p class="paragraf"><span class="CharOverride-13">Peri duyguları gözlerinden okunmasın diye bakışlarını kaçırdı. İçi dışı bu kadar bir olduğu için nefret ediyordu kendisinden. “Bizden çok fazla şey bekliyor gibi geliyor, taleplerini karşılamak ne mümkün?”</span></p>
			<p class="paragraf"><span class="CharOverride-13">“Ha, onu düş kırıklığına uğratmaktan korkuyorsun demek” dedi Şirin, bilmiş bir gülümsemeyle. Salata kâsesini alarak odasına yöneldi. “Uğratma o zaman!”</span></p>
			<p class="paragraf"><span class="CharOverride-13">“Dur bir dakika” dedi Peri.</span></p>
			<p class="paragraf"><span class="CharOverride-13">Kalbi çarpıyordu. Onu rahatsız eden soruyu sorarsa olabileceklerden korkuyordu ama sormak zorundaydı. “Onunla... ilişkin mi var?”</span></p>
			<p class="paragraf"><span class="CharOverride-13">Merdivenlerin yarısına gelmiş olan Şirin zınk diye durdu. Bir elini tırabzana koyarak aşağıya, arkadaşına baktı, gözleri birer ateş topuydu. </span></p>
			<p class="paragraf"><span class="CharOverride-13">“Eğer bunu paranoyaklıktan soruyorsan senin sorunun, benim değil. Yok, kıskandığın için soruyorsan, o da senin sorunun.”</span></p>
			<p class="paragraf"><span class="CharOverride-13">“Ne paranoyağım, ne de kıskanç” dedi Peri; öfkesini kontrol edemiyordu.</span></p>
			<p class="paragraf"><span class="CharOverride-13">“Sahi mi?” Bir kahkaha attı Şirin. “İran’da </span><span class="metin-italik" xml:lang="tr-TR">mamani</span><span class="CharOverride-13"> bana bir atasözü öğretmişti. </span><span class="metin-italik" xml:lang="tr-TR">Kendisini fareye çeviren kişi, er ya da geç kedilere yem olur</span><span class="CharOverride-13">.”</span></p>
			<p class="paragraf"><span class="CharOverride-13">“Ne demek istiyorsun?” </span></p>
			<p class="paragraf"><span class="CharOverride-13">“Benim işime karışma diyorum Farecik, yoksa seni çiğ çiğ yerim, bilesin!”</span></p>
			<p class="paragraf"><span class="CharOverride-13">Şirin bunu dedikten sonra, Peri’yi mutfakta, kendisini küçücük ve önemsiz hisseder halde bırakarak, ayaklarını yere vura vura odasına çıktı.</span></p>
			<p class="paragraf"><span class="CharOverride-13">Uğursuz bir sessizlik çöktü tüm eve. Azur’dan nasıl nefret ediyordu Peri. Kibrinden. Pervasızlığından. En çok da Şirin’le flört etmesinden. Üstelik ona karşı hep kayıtsız kaldığı halde. Ruhunun içinde nefret çarkı dönüyordu. Kendisi de payını alıyordu bundan. Ne Şirin gibi cesur ve özgüvenliydi, ne Mona gibi inançlı ve dayanıklı. Bıkmıştı kendisinden. Peri olmanın ne kadar yorucu bir şey olduğunu kimse bilmiyordu ve kimse anlayamazdı da. </span></p>
			<p class="paragraf"><span class="CharOverride-13">O gece sisin içindeki bebeği gördü. Yüzünün yarısını kaplayan morumsu renk tüm vücuduna yayılmıştı. Bebek ona bir şeyler anlattı fısır fısır. Ve bu sefer Peri ne dediğini anladı. Hüzün ve umutsuzluk o kadar derindi ki, göğsü sıkıştı. Evet, belki de vakti gelmişti. Geç bile kalmıştı. Debelenmeyi bırakmalıydı. Ayak uyduramıyordu işte. Başkalarına. Hayata. Tanrı’ya ayak uyduramıyordu. Bıkmıştı. </span></p>
			<p class="paragraf"><span class="CharOverride-13">Keşke uyuyup bir başkası olarak uyanabilseydi. Ya da hiç uyanmasaydı. Yol kenarında yatan kirpiyi hatırladı. Ne o cennete gidebilmişti muhtemelen, ne de Peri gidecekti – eğer aklından geçen şeyi yapmaya cüret ederse bu akşam. </span></p>
		</div>
	</body>
</html>