<html xmlns="http://www.w3.org/1999/xhtml">
	<head>
		<title>1-47</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-46" xml:lang="en-GB"><span class="bolum-baslik _idGenCharOverride-2">Limuzin</span></p>
			<p class="alt20" xml:lang="en-GB"><span class="CharOverride-13">Oxford, 2001</span></p>
			<p class="paragraf"><span class="CharOverride-13">Şirin tekerlekli bir bavulu çekerek Peri’nin odasına daldı. Noel tatili için ailesini görmeye Londra’ya dön</span><span class="CharOverride-13">üyordu. Herkes evine gidiyordu; öğrenciler, hocalar, okul çalışanları. Dönem için ayırdığı bütçeyi epeyce aştığı için bilet alamamıştı Peri. Mecburen tatili Oxford’da geçirecekti.</span></p>
			<p class="paragraf"><span class="CharOverride-13">“Benimle gelmek istemediğine emin misin?” diye sordu Şirin, belki de onuncu kere.</span></p>
			<p class="paragraf"><span class="CharOverride-13">“Tabii ki. Gayet iyiyim burada, meraklanma” dedi Peri.</span></p>
			<p class="paragraf"><span class="CharOverride-13">Aslında tam da “burada” olmayacaktı. Oxford’da öğrencilerin tatillerde odalarını</span><span class="CharOverride-13"> boşaltmaları gerekiyordu, çünkü binalar konferans katılımcılarına tahsis ediliyordu. Peri gibi okulda kalmak durumunda olanlar için geçici alternatif yerler ayarlanıyordu okul tarafından.</span></p>
			<p class="paragraf"><span class="CharOverride-13">Şirin, Peri’ye doğru bir adım atarak gözlerinin içine baktı. “Bak Farecik, ben ciddiyim. Eğer fikrini değiştirirsen ara. Annem seninle tanışmak istiyor. Arkadaşlarım bize kalmaya geldiklerinde çok mutlu olur; rahat rahat beni şikâyet edip, çocukluğumu filan anlatacak ya. Felaket bir aileyiz, birbirimizi çiğ çiğ yeriz ama aile dışındakilere nazik davranırız, emin ol. Seni iyi ağırlarız.”</span></p>
			<p class="paragraf"><span class="CharOverride-13">“Teşekkür ederim. Çok yalnız hissedersem ararım, söz” dedi Peri.</span></p>
			<p class="paragraf"><span class="CharOverride-13">“Pekâlâ. Unutma, döndüğümde yurttan taşınıyoruz. Kendi evimizi tutma zamanımız geldi artık.”</span></p>
			<p class="paragraf"><span class="CharOverride-13">Peri, Şirin’in bu fikri unutmasını bekliyordu, ama belli ki unutmamıştı. İran asıllı kız tutturmuştu taşınalım diye. Sayısız Oxford öğrencisi aynı yollardan geçiyordu aslında: Başlangıçta, yaşamın nispeten daha kolay olduğu yurt hayatının samimi kucağına sığınıyor; zamanla bu hayatı</span><span class="CharOverride-13"> boğucu bularak kafa dengi arkadaşlarıyla ev tutmak üzere yurttan ayrılıyorlardı. Zaten yurtlarda herkese yetecek kadar oda olmadığından bir müddet sonra öğrencilerin ayrılması normal kabul ediliyordu.</span></p>
			<p class="paragraf"><span class="CharOverride-13">Şu ana dek Şirin ne zaman bu konuyu açsa Peri kibar ama kesin bir tavırla reddetmişti. Ama Şirin keçi gibi inatçıydı. Emlakçıları geziyor, bulduğu evlerin, dairelerin fotoğraflarını Peri’yle paylaşıyordu. “Maddi açıdan dert edecek bir şey yok” diyordu. Kirayı kendisi karşılayacaktı. Yalnızlıktan nefret ettiği ve asla tek başına eve çıkamayacağı için Peri ona iyilik etmiş olacaktı teklifini kabul ederse. Yani kendini borçlu hissetmesi için bir sebep yoktu. </span></p>
			<p class="paragraf"><span class="CharOverride-13">“Bir düşüneyim” dedi Peri ikircikli.</span></p>
			<p class="paragraf"><span class="CharOverride-13">“Düşünecek bir şey yok. Yurt hayatı acemilere göre. Eve çıkmayı göze alamayan ürkekler burada kalır bir tek, bir de inek tipler.”</span></p>
			<p class="paragraf"><span class="CharOverride-13">“Ya da parası olmayanlar.”</span></p>
			<p class="paragraf"><span class="CharOverride-13">“Para mı?” dedi Şirin, nahoş bir kelime duymuşçasına suratını</span><span class="CharOverride-13"> ekşiterek. “Takma sen kafana. O konuyu bana bırak.”</span></p>
			<p class="paragraf"><span class="CharOverride-13">Zamanla ortaya çıkmıştı ki Şirin’in ailesi hayli varlıklıydı. Evet, İran’dan kaçmışlardı ama mal mülkten yana sıkıntıları olmamıştı. Peri’den tek beklenen, giysileriyle kitaplarını birkaç kutuya doldurup bu yeni maceraya atılmasıydı. </span></p>
			<p class="paragraf"><span class="CharOverride-13">“Pekâlâ tatlım, gitmem gerek”</span><span class="CharOverride-13"> dedi Şirin. Peri’yi bir parfüm bulutuna sararak iki yanağından öptü. “Mutlu yıllar! 2002 için sabırsızlanıyorum! Hayatımızın en güzel yılı olacak gibi bir his var içimde.”</span></p>
			<p class="paragraf"><span class="CharOverride-13">Peri masanın üstündeki su şişesini alarak arkadaşını ana girişe kadar geçirdi. Kapı görevlisi hazır olda bekliyordu. Adamcağız bütün öğrencileri ismen tanıyordu. “İyi tatiller Şirin, seneye görüşürüz” dedi neşeyle ve ekledi: “Sana da Peri.”</span></p>
			<p class="paragraf"><span class="CharOverride-13">Peri’yi selamlarken adamın sesi daha da şefkatli çıkmıştı. Muhtemelen üzülüyordu onun için. Eve gitmeyen tek öğrenciydi ne de olsa.</span></p>
			<p class="paragraf"><span class="CharOverride-13">Dışarıda sürücüsüyle bekleyen kuzguni siyah bir limuzin vardı. Şirin, ayaklarında yüksek topuklu ayakkabıları, arkasında pembe bavuluyla, çakıl taşlarının üstünde hafifçe sendeleyerek yürüdü. Onu izlerken Peri karışık hisler içindeydi. Şirin’le aynı evi paylaşırsa arkadaşının güçlü</span><span class="CharOverride-13"> karakteri karşısında hissettiği rahatsızlık daha da artabilirdi. Bu bir riskti. Ayrıca Şirin’e –ya da herhangi başka birine– borçlu kalmak istemiyordu. Öte yandan er ya da geç yurttan ayrılması gerekecekti. Hem, kendi evleri olması muhteşem olmaz mıydı? </span></p>
			<p class="paragraf"><span class="CharOverride-13">Araba uzaklaşırken Peri arkasından su döktü; </span><span class="metin-italik" xml:lang="tr-TR">Su gibi git, su gibi gel arkadaşım</span><span class="CharOverride-13">.</span></p>
		</div>
	</body>
</html>