<html xmlns="http://www.w3.org/1999/xhtml">
	<head>
		<title>1-37</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-37" xml:lang="en-GB"><span class="bolum-baslik _idGenCharOverride-2">İskete</span></p>
			<p class="alt20" xml:lang="en-GB"><span class="CharOverride-13">Oxford, 2001</span></p>
			<p class="paragraf"><span class="CharOverride-13">Profesör Azur’u nerede bulacağını kestiremeyen Peri, onun izini İlahiyat Bölümü’nde sürebileceğini tahmin etti. Madem Tanrı üzerine bir ders veriyordu, orada olması gerekirdi herhalde. Böylece yola koyuldu. </span></p>
			<p class="paragraf"><span class="CharOverride-13">Ortaçağ’dan kalma bu görkemli bina, Oxford’daki en eski yapılardan biriydi. Birleşik kemerleri, oymalı ahşap kapıları</span><span class="CharOverride-13"> ve payandalarıyla, uzaktan bakıldığında bir mimarlık şaheserinden ziyade hülyalı bir ressamın fırçasından çıkmış zarif bir suluboya tabloyu andırıyordu. Sanki o kadim taşlar yüzyıllarca süren rehavetten sıkılmıştı da, sıra dışı bir şeyler olmasını diliyordu. Bir beklenti asılıydı havada. Adeta. </span></p>
			<p class="paragraf"><span class="CharOverride-13">Peri içeri girdi usulca. On beşinci yüzyıldan kalma tonozlu tavan göz kamaştırıcıydı. Dikey pencerelerin aydınlattığı uzun koridorda, yerde bağdaş kurmuş, okuduğu kitaba dalmış bir öğrenci dışında kimsecikler yoktu. Peri’nin ayak seslerini duyunca başını kaldırıp baktı</span><span class="CharOverride-13"> bu oğlan. Yüz hatları pencereden vuran eğimli ışıkta bir an silinir gibi olduysa da hızla netleşti – kepçe kulaklar, kızılımsı saçlar, çilli yanaklar. Troy’du. “Tanrı Tartışması”nın kapısında Peri’yi durduran, sonra da içeri girip, Azur’a laf sokmaya kalkan görevli öğrenci.</span></p>
			<p class="paragraf"><span class="CharOverride-13">“Hey, merhaba” dedi Peri ihtiyatla.</span></p>
			<p class="paragraf"><span class="CharOverride-13">“Aa, n’aber?” </span><span class="CharOverride-13">Oğlan, Peri’yi hemen tanımıştı. </span></p>
			<p class="paragraf"><span class="CharOverride-13">“Geçen gün müzedeydin. Orada mı çalışıyorsun?” diye sordu Peri.</span></p>
			<p class="paragraf"><span class="CharOverride-13">“Yok ya, o gün gönüllüydüm. Ben de sefil bir öğrenciyim, senin gibi.”</span></p>
			<p class="paragraf"><span class="CharOverride-13">Peri, tartışma salonuna biletsiz sızdığı için paylanmaktan korktu ama oğlan ya o gün bir şey fark etmemişti ya da şimdi konuyu açmak istemedi. Onun yerine, Peri’ye nereli olduğunu, ne okuduğunu sordu. Dostane, hatta cana yakın davranıyordu. Ordan burdan konuşup, biraz sohbet ettiler. </span></p>
			<p class="paragraf"><span class="CharOverride-13">“Profesör Azur’u arıyorum” </span><span class="CharOverride-13">dedi Peri az sonra, muhabbet durakladığında. “Odası nerede biliyor musun?”</span></p>
			<p class="paragraf"><span class="CharOverride-13">Troy’un yüzü bir an ifadesizleşti. Tekrar konuştuğunda, sesi sönmüş bir balon gibi boştu. “Buralarda bulamazsın. Hem niye arıyorsun ki o herifi?”</span></p>
			<p class="paragraf"><span class="CharOverride-13">Sorgulanmayı beklemeyen Peri kem küm etti. “Şeyy... fikirleri ilgimi çekti de.”</span></p>
			<p class="paragraf"><span class="CharOverride-13">“Aman sakın bana, Tanrı dersini almayı </span><span class="CharOverride-13">düşündüğünü söyleme.”</span></p>
			<p class="paragraf"><span class="CharOverride-13">“Niye ki?” diye sordu Peri. “Nesi var?”</span></p>
			<p class="paragraf"><span class="CharOverride-13">“Nesi yok ki?” dedi Troy. “O adam hoca kılığına girmiş bir kurt!”</span></p>
			<p class="paragraf"><span class="CharOverride-13">“Pek sevmiyorsun, ha?”</span></p>
			<p class="paragraf"><span class="CharOverride-13">“Azur beni seminerinden attı. Utanmaz. Dava açtım. Mahkemeye kadar yolu var.”</span></p>
			<p class="paragraf"><span class="CharOverride-13">“Vay canına!” dedi Peri. Öğrencilerin hocalarından resmen şikâyetçi olabileceklerini bilmiyordu. “Şey... Dersten atılmana üzüldüm.”</span></p>
			<p class="paragraf"><span class="CharOverride-13">Troy kaşlarını çattı. “Herkes o herife hayran ama ben değilim. Bana sorarsan Azur şeytanın ta kendisi. Mefisto! Biliyor musun kim Mefisto?”</span></p>
			<p class="paragraf"><span class="CharOverride-13">“Tabii ki, </span><span class="metin-italik" xml:lang="tr-TR">Faust</span><span class="CharOverride-13">’tan.”</span></p>
			<p class="paragraf"><span class="CharOverride-13">Nedense bir Türk kızının Goethe okumuş olmasına hem şaşırmış hem sevinmişti Troy. “Bak, sen iyi birine benziyorsun ama yabancısın; bu herifin ne deli kaçık olduğunu anlamazsın. Beni dinle. Azur’dan uzak dur!”</span></p>
			<p class="paragraf"><span class="CharOverride-13">“Uyarın için sağ ol” dedi Peri. Aralarında limoni bir hava esti. “Ama kendi kararımı kendim verir</span><span class="CharOverride-13">im.”</span></p>
			<p class="paragraf"><span class="CharOverride-13">Omuzlarını silkti Troy. “Tamam, tercih senin. Odası kendi okulunda. Merton Sokağı. Öndeki avlulu bina, soldan üçüncü kapı. Zaten girişte bir isim listesi göreceksin.” </span></p>
			<p class="paragraf"><span class="CharOverride-13">Peri tekrar teşekkür etti. Oğlanın, “şeytan” diye nitelendirdiği birinden bahsedişindeki heyecan gözünden kaçmamıştı. Bu Troy sanki hem hayran hem düşmandı Azur’a. Bazı insanlar herkesin beğendiği kişileri otomatik olarak küçümsemeye koşullandırırlar kendilerini. İllaki farklı olmak isterler. Farklı görünmek! Bazı insanlar da takıntılı nefretlerden beslenirler. Bu yüzden işte, gıcık oldukları </span><span class="CharOverride-13">tipleri içten içe önemser, yüceltir, hatta aslında severler. Sevgiye ve hayranlığa bulaşmış nefret kadar tuhaf duygu yoktur bu âlemde. </span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Profesör Azur’un odası arnavutkaldırımlı yılankavi bir sokaktaydı. Peri bal rengi Gotik bir kemerin altından geçti. Binayı kolayca buldu. Dış duvarın her iki yanına tebeşirle kürek yarışlarının sonuçları </span><span class="CharOverride-13">yazılmıştı. Bir panoda hocaların isimleri okunuyordu: Prof. T. J. Patterson, Prof. G. L. Spencer, Prof. M. Litzinger... ve derken, Profesör A. Z. Azur. Zemini taş kaplı, karanlık, dar koridor boyunca ilerledi. Orada, sağda, üst sövesi yılların ağırlığıyla eğrilmiş bir kapı vardı; hafifçe aralıktı ve üzerine raptiyeyle bir kâğıt tutturulmuştu. </span></p>
			<p class="alt20" xml:lang="en-GB"><span class="CharOverride-13">  </span></p>
			<p class="alinti_copy" xml:lang="en-US">Profesör A. Z. Azur</p>
			<p class="alinti" xml:lang="en-US">Görüşme saatleri: Salı 10.00-12.00 / Cuma 14.00-16.00</p>
			<p class="alinti" xml:lang="en-US">Teori: Bir sorunuz/sorununuz varsa, benimle görüşme saatlerinde konuşabilirsiniz. Karşı-teori: Sorunuz/sorununuz acil/mühimse, başka günler/saatlerde odama uğramanıza mâni olamam ama sizi göreceğime söz de veremem.</p>
			<p class="alinti" xml:lang="en-US">Dikkat! Durumunuza teori mi yoksa karşı-teori mi daha uygun, iyi düşünün!</p>
			<p class="alt20" xml:lang="en-GB"><span class="CharOverride-13">  </span></p>
			<p class="Paragraph20">Günlerden ne salı ne cuma olduğu için, başka bir zaman gelmesi daha doğruydu. Öte yandan, nottaki muğlaklıktan cesaret almıştı. Kapıyı tıklattı. İçeride hüküm süren mutlak sessizlikten, yanıt verecek kimse olmadığını tahmin etmişti. Bir kez daha vurdu emin olmak için. Odanın derinliklerinden, bir âdemoğlundan ya da havvakızından çıkamayacak kadar nazenin bir ses geldi. Peri, vücudu yay gibi gergin, dikkatle kulak verdi. Bir kez daha mutlak sessizliğe gömülmüştü etraf.</p>
			<p class="paragraf"><span class="CharOverride-13">Bir merak dalgası sardı içini, hani şu ulaşamadığımız şeylere karşı duyduğumuz keşfetme arzusu. İçeriye şöyle bir bakıp geldiği gibi usulca ayrılmaya karar verdi. Kapıyı hafifçecik itti.</span></p>
			<p class="paragraf"><span class="CharOverride-13">Gördüğü manzara karşısında donakaldı. Enfes bir bahçeye bakan, yüksek giyotin pencereden içeri dökülen safran rengi ışık altında, kitaplardan, elyazmalarından ve gravürlerden oluşan kuleler vardı her tarafta. Duvarlar, yerden tavana kadar tıka basa kitaplıklarla kaplıydı. Tıpkı İstanbul mahallelerindeki çamaşır ipleri gibi karşılıklı raflar arasına gerilmiş, odanın ortasından bir sağa bir sola, çaprazlama geçen iplere mandallarla notlar, haritalar asılmıştı. Kapının tam karşısında, kiraz ağacından, aslan ayaklı, antika bir çalışma masası vardı; onun da her santimetrekaresi kitaplarla kaplıydı. Sayfaların arasından gözüken kırmızı kâğıt parçaları, adeta dil çıkarıyordu. Koltuk, kanepe, sehpa, hatta yerdeki el dokuması halının üstüne cilt cilt kitaplar yığılmıştı. Peri hiç bu kadar çok yazılı</span><span class="CharOverride-13"> eseri böyle sıkışık halde bir arada görmemişti. Eğer dünyada kitaba ve kelama adanmış bir tapınak varsa herhalde burası olmalıydı.</span></p>
			<p class="paragraf"><span class="CharOverride-13">Ama Peri’nin olduğu yerde kalakalmasına neden olan şey ne kitapların çokluğu ne de odanın karışıklığıydı. İçeride hapis kalmış bir kuş vardı! Sarı-yeşil tüyleri ve çatal kuyruğuyla bir iskete. Yarı açık pencereden içeri dalmış olmalıydı zavallı. Daha az evvel kaybettiği özgürlüğü yana yakıla arıyor, telaşla kanat çırpıyordu. Peri birkaç mütereddit adım atıp, soluğunu tuttu. Avuçlarını çukurlaştırıp uzatarak, olabilecek en yumuşak şekilde yakalamaya çalıştı bu nazik yaratığı. Ama onun varlığından dehşete düşen kuş</span><span class="CharOverride-13"> delirmiş gibiydi. Panik içinde daireler çizerek bir köşeden diğerine fırlıyor, zaman zaman açık pencereye yaklaşsa da çıkış yolunu bir türlü bulamıyordu. </span></p>
			<p class="paragraf"><span class="CharOverride-13">Peri, Hayyam’ın </span><span class="metin-italik" xml:lang="tr-TR">Rubailer’</span><span class="CharOverride-13">ini bir kitap yığınının üstüne bırakıp, eski, ağır pencereyi biraz daha açmaya çalıştı. Ama yukarıda bir vida sıkışmış olmalıydı, bir türlü kıpırdamıyordu. Bütün gücüyle oynatmaya çalıştı. Gürültüden ödü kopan kuş, Peri’nin yanından hızla uçarak kendini cama fırlattı</span><span class="CharOverride-13"> – uçsuz bucaksız gökyüzü öyle yakın ama aynı zamanda nasıl da uzaktı. Çarpmanın etkisiyle titreyerek, sersemlemiş halde bir rafın üstüne kondu. Peri şefkatle baktı bu narin canlıya; onun bu yabancı ortamda yaşadığı korku ve dehşeti o kadar iyi anlıyordu ki.</span></p>
			<p class="paragraf"><span class="CharOverride-13">Acilen bir şeyler yapmalıydı. Etrafa bakındı. Gözleriyle sağı solu tararken, esrarengiz bir rayiha yakaladı. Bambu bir kâse içindeki greyfurtların tatlımsı ekşimt</span><span class="CharOverride-13">ırak kokusu kitapların kokusuna karışıyordu. Onun da ötesinde bir esans daha vardı. Bronz bir kap içinde yanan, üzerinde bir parmak kül oluşmuş bir tütsü çubuğu. </span></p>
			<p class="paragraf"><span class="CharOverride-13">Nihayet metal bir mektup açacağı buldu. Sivri ucuyla pencereyi tutan kancaları gevşetti. Çerçeveyi kurtarıp, pencereyi yarıya kadar açmayı başardı. Şimdi bütün yapması gereken, kuşu bu tarafa yöneltmek, özgürlüğüne kavuşturmaktı. Kazağını</span><span class="CharOverride-13"> çıkararak havada sallamaya başladı.</span></p>
			<p class="paragraf"><span class="CharOverride-13">“Yeni moda bir dans mı bu?” diye sordu bir ses aniden.</span></p>
			<p class="paragraf"><span class="CharOverride-13">Boş bulunan Peri havaya sıçradı. Arkasına döndüğünde, girişte durmuş, kolunu kapıya dayamış halde Profesör Azur’u gördü. Dudakları eğlendiğini belli eden bir tebessümle kıvrılmış, onu seyrediyordu adam. Yakından bakınca kumral saçlarında, sırma iplikler gibi altın tonlar olduğu fark ediliyordu. Bugün gözlük takmamıştı. Ve mavi-yeşil gözleri o kadar parlaktı ki... </span></p>
			<p class="paragraf"><span class="CharOverride-13">“Özür dilerim” dedi hemen Peri; bunu söylerken adama doğru bir adım atmış, derhal geri çekilmişti. “Böyle izin almadan içeri dalmak istemezdim.”</span></p>
			<p class="paragraf"><span class="CharOverride-13">“O zaman niye yaptın?” diye sordu Azur; sahiden merak etmiş gibiydi.</span></p>
			<p class="paragraf"><span class="CharOverride-13">“Şeyy, bir kuş gördüm.”</span></p>
			<p class="paragraf"><span class="CharOverride-13">“Ne kuşu?”</span></p>
			<p class="paragraf"><span class="CharOverride-13">Peri sağına soluna baktı telaşla. Kuş falan yoktu etrafta! İskete sırra kadem basmıştı. “Eee, şey... biz konuşurken pencereden çıkıp gitmiş</span><span class="CharOverride-13"> olmalı.”</span></p>
			<p class="paragraf"><span class="CharOverride-13">Bir an hiçbir şey söylemedi Azur. Sanki bir zamanlar okuduğu ve şimdi hatırladığı bir kitaba bakar gibi süzdü Peri’yi. “Amberdi bu arada” dedi.</span></p>
			<p class="paragraf"><span class="CharOverride-13">“Efendim?”</span></p>
			<p class="paragraf"><span class="CharOverride-13">“Az evvel baktığın tütsüden bahsediyorum. Perşembeleri amber yakarım. Haftanın her günü farklı</span><span class="CharOverride-13"> bir tütsü. Amber sever misin?” </span></p>
			<p class="paragraf"><span class="CharOverride-13">Bu konuda zerre kadar düşünmüşlüğü olmayan Peri kibarca başını salladı.</span></p>
			<p class="paragraf"><span class="CharOverride-13">“Eski Roma’da kadınlar üstlerinde amber taşırdı. Kimi tarihçiler, güzel kokusu için diyorlar; kimileri de diyor ki cadılardan, ifritlerden korunmak için.”</span></p>
			<p class="paragraf"><span class="CharOverride-13">Peri’nin gözleri büyüdü. Troy’un uyarıları geldi aklına. Ne tuhaf adamdı bu Azur.</span></p>
			<p class="paragraf"><span class="CharOverride-13">“Yoksa korkar mısın?” diye sordu profesör, kızın rahatsızlığını hissederek.</span></p>
			<p class="paragraf"><span class="CharOverride-13">“Amberden mi?”</span></p>
			<p class="paragraf"><span class="CharOverride-13">“Cadılardan!”</span></p>
			<p class="paragraf"><span class="CharOverride-13">“Tabii ki hayır” dedi Peri çabucak. Azur onu tütsüyü incelerken gördüyse, kuşu da görecek kadar uzun zamandır burada olmalıydı; içinden bir ses böyle s</span><span class="CharOverride-13">öylüyordu Peri’ye. “Gerçekten çok özür dilerim odanıza müsaade almadan girdiğim için.”</span></p>
			<p class="paragraf"><span class="CharOverride-13">Azur saatine baktı. “Üç dakikada iki, demek ki dakika başına ortalaman 0,6.”</span></p>
			<p class="paragraf"><span class="CharOverride-13">“Pardon?”</span></p>
			<p class="paragraf"><span class="CharOverride-13">“Ne sıklıkta özür dilediğini hesaplıyorum.”</span></p>
			<p class="paragraf"><span class="CharOverride-13">Peri’nin yanakları kızardı. Gerçekten de oldum olası</span><span class="CharOverride-13"> çok özür dilerdi – randevusuna azıcık geç kalsa, yolda yürürken birine gayriihtiyari yaklaşsa, kaldırımda önündeki yayayı sollasa, süpermarkette alışveriş arabası bir başkasınınkine değecek gibi olsa... Hep özür diliyordu; sıkça, kolayca, bolca. Kimse ondan özür dilemese de karşılığında. </span></p>
			<p class="paragraf"><span class="CharOverride-13">“Bak sana bir hipotez” dedi Azur, gözlerinin önüne düşen saçlarını arkaya savurarak. “Gereksiz yere özür dileyen insanlar gereksiz yere teşekkür etmeye de meyyal olur.”</span></p>
			<p class="paragraf"><span class="CharOverride-13">Peri yutkundu. “Bence fazla özür dileyen tipler hayatla baş etmeye çalışan kaygılı, endişeli tiplerdir sadece. Kimseye zarar vermezler, kendilerinden başka. Diğer insanlara ayak uydurmak için ellerinden geleni yaparlar, ama aradaki farkın kapanmayacağını da bilirler.”</span></p>
			<p class="paragraf"><span class="CharOverride-13">“Nasıl bir farkmış bu?” diye sordu Azur.</span></p>
			<p class="paragraf"><span class="CharOverride-13">“Sanki aslında buraya ait değilmişim gibi” dedi Peri ve anında pişman oldu bunu söylediğine. Ne demeye anlatıyordu bunları bir yabancıya, üstelik bir hocaya?</span></p>
			<p class="paragraf"><span class="CharOverride-13">Azur, Peri’nin yanından geçerek masa başına oturdu, bir kâ</span><span class="CharOverride-13">ğıda bir şeyler karaladı, sonra da tutup çamaşır ipine mandalladı. “Demek diğer öğrencilerden farklı olduğunu düşünüyor, onların seni dışlamasından endişeleniyorsun?”</span></p>
			<p class="paragraf"><span class="CharOverride-13">“Öyle bir şey demedim” diye itiraz etti Peri.</span></p>
			<p class="paragraf"><span class="CharOverride-13">Duymazdan geldi Azur. “Söyle bakalım, Oxford’a uygun olmadığını, burada kotaramayıp çuvallayacağını sana düşündürten nedir?”</span></p>
			<p class="paragraf"><span class="CharOverride-13">Bu sefer kulaklarına kadar kızardı Peri. “Öyle bir şey de demedim!” </span><span class="CharOverride-13">Vücudundaki her kas gerilmiş, kaskatı olmuştu. Bakışlarını Acem halısına indirdi. Çocukluğunda bahçede yıkadıkları kilimleri anımsadı. Derken itiraf etti. “Burada insanlar zeki, eğitimli. Ben çok farklı bir ortamdan geliyorum. Ayak uyduramazsam...”</span></p>
			<p class="paragraf"><span class="CharOverride-13">“Ya ne olur?” diye sordu Azur.</span></p>
			<p class="paragraf"><span class="metin-italik" xml:lang="tr-TR">Babamı düş kırıklığına uğratırım. Cebindeki son kuruşa, yüreğindeki son takate kadar bana inanan, beni destekleyen tek insanı...</span><span class="CharOverride-13"> Söylemedi tabii bunları. Yuttu lafları. Sustu. </span></p>
			<p class="paragraf"><span class="CharOverride-13">“Sence sen zeki değil misin?” dedi Azur. </span></p>
			<p class="paragraf"><span class="CharOverride-13">“Öyleyim ama çok çalışmam gerek. Diğer öğrenciler kolayca uyum sağladı üniversite hayatına. Oysa benim için, yani benim gibiler için mesele daha karışık” dedi Peri; buraya ne için geldiğini ancak hatırlamıştı. “Aslında ben Tanrı semineriniz hakkında detay almak için gelmiştim. Dr. Raymond doğrudan size sormamı söyledi de.”	</span></p>
			<p class="paragraf"><span class="CharOverride-13">“Dr. Raymond demek? Uy!”</span></p>
			<p class="paragraf"><span class="CharOverride-13">Profesörün tarzından, Peri’nin akademik danışmanını </span><span class="CharOverride-13">tutmadığı belliydi. Ama Azur konuyu deşmedi. Onun yerine masanın üzerindeki bir notu buruşturup top yaptı, usta bir hareketle çöp kutusuna attı. Basket! “Gelecek dönem için düşünüyorsun herhalde” dedi. “Ne yazık ki ders dolu; bir de yedek listesi var.”</span></p>
			<p class="paragraf"><span class="CharOverride-13">Bunu beklemiyordu Peri. Ulaşamayacağını duyunca daha da can atar olmuştu Azur’un dersini almaya.</span></p>
			<p class="paragraf"><span class="CharOverride-13">“Gerçi...” diye mırıldandı Azur, kızın yüzündeki hüsranı görünce. “Bir öğrenci dersi bırakacak. Yani bir yer açılabilir.”</span></p>
			<p class="paragraf"><span class="CharOverride-13">Peri’nin çehresi aydınlandı. Ama bu öğrencinin Troy olduğunu tahmin edince bir huzursuzluk gölgesi düştü hevesinin üstüne. </span></p>
			<p class="paragraf"><span class="CharOverride-13">“Bir oğlan vardı...”</span></p>
			<p class="paragraf"><span class="CharOverride-13">“Evet... asabi bir oğlan” dedi Azur. “Öfkeli, dediğim-dedik, kibir-küpü tiplerle Tanrı konuşulmaz. Tanrı’yı ancak mütereddit, mütekâmil, mütefennin, mütevazı ve mürtefi insanlarla konuşabilirsin.”</span></p>
			<p class="paragraf"><span class="CharOverride-13">Bu kadar çok eski kelimeyi bir arada işitince afallayan Peri sustu kaldı. Çalışma masasının arkasından başını kaldırdı Azur. “Şimdi söyle bakalım </span><span class="metin-italik" xml:lang="tr-TR">sen</span><span class="CharOverride-13"> bu semineri neden almak istiyorsun?”</span></p>
			<p class="paragraf"><span class="CharOverride-13">“Çünkü benim ailemde inanç, din, Tanrı filan, yani bu konular hep tartışma çıkarırdı. Herkes çok duygusal, tepkisel. Annem ile babam o kadar zıt fikirlere sahip ki...”</span></p>
			<p class="paragraf"><span class="CharOverride-13">“Annenle baban burada değiller ama. Ben </span><span class="metin-italik" xml:lang="tr-TR">sana</span><span class="CharOverride-13"> soruyorum.” </span></p>
			<p class="paragraf"><span class="CharOverride-13">Peri ş</span><span class="CharOverride-13">aşırdı. Ne demeliydi şimdi? “Şey... benim kafam biraz karışık. Genelde inançlı insanlar meraksız oluyor. Sorgulayan insanlar da inançsız oluyor.”</span></p>
			<p class="paragraf"><span class="CharOverride-13">“Kafa karışıklığı nimettir” dedi Azur. “Meraksa kutsaldır. Merak etmeyen insan gelişemez. Gelişemeyen insan yerinde sayar.”</span></p>
			<p class="paragraf"><span class="CharOverride-13">Dışarıda bir kuş öttü. “Belki de esaretten kurtardığım isketedir” diye düşündü </span><span class="CharOverride-13">Peri. Ne kadar tehlike dolu olsa da özgürlük her zaman güzeldi. Dikkati dağıldığı için o esnada profesörün uzanıp, Ömer Hayyam kitabını aldığını fark etmedi.</span></p>
			<p class="paragraf"><span class="CharOverride-13">“Oo! Bakalım ne varmış burada? </span><span class="metin-italik" xml:lang="tr-TR">Rubailer</span><span class="CharOverride-13">’in eski bir baskısı, ha?” dedi Azur. Daha Peri herhangi bir tepki veremeden, kitabı açmıştı bile. Pat diye içinden bir sayfa düştü. Şirin’in Peri için hazırladığı </span><span class="CharOverride-13">uydurmaca özgeçmiş! </span></p>
			<p class="paragraf"><span class="CharOverride-13">“Ay, o yalnızca...” diye atıldı ama arkasını getiremedi Peri.</span></p>
			<p class="paragraf"><span class="CharOverride-13">Profesör Azur kâğıdı yerden aldı. Başladı okumaya. “Bak sen! Demek ahtapot bakıcılığı yaptın ha?”</span></p>
			<p class="paragraf"><span class="CharOverride-13">Peri donup kaldı.</span></p>
			<p class="paragraf"><span class="CharOverride-13">“Esrarengiz yaratıktır ahtapot, aşırı zekidir” dedi Azur. “Sadece beyninde değil tüm vücudunda nöronlar var. Gerçi sen zaten biliyorsundur bunu.”</span></p>
			<p class="paragraf"><span class="CharOverride-13">Kabul etmekten başka seçeneği olmayan Peri başıyla onayladı. </span></p>
			<p class="paragraf"><span class="CharOverride-13">“Uzun zaman herkes zannetti ki bir beyin ne kadar büyükse onu taşıyan varlık da o kadar akıllıdır. Ne kadar cinsiyetçi bir yaklaşım! Erkeklerde kadınlardan daha fazla beyin dokusu var, malum. Sandılar ki erkekler daha zeki. Halbuki işte şu muhteşem ahtapot ortaya çıkıp bütün o köhne teorileri altüst etti. Altı koluyla – sekiz değil bu arada; bacakları da sayıyorlar yanlışlıkla. Mesele büyük, hantal bir beyne sahip olmak değil. Mesele karmaşık bir nöronlar ağına sahip olmak.”</span></p>
			<p class="paragraf"><span class="CharOverride-13">Peri şöyle bir irkildi. Yoksa bu sözlerde kendisine üstü</span><span class="CharOverride-13"> kapalı bir mesaj mı gizliydi? “Karmaşadan korkma” diyen bir mesaj. Her halükârda Azur’u dinlemenin hoşuna gittiğini fark etti.</span></p>
			<p class="paragraf"><span class="CharOverride-13">“Yaşı ilerledikçe zekâsı da arttığı için, eğer ömrü daha uzun olsaydı</span><span class="CharOverride-13"> dünyanın en zeki yaratığı olurdu muhtemelen ahtapot. Halbuki büyük filozof Aristoteles’e göre ahtapotlar salaktır. Peki bu bize Aristoteles’e dair ne anlatıyor?”</span></p>
			<p class="paragraf"><span class="CharOverride-13">Peri tuhaf bir hisse kapıldı. Sanki bu konuşma artık ahtapotlar ve filozoflar hakkında değil, kendisi ve profesör hakkındaydı. Bir yorum yapma gereği duydu. “Demek ki Aristoteles yeterince dikkat etmemiş, ahtapotun derinliğini görememiş.”</span></p>
			<p class="paragraf"><span class="CharOverride-13">Azur gülümsedi. “Haklısın... Peri” dedi, özgeçmişte yazan isme göz atarak. “Tıpkı Aristoteles’in ahtapotu gibi, Tanrı da keşfedilmeyi bekleyen bir muamma.”</span></p>
			<p class="paragraf"><span class="CharOverride-13">“İyi ama orada ‘inanç’ devreye giriyor” dedi Peri. “Ahtapota </span><span class="metin-italik" xml:lang="tr-TR">inanmamız</span><span class="CharOverride-13"> gerekmiyor, var olduğunu biliyoruz. Oysa Tanrı söz konusu olunca, var mı, yok mu, bunda bile fikir birliği yapamıyoruz daha.”</span></p>
			<p class="paragraf"><span class="CharOverride-13">Azur kaşlarını kaldırdı. “Benim dersimin inançla, dinle alakası yok. Biz bilgiyi arıyoruz. Öğrencilerim arasında her dinden insan olduğu gibi dinsizler de var. Kimseye ayrımcılık yapmam! Yeter ki bilgisiz, cahil olmayalım.”</span></p>
			<p class="paragraf"><span class="CharOverride-13">“Peki dersinizi kimler alabilir?”</span></p>
			<p class="paragraf"><span class="CharOverride-13">“Önyargılardan arınmış olanlar. Zihni, yüreği kâinatın cümle seslerine ve renklerine açık olanlar. Soruları cevaplara yeğleyenler. Seyyahlar. Göçebe ruhlar. Hep yolda, arayış halinde olanlar. Bir türlü bir yere varamayan, bir limana demir atamayanlar. Kibirden nasibini almamışlar.” Peri’ye söylediklerini hazmetme imkânı tanımak istercesine bir an durdu Azur. “Benim seminerim meraklı zihinlerin buluştuğu bir penah. Hepimiz farklı çevrelerden geliyoruz ama ortak bir noktamız var. Eleştirel düşünebilmek. Genel geçer kalıplara itibar etmemek. Okumayı, düşünmeyi, felsefeyi, araştırmayı</span><span class="CharOverride-13"> sevmek. Senin inançlı olup olmaman beni zerre kadar ilgilendirmiyor. Benim seminerimde yegâne günah tembelliktir.”</span></p>
			<p class="paragraf"><span class="CharOverride-13">Peri, ihtiyatla sordu: “Peki ya ders planı?..”</span></p>
			<p class="paragraf"><span class="CharOverride-13">“Ah, ders planı!” diye gürledi Azur. “Akademik ortam doğaçlamadan nefret eder. Öğrenci milletine bir ay, hatta bir sene evvelden ne okuyacaklarını söylemek gerek, yoksa paniklerler! Ne saçma!”</span></p>
			<p class="paragraf"><span class="CharOverride-13">Bunları</span><span class="CharOverride-13"> söylerken bir çekmeceyi açıp içinden bir ders planı çıkardı. Bunu </span><span class="metin-italik" xml:lang="tr-TR">Rubailer</span><span class="CharOverride-13">’in arasına koydu, Peri’ye uzattı. “Buyur al, çok lazımsa” dedi. CV’yi kendine sakladı. </span></p>
			<p class="paragraf"><span class="CharOverride-13">“Teşekkür ederim” diye mırıldandı Peri; ama elindeki dokümanın, tıpkı Şirin’in onun için hazırladığı</span><span class="CharOverride-13"> özgeçmiş gibi gerçeklikten uzak olduğuna dair bir şüphe vardı içinde. </span></p>
			<p class="paragraf"><span class="CharOverride-13">“Ha bir de şunu söyleyeyim gitmeden” dedi Azur. “Sadece kafası karışık ve meraklı değil, kendine hayatı zorlaştıran birine benziyorsun. Bunlar seni mutlu etmeyebilir ama Tanrı felsefesine dalmak isteyenler için aslında iyi özellikler.” </span></p>
			<p class="paragraf"><span class="CharOverride-13">Peri bunun derse kabul edildiği anlamına geldiğinden emin olmasa da müteşekkir bir ifadeyle başını salladı, kapıyı yavaşça kapatarak ayrıldı. Avluyu geçerken geri dönüp binaya baktı; isketeyi tuzağa düşüren pencereyi tespit etmeye</span><span class="CharOverride-13"> çalıştı. Nice sonra camlardan birinin ardından belli belirsiz bir gölge geçti. Kayarcasına. Akarcasına. Profesör Azur’un siluetini seçti. Ama kim bilir belki de sadece hayal etmişti. </span></p>
		</div>
	</body>
</html>