<html xmlns="http://www.w3.org/1999/xhtml">
	<head>
		<title>1-53</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-52" xml:lang="en-GB"><span class="bolum-baslik _idGenCharOverride-2">Yalan</span></p>
			<p class="alt20" xml:lang="en-GB"><span class="CharOverride-13">Oxford, 2002</span></p>
			<p class="paragraf"><span class="CharOverride-13">Sonunda Şirin’in davetini kabul etmeye karar veren –ve biraz Darren’dan uzaklaşmak isteyen– Peri, tatil bitmeden trene atlayıp Londra’ya gitti. Öğrencilerin ve çocuklu ailelerin vagonlara doluşmasını seyretti. Onun kompartımanında –yanlışlıkla birinci sınıf bilet almıştı– üç şık giyimli, orta yaşlı adam ile kumral saçlarına mükemmelen biçim verilmiş bir kadın vardı. Sanki </span><span class="metin-italik" xml:lang="tr-TR">sen bu vagona ait değilsin</span><span class="CharOverride-13"> dercesine soğuk bir edayla süzdüler Peri’yi. </span></p>
			<p class="paragraf"><span class="CharOverride-13">Koltuk numarasını bulup oturdu. Meister Eckhart’ın </span><span class="metin-italik" xml:lang="tr-TR">Mistik Yazıları’</span><span class="CharOverride-13">na gömüldü. Yanına aldığı güncesine şöyle yazdı: </span><span class="metin-italik" xml:lang="tr-TR">Ben Tanrı’yı hangi gözle görürsem Tanrı da beni o gözle görür, öyle diyor Eckhart. Şayet ben Tanrı’ya katı bir şekilde yaklaşırsam, O da bana katılıkla yaklaşır. Ben Tanrı’yı sevgiyle görürsem, O da beni sevgiyle görür. Benim gözümle Tanrı’nın gözü Bir.</span><span class="CharOverride-13"> </span></p>
			<p class="paragraf"><span class="CharOverride-13">Kısa süre sonra, bir görevli plastik tepsiler içindeki kahvaltılarla çeşitli içecekleri dağıtmak için kullandığı servis arabasını tangır tungur iterek kompartımana girdi. Peri’ye yaklaşınca iki seçeneği olduğunu söyledi. Mönü bir: Jambonlu peynirli kruvasan. Mönü iki: Domuz sosisli çırpılmış yumurta.</span></p>
			<p class="paragraf"><span class="CharOverride-13">Peri kaşlarını kaldırdı. “Başka bir şey yok mu?”</span></p>
			<p class="paragraf"><span class="CharOverride-13">“Vejetaryen misiniz?” diye sordu görevli.</span></p>
			<p class="paragraf"><span class="CharOverride-13">“Hayır, mesele domuz eti” dedi Peri.</span></p>
			<p class="paragraf"><span class="CharOverride-13">Adamın koyu, çökük gözleri kısacık bir an kızın yüzünde gezindi. Peri’nin bakışları adamın yaka kartına kaydı: “Abdullah” yazıyordu. </span></p>
			<p class="paragraf"><span class="CharOverride-13">“Bir bakayım, başka bir şey bulabilir miyim” dedi ve kayboldu adam.</span></p>
			<p class="paragraf"><span class="CharOverride-13">Bir dakika sonra görevli elinde bir tavuklu sandviçle belirdi. Gülümseyerek Peri’ye uzattı. Adamcağızın ona kendi yiyeceğini vermiş olabileceği, ancak o gittikten sonra Peri’nin aklına geldi. Muhtemelen öğle yemeğiydi. Dünyanın bilumum yerlerinde dolaşırken, aynı dini ya da milli kökenden geldiklerini keşfeden yabancılar arasında dayanışma ilmekleri atılıverir, bir yakınlık oluşurdu anında. En küçük detaylarda –bir gülüş, bir baş hareketi ya da bir sandviçte– ifade bulan bir muhabbet. Ne var ki Peri kendini sahtekâr gibi hissetti. Adam onu iyi bir Müslüman sanmıştı muhtemelen, ama öyle miydi ki?</span></p>
			<p class="paragraf"><span class="CharOverride-13">Kültürel olarak Müslüman’dı, hiç şüphesiz. Doğup içinde yetiştiği kültür buydu. Fakat bildiği dua sayısı bir elin parmaklarını geçmezdi. Ne Mona gibi dini vecibeleri yerine getirme gereği duyuyordu, ne Şirin gibi dinden ırak olduğunu açıkça cümle âleme beyan edebiliyordu. Belki de bir yafta, bir damga, bir aidiyet istemiyordu. İnanç, karmaşık konuydu; sorular sormaya devam etmeliydi. Kafa karışıklığı süregiden bir seyahatti. Ezeli ve ebedi. Şu hayatta durduğu bir yer varsa, o da şaşkınların yanıydı. Bunu görevli Abdullah’a söyleyecek olsa sandvicini geri ister miydi acaba?</span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Peri küçükken, her Kurban Bayramı kavga patırtı kopardı evde. Mensur kurban kesmeye hepten karşıydı. Buna harcanan paranın ihtiyaç sahiplerine verilse daha iyi olacağına inanıyordu. “Böylece hem açların karnı doyar, hem de hayvanlar ölmez” diyordu. Ve aynı lafları, döne döne her sene tekrar ediyordu. </span></p>
			<p class="paragraf"><span class="CharOverride-13">Selma zerrece katılmıyordu ona. “Allah’ın bunu kullarından talep etmesinin ardında güçlü bir sebep var, tabii anlayana” diyordu. “Bir zahmet Kuran’ı okusan, sen de anlardın bey.”</span></p>
			<p class="paragraf"><span class="CharOverride-13">“Okudum” diye cevap verdi Mensur bir keresinde. “Bu konuda bir şeyler okudum yani. Gene de aklıma yatmadı.”</span></p>
			<p class="paragraf"><span class="CharOverride-13">“Neymiş aklına yatmayan?” dedi Selma kızarak.</span></p>
			<p class="paragraf"><span class="CharOverride-13">“Şimdi bu husus tüm semavi dinlerde var. Ama yüce Allah, Hazreti İbrahim’e oğlunu kurban etmesini söylemiyor ki tam olarak. Adam yanlış anlamış.”</span></p>
			<p class="paragraf"><span class="CharOverride-13">“Adam diyemezsin!”</span></p>
			<p class="paragraf"><span class="CharOverride-13">“Ya pardon, lafın gelişi. Dinle ama hanım, Hazreti İbrahim, Allah’ın ona oğlunu öldürmesini emrettiğini işitmiyor. Rüyasında görüyor, değil mi? Peki ya rüyayı yanlış yorumladıysa? Rüya bu! Bence merhametli Allah, İbrahim’in vaziyeti ne kadar yanlış anladığını görüp, oğlunu kurtarmak için kuzu gönderiyor.”</span></p>
			<p class="paragraf"><span class="CharOverride-13">Selma iç geçirdi. “Seninle ne demeye tartışıyorum. Huysuz bir oğlan çocuğu gibisin. Allah’a şükür evlatlarımı büyüttüm. Ama sen hiç büyümüyorsun.”</span></p>
			<p class="paragraf"><span class="CharOverride-13">Selma kendi kurbanını satın almak için yıl boyu para biriktirirdi. Hayvan bahçede tutulur, kınalanır, kesilmeye gönderilene kadar beslenirdi. Sonra da eti konu komşuya, fakir fukaraya paylaştırılırdı.</span></p>
			<p class="paragraf"><span class="CharOverride-13">Yine öyle bir sene –Peri on üç yaşında filandı herhalde– komşular paralarını birleştirip bir boğa almaya karar verdiler. Ardında zifiri gölgesiyle, kudretli ve heybetli bir hayvan bekliyorlardı. Gelen boğa kocamandı kocaman olmasına ama gergin, hatta asabi görünüyordu. </span></p>
			<p class="paragraf"><span class="CharOverride-13">Garaja konunca hayvanın sıkıntısı katmerlendi iki gün boyunca. Geceleri debelenmelerini duyuyorlardı; kaçmaya çalışıyordu. Belki de başına gelecekleri sezmişti. Üçüncü gün, güneşe çıkardıkları an, ellerinden kurtuldu. Tam hız koşarken önüne çıkan ilk adama saldırarak yerlerde sürükledi. Olaydan habersiz, yoldan geçmekte olan adamcağız kendisini zar zor kurtarıp bir çöp kutusunun arkasına saklandı. Toplanan seyircilerden kahkahalar yükseldi. Birileri kurtulan adamın sırtını sıvazladı. Çocuklar bütün bu şamatanın ne olduğuna bakmak için koşup geldiler. Duvara tırmanan Peri, hayvanın sağa sola savrulan boynuzlarını ve tek başına kalabalığı tarumar edişini görebiliyordu. </span></p>
			<p class="paragraf"><span class="CharOverride-13">Kurbanlık kuzuların aksine yılmaz bir savaşçıydı boğa. Onu dört yandan sıkıştıran yirmi adama karşı müthiş bir mücadele verdi. Mensur kan ter içinde, hayvanı, onu kovalayan güruhtan korumaya çalıştıysa da nafile. Kimseye söz geçiremedi. Derken boğa tam gaz otoyola fırladı ve bir anda metal canavarlardan oluşan bir orduyla sarılmış halde buldu kendisini. Hayvana mukayyet olmaları en az üç saatlerini aldı; sakinleştirici tüfekle vurmaları gerekti. Sonradan bazı komşular çıkıp, sakinleştirici ilaçlardan dolayı etinin helal olmadığını söyleyecek oldu. Ama artık o noktada kimsede onların fikrine kulak asacak hal kalmamıştı.     </span></p>
			<p class="paragraf"><span class="CharOverride-13">“Bu nasıl barbarlıktır yahu” diye homurdandı Mensur eve döndüklerinde. “Dinimiz ‘Kimseye zarar vermeyin’ der, hayvanlar dahil. Zavallı yaratık korku içinde öldü. İşkence ettiler hayvana. Yemem etini. Murdar oldu.”</span></p>
			<p class="paragraf"><span class="CharOverride-13">Selma bir an hiçbir şey demedi. “Yeme, bey. Belki ben de yemem.”</span></p>
			<p class="paragraf"><span class="CharOverride-13">Kavga çıkmasını bekleyen Peri, annesiyle babasının bir kez olsun aynı fikirde olduklarını görerek şaşırdı. Onların payı olan et fakir fukaraya dağıtıldı.</span></p>
			<p class="paragraf"><span class="CharOverride-13">O akşam sofrada, Peri babasının rakı bardağını sıkça tazelediğini gözlemledi. “Ne gündü ama, ha?” dedi Mensur dalgın dalgın; aklı başka yerde gibiydi. “Siz ikiniz yeni doğduğunuzda böyle yorulmuştum en son. Uykusuz gecelerde.”</span></p>
			<p class="paragraf"><span class="CharOverride-13">O esnada sürahiye uzanmış bulunan Peri neredeyse suyu üzerine dökecekti. “Ne demek ‘siz ikiniz’?”</span></p>
			<p class="paragraf"><span class="CharOverride-13">Mensur gayriihtiyari elini alnına götürdü. Ağzından mühim bir sır kaçırdığını fark eden birinin telaşı vardı yüzünde. Konuşmaya devam edip etmemekte kararsız kaldı. “Ya, eminim hatırlıyorsundur bir şeyler.”</span></p>
			<p class="paragraf"><span class="CharOverride-13">“Nasıl şeyler?”</span></p>
			<p class="paragraf"><span class="CharOverride-13">“Bir oğlancağız vardı, senin ikizin. Yaşamadı.”</span></p>
			<p class="paragraf"><span class="CharOverride-13">Peri’nin bilincinin derinlerinde bir gölge kıpırdadı. “Neden?”</span></p>
			<p class="paragraf"><span class="CharOverride-13">“Ah, balım, kurcalama işte. Hazin ki ne hazin. Çok zaman geçti üstünden” dedi Mensur, ama sonra merakına yenilerek sordu: “Gerçekten hatırlamıyor musun?”</span></p>
			<p class="paragraf"><span class="CharOverride-13">“Neden bahsettiğini bilmiyorum ki baba.”</span></p>
			<p class="paragraf"><span class="CharOverride-13">“Gerçekten mi? Ne tuhaf... Ben hep bazı şeyleri hatırladığını sandım.”</span></p>
			<p class="paragraf"><span class="CharOverride-13">Babasının dilinin altındaki esrarı keşfetmek yıllarını alacaktı Peri’nin. Keşfettiğinde ise kahrolacaktı. </span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Tren nihayet Paddington istasyonuna vardı. Şirin, üzerinde dizlerine kadar inen gümüş rengi kürk mantoyla, bilet otomatlarının yanında bekliyordu. Steplerden gelmiş vahşi bir yaratık gibi duruyordu şehrin orta yerinde. </span></p>
			<p class="paragraf"><span class="CharOverride-13">“Bu giydiğin şey için kaç hayvan öldürüldü acaba?” diye sordu Peri.</span></p>
			<p class="paragraf"><span class="CharOverride-13">“Merak etme, gerçek kürk değil” dedi Şirin onu yanaklarından öperken.</span></p>
			<p class="paragraf"><span class="CharOverride-13">Peri arkadaşının yüzüne dikkatle baktı. “Yalan söylüyorsun değil mi?”</span></p>
			<p class="paragraf"><span class="CharOverride-13">“Hah!” dedi Şirin. “İlk kez yakaladın. Tebrikler; senin adına sevindim Farecik. Gözün açılıyor.”</span></p>
			<p class="paragraf"><span class="CharOverride-13">Peri, Şirin’in kendisine takıldığını biliyordu. Ne kadar gülse de, arkadaşının sözlerinde bir gerçeklik payı sezinleyerek huzursuz oldu: Demek Şirin ona daha önce yalan söylemişti, muhtemelen birden fazla, ama ne hakkındaydı bu yalanlar ve neden söylenmişti, henüz bilmiyordu.</span></p>
			<p class="paragraf"><span class="CharOverride-13">O akşam Şirin’in annesiyle tanıştı. Arkadaşının anlattıklarından yola çıkarak korkunç, boğucu, tahakkümperver bir anne figürü beklemişti. Her şeye karışan ve kızan bir tip. Halbuki karşısında olgun, dingin ve sohbetperest bir kadın buldu. Kızıla boyadığı saçları açıktı, bakımlıydı. Sofrada şarap, balkonda sigara içen; zeki, zarif, esprili ve kızının aksine son derece inançlı bir kadın. Mollalara ve Humeyni rejimine ve ahlak zabıtalarına rağmen, İran’dan ailecek kaçmak zorunda kalmalarına rağmen, sürgünlerde çektiği tüm zorluklara rağmen dininden de, memleketinden de soğumamıştı. Tam tersine itikadı pekişmişti. Kendine has kudretli bir maneviyatı vardı. Bundan dolayı kimselere hesap vermeye de niyeti yoktu. </span></p>
			<p class="paragraf"><span class="CharOverride-13">Ne garip şeydi, aynı evin çatısı altında bile nesilden nesile, kişiden kişiye nasıl da değişiyordu inanç meselesi. Aynı hadiseleri yaşayan aile fertleri bu tecrübelerden bambaşka sonuçlar çıkarıyor, aynı hatıraları aslında herkes farklı hatırlıyordu. </span></p>
		</div>
	</body>
</html>