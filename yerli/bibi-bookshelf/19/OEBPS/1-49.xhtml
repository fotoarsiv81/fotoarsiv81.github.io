<html xmlns="http://www.w3.org/1999/xhtml">
	<head>
		<title>1-49</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-48" xml:lang="en-GB"><span class="bolum-baslik _idGenCharOverride-2">Medyum</span></p>
			<p class="alt20" xml:lang="en-GB"><span class="CharOverride-13">İstanbul, 2016</span></p>
			<p class="paragraf"><span class="CharOverride-13">Havadaki pahalı parfüm kokularına karışan kahve, konyak ve puro aromaları odaya döner dönmez çarptı Peri’yi. Aklı hâlâ Şirin’in telesekreterine bıraktığı mesajdayken, birkaç metre ötesindeki medyumu fark etti birden. Adam, yüzünde halinden hoşnut bir gülümsemeyle, grotesk bir Oryantalist fantezideki sultan gibi, etrafı ona yaranmaya çalışan kadınlarla sarılı </span><span class="CharOverride-13">halde bir koltuğa oturmuştu. Kahve falına bakılmasını sabırla bekleyen Amerikan fon yöneticisi de oradaydı. </span></p>
			<p class="paragraf"><span class="CharOverride-13">Peri, sosyal davranış kurallarını hiçe sayarak erkeklerin oluşturduğu çembere yöneldi. Purolardan çıkan gri-mavi bir bulut tabakasının altındaki grubun ortasına, kocasının karşısına yerleşti.</span></p>
			<p class="paragraf"><span class="CharOverride-13">Adnan elini Peri’nin omzuna koyup hafifçe sıktı. “Sıkıldın mı?” anlamına gelen bir şifreydi bu aralarında. Peri de onun elini iki kez sıktı. “İyiyim” demekti bu da.</span></p>
			<p class="paragraf"><span class="CharOverride-13">“Yazın bunu bir kenara, Ortadoğu haritası </span><span class="CharOverride-13">yeniden çizilecek” diyordu milliyetçi mimar o esnada. “Büyük projeleri var Batılı güçlerin.”</span></p>
			<p class="paragraf"><span class="CharOverride-13">“Ah, Müslümanların refaha ermesini istemezler zaten” diyerek lafa katıldı muhafazakâr medya patronu.</span></p>
			<p class="paragraf"><span class="CharOverride-13">“Evet, ama Türkiye artık aynı Türkiye değil” </span><span class="CharOverride-13">dedi mimar. “Uysal kuzu değiliz. Avrupa’nın hasta adamı hiç değiliz. Bizden o kadar korkuyorlar ki ortalığı karıştırmak için yapmayacakları şey yok.”</span></p>
			<p class="paragraf"><span class="CharOverride-13">Belli ki medya patronu da aynı fikirdeydi. “Nasıl fesat çıkaracaklarını biliyorlar; görünmez bir el düğmeye basıyor, her şey yeniden alevleniyor, kan ve şiddet. Hepimizin uyanık olması gerek.”</span></p>
			<p class="paragraf"><span class="CharOverride-13">Erkek konuklar dikkatle dinliyorlardı – kimisi başıyla onaylayarak, kimisi sessizce. Bu tarz konuşmaları ciddiye almayan, komplo teorilerinden hazzetmeyen Peri ayağa kalktı. Odanın karşı tarafına geçerek kadınların grubuna yaklaştı.</span></p>
			<p class="paragraf"><span class="CharOverride-13">Onu gören reklamcı kadın eğilip medyumun kulağına bir şeyler fısıldadı hemen. Adam kaşlarını çatarak söylenenleri dinledi. Sonra başını kaldırıp Peri’ye baktı.</span></p>
			<p class="paragraf"><span class="CharOverride-13">“Konuğunuz bize neden katılmıyor?” diye sordu medyum, kucağında Ponpon’la yakınında oturan işkadınına. İltifat duymaya ve ilgi görmeye alışmış tüm insanlar gibi her kim onunla ilgilenmezse ona takılmıştı zihni. Yani Peri’ye. </span></p>
			<p class="paragraf"><span class="CharOverride-13">İşkadını hemen ayağa fırladı. Bir eli Ponpon’un karnının altında, diğeriyle Peri’yi tutarak onu nazikçe ama kararlılıkla şeref konuğuna doğru çekti.</span></p>
			<p class="paragraf"><span class="CharOverride-13">“Peri’yle tanışmış mıydınız?” dedi işkadını, </span><span class="CharOverride-13">medyuma. “O da sizin gibi geç kaldı bu akşam. Gelirken yolda bir kaza geçirmiş.”</span></p>
			<p class="paragraf"><span class="CharOverride-13">“Geçmiş olsun. Ucuz atlatmışsınız anlaşılan” dedi adam, Peri’nin bandajlı eline bakarak.</span></p>
			<p class="paragraf"><span class="CharOverride-13">“Önemli bir şey değil...” dedi Peri.</span></p>
			<p class="paragraf"><span class="CharOverride-13">“Bence bir hediyeyi hak etmişsiniz bunca badireden sonra. Bir bakayım geleceğinizde ne var...” Ayağa kalkarken göz kırparak ekledi: “Bedavaya.”</span></p>
			<p class="paragraf"><span class="CharOverride-13">Adamın iki yanında oturmuş, sıralarının gelmesini bekleyen iki konuk –gazetecinin kız arkadaşıyla reklamcı kadın</span><span class="CharOverride-13">– pek hoşlanmadılar bu işten.</span></p>
			<p class="paragraf"><span class="CharOverride-13">“Sizi meşgul etmeyeyim. Bekleyenleriniz var” dedi Peri. </span></p>
			<p class="paragraf"><span class="CharOverride-13">“Aman estağfurullah, ben herkes için geldim buraya.” Bir şey söylemeyi planlamış ama sonra kendine saklamaya karar vermiş gibi bir gülümseme yayıldı adamın yüzüne. </span></p>
			<p class="paragraf"><span class="CharOverride-13">“Gene de fala baktırmak filan istemiyorum” </span><span class="CharOverride-13">dedi Peri inatla.</span></p>
			<p class="paragraf"><span class="CharOverride-13">Güldü adam, ama gözlerine sert bir ışıltı yerleşti. “Bu işi yirmi beş yıldır yapıyorum. Geleceğini bilmek istemeyen bir kadınla tanışmadım henüz.”</span></p>
			<p class="paragraf"><span class="CharOverride-13">“Peki ya geçmişi?” dedi reklamcı kadın, fırsattan istifade.</span></p>
			<p class="paragraf"><span class="CharOverride-13">“Pek inanmam böyle şeylere” dedi Peri ani bir cesaretle. “Sevmem de.”</span></p>
			<p class="paragraf"><span class="CharOverride-13">“Anlıyorum” dedi adam ve elini uzattı. “Gene de memnun oldum tanıştığımıza.”</span></p>
			<p class="paragraf"><span class="CharOverride-13">Boş bulunan Peri neredeyse refleks olarak uzattı elini. Tokalaşmak yerine onu bileğinden yakaladı medyum, tuttu birkaç saniye. Aralarında bir şey geçti sanki –</span><span class="CharOverride-13"> bir iğnelenme hissi, onlarca iğne aynı anda batmış gibi. </span></p>
			<p class="paragraf"><span class="CharOverride-13">“Şarlatanlara inanmayın” dedi adam. “Ama hakiki medyumlara güvenin.”</span></p>
			<p class="paragraf"><span class="CharOverride-13">“Ay, medyumumuz en iyisidir, diğerlerine benzemez” diye doğruladı işkadını.</span></p>
			<p class="paragraf"><span class="CharOverride-13">“Belki başka bir zaman”</span><span class="CharOverride-13"> dedi Peri, elini geri çekerek.</span></p>
			<p class="paragraf"><span class="CharOverride-13">Daha bir adım uzaklaşmıştı ki medyumun sesi yetişti arkasından. “Birini özlüyorsun.”</span></p>
			<p class="paragraf"><span class="CharOverride-13">Peri omzunun üstünden adama baktı. “Ne dediniz?”</span></p>
			<p class="paragraf"><span class="CharOverride-13">Adam daha yakına geldi. “Sevdiğin birini. Kaybettiğin birini.”</span></p>
			<p class="paragraf"><span class="CharOverride-13">Peri hızla toparladı kendini. “Herhalde aynı şey, dünyadaki kadınların ve erkeklerin yarısı için geçerlidir.”</span></p>
			<p class="paragraf"><span class="CharOverride-13">Sesinde sahte bir neşeyle kahkaha attı medyum. “Bu farklı ama.”</span></p>
			<p class="paragraf"><span class="CharOverride-13">Farkında olmadan kollarını göğsünün üstünde kavuşturdu Peri; bu adamla daha fazla temas kurmamaya kararlıydı.</span></p>
			<p class="paragraf"><span class="CharOverride-13">“Bu kişinin isminin ilk harfini görebiliyorum” dedi medyum, bir sır verecekmiş gibi sesini alçaltarak ama yine de bütün kadınların duyabileceği şekilde. “A harfi.”</span></p>
			<p class="paragraf"><span class="CharOverride-13">“Erkek isimlerinin çoğu A’yla başlar”</span><span class="CharOverride-13"> dedi Peri. “Bütün dünyada.”</span></p>
			<p class="paragraf"><span class="CharOverride-13">“Hımm. Ne yapacağım biliyor musunuz? Sizi herkesin önünde utandırmamak için bir peçeteye yazacağım.”</span></p>
			<p class="paragraf"><span class="CharOverride-13">“Kızım koş!” diye seslendi işkadını cıvıldar gibi. “Bize bir kalem getir, acele et!”</span></p>
			<p class="paragraf"><span class="CharOverride-13">Reklamcı kadın hınzırca atıldı: “Madem eski hikâye, biz de duysaydık.”</span></p>
			<p class="paragraf"><span class="CharOverride-13">“Eski olduğunu kim söyledi?” dedi medyum, gözlerini Peri’den ayırmadan. “Canlı</span><span class="CharOverride-13"> bu, taze, nefes alıyor. Geçmişi bugünde yaşıyor.”</span></p>
			<p class="paragraf"><span class="CharOverride-13">İçinde fırtınalar kopsa da, sakin durmayı başardı Peri. Tek istediği, medyumun onu rahat bırakmasıydı. Sadece o da değil, bütün bu kadınlar ve bütün bu erkekler ve bitmeyen kaosuyla bu devasa şehir... hepsinden uzak durmak istiyordu şu an. </span></p>
			<p class="paragraf"><span class="CharOverride-13">Hizmetçi, elinde istenen cisimle, o kadar hızlıca belirdi ki, gören de bu anı</span><span class="CharOverride-13"> beklediğini sanırdı. Medyum gösterişli bir tavırla, peçeteyi kıvırarak diğerlerinin göremeyeceği şekilde içine bir şeyler karaladı.</span></p>
			<p class="paragraf"><span class="CharOverride-13">“Hediyem olsun” dedi Peri’ye verirken.</span></p>
			<p class="paragraf"><span class="CharOverride-13">“Peki, sağ olun.”</span></p>
			<p class="paragraf"><span class="CharOverride-13">Gene teşekkür etmişti gereksiz yere. Azur’un teorisini haklı çıkarmak istercesine. Kadınlardan ayrıldı, terasa çıktı. Denize baktı. Balıkçı teknesi çoktan gitmişti. Motorunu bağırtarak bir araba geçti yoldan, açık camlarından bangır bangır müzik saçarak. Kim gecenin bu kör saatinde, böyle yüksek perdeden müzik çalardı? Nasıl bir erkek (hep erkek olurdu zira bunu yapan sürücüler)? Bir insanın geceye ve uyuyan şehre meydan okumak istercesine, yabancı</span><span class="CharOverride-13"> dilde bir şarkıyı kişisel marşıymış gibi sonuna kadar açarak, boş yollarda hız yapmasına sebep olan neydi acaba?</span></p>
			<p class="paragraf"><span class="CharOverride-13">Medyumun verdiği katlanmış peçeteyi açtı. Oraya, buruşturulmuş yüzeye üç dişi figür çizilmişti – üç </span><span class="CharOverride-13">bilge maymun misali. </span><span class="metin-italik" xml:lang="tr-TR">Şirin, Mona, Peri... </span><span class="CharOverride-13">Birinci ve ikincinin altında şunlar yazılıydı: “Kötü bir ş</span><span class="CharOverride-13">ey gördü.” “Kötü bir şey duydu.” Üçüncünün altında ise şu cümle vard</span><span class="CharOverride-13">ı: “Kötü bir şey yaptı!” </span></p>
			<p class="paragraf"><span class="CharOverride-13">Peri dikkatle baktı hayvana. Bir eli bandajlıydı. Evet, hiç şüphe yoktu. Üçüncü maymun, kötülük eden maymun oydu. </span></p>
		</div>
	</body>
</html>