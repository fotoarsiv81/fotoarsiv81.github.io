<html xmlns="http://www.w3.org/1999/xhtml">
	<head>
		<title>1-18</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-18" xml:lang="en-GB"><span class="bolum-baslik _idGenCharOverride-2">Harita</span></p>
			<p class="alt20" xml:lang="en-GB"><span class="CharOverride-13">Oxford, 2000</span></p>
			<p class="paragraf"><span class="CharOverride-13">Belediye binasının karşısında yer alan on ikinci yüzyıldan kalma kulenin önünde bekliyordu Nalbantoğulları. Üniversitenin onlara etrafı</span><span class="CharOverride-13"> gezdirmesi için atadığı ikinci sınıf öğrencisiyle buluşacaklardı. </span></p>
			<p class="paragraf"><span class="CharOverride-13">“Herkese merhaba!” diye cıvıl cıvıl bir ses geldi. </span></p>
			<p class="paragraf"><span class="CharOverride-13">Arkalarına döndüklerinde uzun boylu, simsiyah saçlı, genç bir kadın gördüler. Öyle dik ve mağrur duruyordu ki başka bir mekân, başka bir zamanda sanırsın kraliçe olarak doğmuştu. Üzerinde, Peri’nin küçükken bayıldığı bezelerin rengini andıran tozpembe tiril tiril bir elbise vardı. Gür saçları sırtına dökülüyordu bukleler halinde. Dudaklarını parlak kırmızıya boyamış, yanaklarına allık sürmüştü. Ama en çarpıcı olan, mor göz kalemiyle çerçeveleyip üstüne parlak turkuaz far sürdüğü, koyu renkli, hafif ayrık gözleriydi. Makyajı belirgindi. Çılgın bir ülkenin bayrağı</span><span class="CharOverride-13"> gibiydi. </span></p>
			<p class="paragraf"><span class="CharOverride-13">Manikürlü elini onlara doğru uzatırken, dostane bir gülümsemeyle, “Oxford’a hoş geldiniz” dedi kız. “Adım Şirin.”</span></p>
			<p class="paragraf"><span class="CharOverride-13">Kemerli burnu, çıkık çenesiyle geleneksel anlamda güzel olduğu söylenemese de güçlü bir albenisi vardı. Farklıydı. Gülümseyerek kıza doğru adım atan Peri’nin ilk izlenimi bu olmuştu.</span></p>
			<p class="paragraf"><span class="CharOverride-13">“Merhaba, ben Peri. Bunlar da annem ile babam.”</span><span class="CharOverride-13"> </span><span class="metin-italik" xml:lang="tr-TR">Bir günlüğüne normal bir aileymiş gibi davranacağız</span><span class="CharOverride-13">, diye düşündü kendi kendine.</span></p>
			<p class="paragraf"><span class="CharOverride-13">“Memnun oldum. Türk’müşsünüz, duyduğuma göre. Ben de Tahran’da doğdum ama bir daha dönmedim bizim oralara” dedi Şirin, sanki İran hemen köşeyi dönünce oralarda bir yerde bekliyormuş gibi elini sallayarak. “Ee? Tura hazır mısınız?”</span></p>
			<p class="paragraf"><span class="CharOverride-13">Mensur’la Peri hevesle başlarını salladılar. Kızın kısa eteğini, yüksek topuklu ayakkabılarını ve aşırı makyajını onaylamayan Selma’nınsa yüzü </span><span class="CharOverride-13">asılmıştı. Pek öğrenciye benzetememişti Şirin’i. Hele İranlıya hiç benzetememişti!</span></p>
			<p class="paragraf"><span class="CharOverride-13">“Ne biçim öğrenciymiş bu böyle?” diye homurdandı Selma.</span></p>
			<p class="paragraf"><span class="CharOverride-13">İran asıllı İngiliz kızın Türkçe anlayabileceğine dair yersiz bir kaygıya kapılan Peri fısıltıyla karşılık verdi: “Aman anne, lütfen, idare et.”</span></p>
			<p class="paragraf"><span class="CharOverride-13">“Haydi gidelim!” dedi Şirin ve Oxford tarihi üzerine bilgi vermeye girişti hemen. Bir yandan konuşup bir yandan da onları yamru yumru sokaklardan geçirerek eski şehrin içlerine doğru götürüyordu. Candan ve şen tavrıyla, öyle hızlı </span><span class="CharOverride-13">konuşuyordu ki, sözcükler çılgın bir sel gibi dökülüyordu. Nalbantoğulları –özellikle de yıllar önce okulda öğrendiği çat pat İngilizceyle şu anda duydukları arasında hiçbir benzerlik bulamayan Selma– bu seli takip etmekte zorlanıyorlardı. Peri annesine yardımcı olmak için çeviri yapmaya başladı. Kısmi çeviri. Annesini rahatsız edebilecek şeyleri ya yumuşatıyor ya sansürlüyordu. </span></p>
			<p class="paragraf"><span class="CharOverride-13">Şirin, Oxford’daki bütün fakültelerin kendi içişlerini kendileri yöneten özerk kurumlar olduğunu izah etti; Mensur’un kafasını karıştırdı bu mefhum. “Ama her şeye hâ</span><span class="CharOverride-13">kim bir otorite, bir rektör olmalı” diye itiraz etti yarım yamalak İngilizcesiyle; şehrin birden anarşinin kucağına düşmesinden korkarcasına etrafına bakındı.</span></p>
			<p class="paragraf"><span class="CharOverride-13">“Kusura bakmayın ama size katılmıyorum” dedi Şirin. “Benim tecrübeme göre, otorite sarmısak gibidir; ne kadar çok kullanılırsa kokusu o kadar ağır olur. Ne kadar az merkezi otorite, o kadar özgürlük! Ben özgürlükten yanayım daima.”</span></p>
			<p class="paragraf"><span class="CharOverride-13">Ömrünün çoğunu köktendinciliğin yükselişini durduracak güçlü, sağlam, laik bir merkezi otoritenin özlemiyle geçirmiş olan Mensur kaşlarını çattı. Anarşist laflar ediyordu bu İranlı kız. Mensur’a göre otorite birleştirici bir zamk gibiydi – parçaları düzen içinde bir arada tutan harç. O olmayınca tuğlalar düşer, yapı </span><span class="CharOverride-13">parçalanırdı.</span></p>
			<p class="paragraf"><span class="CharOverride-13">“Her merkezi otorite kötü değildir herhalde” diye ısrar etti Mensur. “Kadın hakları mesela? Kadınları savunan medeni bir lidere ne dersin?”</span></p>
			<p class="paragraf"><span class="CharOverride-13">“Teşekkür ederim ama almayayım! Kendi haklarımı kendim savunabilirim. Haklarımızı koruyacak bir yüksek otoriteye ihtiyacımız yok! Tepeden aşağıya değil, aşağıdan yukarıya karar verme mekanizmalarına inanırım.”</span></p>
			<p class="paragraf"><span class="CharOverride-13">Bunları </span><span class="CharOverride-13">söylerken dönüp Selma’nın başörtüsüne, uzun, biçimsiz pardösüsüne bakmıştı Şirin. Başkalarının enerji seviyelerini hissetme konusunda algıları hep açık ve keskin olan Peri anladı ki, Şirin annesinden hoşlanmamıştı. İran asıllı İngiliz kız başörtüsünden hazzetmiyordu besbelli. </span></p>
			<p class="paragraf"><span class="CharOverride-13">“Annecim gel sen” dedi Peri; yıllar önce bir halı yıkama gününden hatıra kalan yanık izinin bulunduğu kolundan tutarak Selma’yı hafifçe çekti. İkisi geride kaldılar.</span></p>
			<p class="paragraf"><span class="CharOverride-13">Az sonra anne kız, Ashmolean Müzesi’nin girişindeki basamaklarda öpüşen bir çift gördüler. Sanki oğlanın kollarında yakalanan kendisiymiş </span><span class="CharOverride-13">gibi kızardı Peri. Gözünün ucuyla Selma’nın kaşlarının çatıldığını görebiliyordu. Ona cinsellikle ilgili hiçbir şey anlatmamıştı annesi. Hatta konuyu hep kapatmış, örtmüştü. Bir keresinde Peri daha çok küçükken, hamamda ufacık bir oğlanın bacaklarının arasında sallanan şeyin ne olduğunu annesine sormaya kalkmıştı; daha dün gibi hatırlıyordu. Selma yanıt vermek yerine hışımla kalkıp, çocuğun annesine doğru gitmiş ve kadını, oğlunu donsuz dolaştırdığı için azarlamıştı herkesin ortasında. Mermer kurnalardan akan suların çağıltısına karışmıştı sesi. Peri hem utanmış, hem de belli ki merak etmeye hakkı olmayan bir konuyu merak ettiği için kendini suçlu, kirli hissetmişti. </span></p>
			<p class="paragraf"><span class="CharOverride-13">Zaman içinde merakına tekrar yenilmişti Peri. Bir başka sefer gene sormaması gereken bir soru sormuştu annesine. İlk iki hamileliğinin üstünden onca yıl geçmişken beklenmedik şekilde gebe kalınca kürtaj yaptırmayı düşünüp düşünmediklerini sormuştu. Annesiyle babası iki çocuğun yeterli olduğunu düşünerek onu dünyaya getirmemeyi seçebilirlerdi pekâlâ. </span></p>
			<p class="paragraf"><span class="CharOverride-13">“Vallahi utanmadım desem yalan olur. Kırk beş yaşındaydım sana gebe kaldığımda” demişti Selma. “El âlem ne der diye düşündüm. Hâlâ </span><span class="CharOverride-13">bu yaşta...”</span></p>
			<p class="paragraf"><span class="CharOverride-13">“O zaman neden aldırmadın?” diye ısrar etmişti Peri.</span></p>
			<p class="paragraf"><span class="CharOverride-13">“Günah olurdu da ondan. Kendi kendime dedim ki Allah katında günah, etrafın nazarından daha kötüdür. Böylece devam ettim, doğurdum.”</span></p>
			<p class="paragraf"><span class="CharOverride-13">Ne tuhaf, ne tatsız, ne duygusuz bir cevaptı. Peri bu yanıttan ne kadar rahatsız olduğunu hiç itiraf etmemişti annesine. Halbuki onun sevecen bir şey söylemesini beklemişti. “</span><span class="metin-italik" xml:lang="tr-TR">Aldırmayı bir an aklımdan geçirdim ama sonra seni düşündüm; iyi ki yapmamışım, güzel evladım” </span><span class="CharOverride-13">ya da “</span><span class="metin-italik" xml:lang="tr-TR">Klinikten randevu almıştım ama önceki gece rüyamda seni gördüm: yeşil gözlü, minik, şirin kızım.</span><span class="CharOverride-13">” Böyle şeyler diyebilirdi mesela. Oysa anlaşılan, günah ile utanç kavramlarının –iki olumsuz mefhumun– arasında doğmuş bir sandviç bebekti Peri. Belki de sıkışmışlık duygusu bundandı. </span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Öğleden sonra Şirin, Nalbantoğullarına Radcliffe Camera adlı yuvarlak binayı, Sheldonian Tiyatrosu’nu ve Bilim Tarihi Müzesi’ni gezdirdi. Peri’nin kalacağı</span><span class="CharOverride-13"> yere gittiler ardından. Yurttan ziyade müzeyi andırıyordu bina – birinci derece tarihi eser. Kızlar önde, anne baba arkada tüm binayı gezdiler. Yüksek tavanlardan, meşe panelli duvarlardan ve zamana meydan okuyan geleneklerden ne kadar etkilendiyse, odasının küçüklüğü ve sadeliği karşısında bir o kadar hüsrana uğramıştı Peri. Bir lavabo, bir yatak, bir çalışma masası, bir de dolap. Hepsi bu kadardı. Binanın ihtişamlı dış cephesiyle kendi odasının mütevazılığı şaşırtıcı </span><span class="CharOverride-13">bir tezat teşkil ediyordu. Ama olsun varsın, sesini çıkarmadı. İlk kez tek başına yaşayacak olmanın verdiği o coşkulu özgürlük hissi paha biçilmezdi.</span></p>
			<p class="paragraf"><span class="CharOverride-13">Odadan çıkınca tahta basamaklardan aşağı indiler. O kadar dardı ki merdivenler, başka öğrencilerin geçmesine izin vermek için yana çekilmeleri gerekti. O esnada Şirin dönüp Peri’ye göz kırptı. “Eğer bir an evvel arkadaş edinmek istiyorsan kapını açık bırak. İnsanlar kafalarını uzatıp sohbet edebilirler. Kapalı kapı, </span><span class="CharOverride-13">‘Rahatsız edilmek istemiyorum; uzak durun, yabaniyim’ anlamına gelir.” </span></p>
			<p class="paragraf"><span class="CharOverride-13">“Sahi mi?” diye fısıldadı Peri; annesiyle babasının bunları duymasını istemiyordu. “Ama öyle rahatsız edilirsem nasıl ders çalışırım?”</span></p>
			<p class="paragraf"><span class="CharOverride-13">Sanki ders çalışmak komik bir şakaymış gibi sesli sesli güldü Şirin.</span></p>
			<p class="paragraf"><span class="CharOverride-13">Bir sonraki durakları Bodleian Kütüphanesi, herkesin kullandığı ismiyle The Bod’du. Şirin’in anlattığına göre geçmişte bu binaya giren insanlara kitapları çalmayacaklarına ve onlara zarar vermeyeceklerine dair yemin ettirilirmiş. Oxford’daki bazı kütüphanelerde hâlâ Ortaçağ’daki gibi zincirlenmiş kitaplar olduğunu da anlattı. </span></p>
			<p class="paragraf"><span class="CharOverride-13">Mensur duvardaki armanın içindeki ibareyi gösterdi. “Ne diyor burada?”</span></p>
			<p class="paragraf"><span class="CharOverride-13">“</span><span class="metin-italik" xml:lang="tr-TR">Dominus illuminatio mea</span><span class="CharOverride-13">: Tanrı ışığımdır” dedi Şirin, gözlerini semaya çevirerek. Bunu gayriihtiyari mi yapmıştı, yoksa alayla mı, anlamak zordu.</span></p>
			<p class="paragraf"><span class="CharOverride-13">Kelimelerden ziyade hareketi anlayan Selma hafif bir dirsek attı kocasına. “Hah bak, bizim memlekette üniversite duvarında ‘</span><span class="metin-italik" xml:lang="tr-TR">Allah ışığımdır</span><span class="CharOverride-13">’ yazsa öfkeden delirirdin. Ama şimdi hiç sorun etmiyorsun!”</span></p>
			<p class="paragraf"><span class="CharOverride-13">“Çünkü burada dinin doğası</span><span class="CharOverride-13"> farklı” dedi Mensur başından savarcasına.</span></p>
			<p class="paragraf"><span class="CharOverride-13">“Nasıl farklıymış?” dedi Selma kısacık bir gülümsemeyle. “Din dindir.”</span></p>
			<p class="paragraf"><span class="CharOverride-13">“Hayır hanım. Bazıları daha... </span><span class="metin-italik" xml:lang="tr-TR">dindardır</span><span class="CharOverride-13">” dedi Mensur. “Avrupa’da din her şeye hükmetmeye çalışmıyor. Bilim özgür! Akademi özgür! Karışan yok.”</span></p>
			<p class="paragraf"><span class="CharOverride-13">“Bilim Endülüs’te özgürdü” dedi Selma. “Allah razı</span><span class="CharOverride-13"> olsun, Üzümbaz Efendi hepsini izah etti bize. Cebiri kim buldu sanıyorsun? Peki ya diş fırçasını? Kahveyi! Aşıyı! Hep Müslümanlar! Batılılara bilimi öğreten biziz, şimdi tutmuş bize geri satıyorlar.”</span></p>
			<p class="paragraf"><span class="CharOverride-13">“Kimin neyi bulduğunun ne önemi var?” dedi Mensur. “Aslolan, kimin bilimi daha fazla kullandığı bunca zaman!”</span></p>
			<p class="paragraf"><span class="CharOverride-13">“Baba! Anne! Lütfen, yeter artık” diye atıldı</span><span class="CharOverride-13"> Peri, yabancı birinin bu kavgalara tanık olmasından duyduğu mahcubiyetle.</span></p>
			<p class="paragraf"><span class="CharOverride-13">Şirin, ya gerginliği hissedip yangına körükle gitmek istediğinden ya da tamamen tesadüfen, başladı Oxford’daki en eski okulların Hıristiyan manastırlarından dönüşmüş olduğunu anlatmaya. Bunların hiçbirini annesine tercüme etmedi tabii Peri. </span></p>
			<p class="paragraf"><span class="CharOverride-13">Bodleian Kütüphanesi’ndeki ara merdivenlerde, Peri altın yaldızlı bir levha gördü. Üzerinde bir dizi isim yazılıydı. Kütüphaneye büyük bağışlar yapanların isimleri. Varlıklı, güçlü kişiler, ezelden beridir, aralıksız desteklemişlerdi bu muhteşem koleksiyonu. Peri düşündü ki</span><span class="CharOverride-13">, bu kütüphane aşağı yukarı aynı dönemlerde Osmanlı İstanbulu’nda yapılmış olsaydı, şimdiye kadar muhtemelen birkaç kez yıkılmış ve her seferinde dönemin baskın ideolojisine uygun şekilde farklı bir mimari, z</span><span class="CharOverride-13">ıt bir tasarım ve yepyeni bir isimle tekrar yapılmış, en sonunda bir gün alışveriş merkezine dönüştürülmüş olurdu. Geçmişi kendi siyasi amaçlarına göre yorumlamakta, bozmakta, yıkmakta Türkiye’deki siyasetçilerin üstüne yoktu. Oxford’da tarihi devamlılık vardı; Türkiye’de ise kesintiler, kopuşlar. Dertli dertli iç geçirdi.</span></p>
			<p class="paragraf"><span class="CharOverride-13">“İyi misin?” diye sordu yanında duran Şirin.</span></p>
			<p class="paragraf"><span class="CharOverride-13">“Keşke bizim de Türkiye’de böyle güzel kütüphanelerimiz olsaydı” dedi Peri. “Üzülüyorum.”</span></p>
			<p class="paragraf"><span class="CharOverride-13">“Sen istediğin kadar üzül”</span><span class="CharOverride-13"> dedi Şirin bilmiş bilmiş. “Avrupalılar Ortaçağ’dan beri kitap basıyorlar. Ortadoğu bu işe tam ne zaman başlamış bilemem ama şurası kesin ki arada kocaman fark var. İran, Türkiye, Mısır... tamam, zengin tarihi mirasları var. Ama hani kültür? Kitap demek bilgi, bilgi demek kudrettir. Bu kadar büyük ara nasıl kapatılabilir?”</span></p>
			<p class="paragraf"><span class="CharOverride-13">“287 yıl yaklaşık” dedi Peri kendi kendine.</span></p>
			<p class="paragraf"><span class="CharOverride-13">“Ne?”</span></p>
			<p class="paragraf"><span class="CharOverride-13">“Pardon”</span><span class="CharOverride-13"> dedi Peri, çekingen bir sesle. “Gutenberg’in matbaayı bulması 1440 civarı. 1550’lerde İtalya’da birkaç Arapça kitap basılmış. Ama sistematik üretim uzun süre yok. Müslümanların tam anlamıyla kitap basmaya başlaması Osmanlı’da, Müteferrika ile olmuş. Tabii ciddi bir sansür altında. Yani en iyi ihtimalle aradaki fark 287 yıl.”</span></p>
			<p class="paragraf"><span class="CharOverride-13">“Amma tuhaf tipsin” dedi Şirin, muzip bir gülümsemeyle. “Oxford tam sana göre!”</span></p>
			<p class="paragraf"><span class="CharOverride-13">Yakınlarda bir kafede kahve molası verdiler. Peri’yle Şirin boş</span><span class="CharOverride-13"> masa ararken, Mensur’la Selma da birbirlerinden uzak şekilde yürüyerek tuvalet bulmaya gittiler. </span></p>
			<p class="paragraf"><span class="CharOverride-13">“Kapanmayan aralar demişken” dedi Şirin başıyla Mensur ve Selma’yı işaret ederek, “senin annen ile baban arasında da epey bir ara var gibi.”</span></p>
			<p class="paragraf"><span class="CharOverride-13">Peri’nin yanakları kızardı. Hayatında hiç bu kadar açık sözlü ve münasebetsiz biriyle tanışmamıştı. Gene de fazla alınmamıştı. Bu kızın tuhaf bir enerjisi vardı. Her şeye burnunu sokan, her naneyi sorgulayan ama bir o kadar dürüst, dobra. Onunla nasıl baş edebileceğini kestiremediğinden konuyu değiştirdi. “Demek Tahran doğumlusun?”</span></p>
			<p class="paragraf"><span class="CharOverride-13">“Evet ya, dört kızın en büyüğüyüm. Zavallı babam! Ne çok istedi bir oğlu olmasını, ama şeytan yatak odasını karıştırdı, ha ha! Baca gibi sigara içip kuş kadar yemek yerdi. </span><span class="metin-italik" xml:lang="tr-TR">Ölümüm bundan olacak</span><span class="CharOverride-13"> derdi. İran’daki rejimi kastediyordu, sigarayı değil, kızlarını da değil. Severdi bizi. Sonunda İran’dan kaçmanın bir yolunu buldu. Anneciğim gitmek istemiyordu ama aşkından razı oldu. İsviçre’ye sığındık. Sen hiç gittin mi İsviçre’ye?”</span></p>
			<p class="paragraf"><span class="CharOverride-13">“Hayır. İstanbul’dan ayrılmadım daha önce”</span><span class="CharOverride-13"> dedi Peri. </span></p>
			<p class="paragraf"><span class="CharOverride-13">“İsviçre güzel yer; sakin, medeni. Erimiş karamelli puding içinde banyo yapmak gibi. Yani şeker ama fazla! Anlatabiliyor muyum? Hayatımın yedi yılı uyuşuk Sion’da geçti. O günden beri açığımı kapatmak için koşturup duruyorum. Oradan Portekiz’e gittik ailece. Sürgündeki İranlı aileleri bir tanısan. Hepimiz karman çorman. Neyse, ben sevdim orayı ama babam sevmedi. Hâlâ sigara, hâlâ şikâyet. Lizbon’da iki yıl kaldık, tam Portekizceyi söktüm derken, bam! Toplanın çocuklar, İngiltere’ye gidiyoruz, Kraliçe bizi bekler! On dört yaşındaydım yahu. İnsan on dört yaşında kendi dramlarıyla, sivilceleriyle filan uğraşmalı, sürgünlerle değil. Her neyse, geldiğimiz yıl babam vefat etti. Doktor dedi ki, ciğerleri kömür madenine dönmüş. Bir doktorun metafor kullanması sence de tuhaf değil mi</span><span class="CharOverride-13">; şair filan mı sanıyor kendini?” Şirin parmaklarını masaya hafifçe vurarak manikürünü inceledi. “İngiltere babamın hayaliydi, benim değil; ama gördüğün gibi buradayım!”</span></p>
			<p class="paragraf"><span class="CharOverride-13">“Ne kadar çok dolaşmışsın” dedi Peri ilgiyle. “Peki, memleketin neresi diye sorduklarında ne diyorsun?”</span></p>
			<p class="paragraf"><span class="CharOverride-13">“Memleket mi?” Soruyu beğenmemiş</span><span class="CharOverride-13"> gibi dudaklarını büzdü Şirin. “Sana evrensel bir kural söyleyeyim: İnsanın memleketi anneannesinin olduğu yerdir.”</span></p>
			<p class="paragraf"><span class="CharOverride-13">Peri gülümsedi. “Hoşmuş. Seninki nerede?”</span></p>
			<p class="paragraf"><span class="CharOverride-13">“Mezarda. Beş yıl önce öldü. Çok severdi beni. İlk torunuydum. Komşular mektup yazdılar, son nefesine kadar geri gelmemizi beklemiş. Benim için memleket bu işte! </span><span class="metin-italik" xml:lang="tr-TR">Mamani</span><span class="CharOverride-13"> ile birlikte Tahran’da gömülü. Yani aslında teknik olarak, vatansız bir tipim.”</span></p>
			<p class="paragraf"><span class="CharOverride-13">“Eee... şeyy... üzüldüm” dedi Peri. Böyle dışadönük, taşkın enerjili insanların –</span><span class="CharOverride-13">ki Şirin besbelli onlardan biriydi– yanında eli ayağına dolaşıyordu.</span></p>
			<p class="paragraf"><span class="CharOverride-13">“İran’daki mezarlığa ne isim veriyorlar biliyor musun? Zehra’nın Cenneti. Çok havalı değil mi? Bütün mezarlıkların adının ‘cennet’ olması lazım. Kıyamet Günü’yle, kaynayan kazanlarla, saç telinden ince köprülerle filan uğraştırmaya gerek yok kimseyi. Öldün mü dosdoğru cennete gideceksin, yani mezara, oldu bitti!”</span></p>
			<p class="paragraf"><span class="CharOverride-13">Kimsenin ahiret hakkında bu şekilde ileri geri konuştuğunu duymamıştı</span><span class="CharOverride-13"> Peri. Kıpırdamadan durdu; kızın temposundan hem etkilenmiş, hem bir parça rahatsız olmuştu. Yeni arkadaşı onunla aynı yaşta olsa da sanki onun iki katı yaşamıştı. Şirin, Nalbantoğulları ailesinden daha fazla yer görmüş, daha çok tecrübe edinmişti.</span></p>
			<p class="paragraf"><span class="CharOverride-13">Nihayet Mensur’la Selma geri geldiler. Nihayet bir konuda hemfikirdiler (bunu bilmeseler de). Farklı sebeplerle de olsa, huzursuz olmuşlardı bu Şirin denilen kızdan. Peri’ye İranlı kızdan uzak durmasını tembihlemeyi geçiriyordu her ikisi de aklından.</span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Bir iki saat sonra, neredeyse bir çember çizerek geldikleri Oxford Union önünde turlarını noktaladılar. Ayrılmadan önce Şirin sanki iki eski dostlarmış gibi sarıldı Peri’ye. Parfümü o kadar yoğundu ki Peri kendini bir rayiha bulutu içinde buldu.</span></p>
			<p class="paragraf"><span class="CharOverride-13">Şirin, İngilizlerin kibar ve terbiyeli olduklarını ama yabancılara biraz fazla mesafeli ve temkinli gelebileceklerini söyledi; Peri uluslararası öğrencilerle –ya da Şirin gibi karma kültürlerden gelenlerle– </span><span class="CharOverride-13">daha kolay arkadaşlık kurabilirdi.</span></p>
			<p class="paragraf"><span class="CharOverride-13">“O zaman görüşürüz” dedi Peri. </span></p>
			<p class="paragraf"><span class="CharOverride-13">İçtenlikle söylemişti bunu. Çünkü her ne kadar Şirin’in kişiliği biraz gözünü korkutsa da sonu gelmez gevezeliklerini ve cüretkârlığını da bir o kadar çekici bulmuştu.</span></p>
			<p class="paragraf"><span class="CharOverride-13">“Tabii görüşürüz!” dedi Şirin, kaskatı </span><span class="CharOverride-13">duruşlarına aldırmadan Selma’yla Mensur’u yanaklarından öptükten sonra. “Söylemeyi unuttum; seninle aynı yurtta kalıyoruz.”</span></p>
			<p class="paragraf"><span class="CharOverride-13">“Sahi mi?” diye sordu Peri.</span></p>
			<p class="paragraf"><span class="CharOverride-13">“Sahi.” Şirin’in ağzı kulaklarındaydı. “Hatta kapı komşumsun! Sakın gürültü yapmaya kalkma... Şaka, şaka. Çok eğleneceğiz. Türkiye ve İran, tıpkı haritadaki gibi. Anlaşırsak süper olur. Kapışırsak, Üçüncü </span><span class="CharOverride-13">Dünya Savaşı’nı biz başlatırız!”</span></p>
			<p class="paragraf"><span class="CharOverride-13">Sonra Peri’nin ana babasına dönerek ve soyisimlerini yanlış telaffuz ederek seslendi: “Bay ve Bayan Nambabulu, kızınızı hiç merak etmeyin. Şu andan itibaren, ona göz kulak olma görevini ben üstleniyorum. Kızınız emin ellerde!”</span></p>
		</div>
	</body>
</html>