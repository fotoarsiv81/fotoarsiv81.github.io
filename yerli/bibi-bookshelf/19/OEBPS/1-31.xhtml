<html xmlns="http://www.w3.org/1999/xhtml">
	<head>
		<title>1-31</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-31" xml:lang="en-GB"><span class="bolum-baslik _idGenCharOverride-2">Akşam koşusu</span></p>
			<p class="alt20" xml:lang="en-GB"><span class="CharOverride-13">Oxford, 2000</span></p>
			<p class="paragraf"><span class="CharOverride-13">Okula döner dönmez Peri derslerine gömüldü. Bekâret muayenelerinin yaşandığı bir ortamdan kalkıp, çiftlerin rahatça el ele dolaşıp öpüştükleri, cinselliğin tabu olmadığı bir yere gelmek kafa karıştırıcıydı. Zaten onun kafası hep karışıktı ya! Sabahları, alıştığı orta şekerli, bol köpüklü Türk kahvesine benzemeyen filtre kahvesini alırken insanları</span><span class="CharOverride-13"> incelerdi. Yüzlerinde dalgın ifadeler, ellerinde kitap defterleriyle bir binadan diğerine koşturan öğrencilere ve hocalara bakar, “İçlerinden kaçı dünyanın başka yerlerinde hayatın neye benzediğini biliyor acaba?” diye merak ederdi. Oxford’ın –ya da herhangi bir yerin– arzın merkezi olduğunu zannetmek ne kadar kolaydı.</span></p>
			<p class="paragraf"><span class="CharOverride-13">Çarşamba günü, akşam karanlığı çökerken kütüphaneden çıktı. Neredeyse üç saattir okuyordu; beyni tıka basa bir sürü düşünceyle doluydu. Bazen bütün okuduklarını, duyup gördüklerini zihnindeki mahzenlerde topluyormuş gibi geliyordu Peri’ye; orada incelenip elden geçiriliyor, sonsuza dek saklanacakları</span><span class="CharOverride-13"> bölümlere yönlendiriliyorlardı. Yani insanın, kendi beyninin tam olarak ne bildiğini bilmemesi pekâlâ mümkündü.</span></p>
			<p class="paragraf"><span class="CharOverride-13">Koşuya çıkmaya karar verdi. Ödünç aldığı kitapları bırakıp, ayakkabılarını değiştirmek üzere odasına uğradı. Sonra temposunu yavaş yavaş</span><span class="CharOverride-13"> artırarak Hollywell Sokağı’ndan aşağı koşmaya başladı. Yüzüne çarpan meltemden hoşnuttu.</span></p>
			<p class="paragraf"><span class="CharOverride-13">Karanlıkta göz kırpışları andıran reflektörleriyle bisikletliler geçti. İnsanlar her yere –dükkânlara, restoranlara, derslere– bisikletle gidiyorlardı; hele kıdemli hocaları, rüzgârda uçuşan cüppeleriyle, bisiklet üstünde görmek Peri’nin en hoşuna giden manzaralardan biriydi. O da bir bisiklet edinmişti ama birkaç kez üzerinde dengesini kaybetmişti. Öğrenmesi gereken şeylerden biriydi bu da – tıpkı</span><span class="CharOverride-13"> mutlu olmak gibi.</span></p>
			<p class="paragraf"><span class="CharOverride-13">Her zamanki rotasından çıkarak, insana terk edilmiş hissi veren sokaklar ve yollar boyunca koştu. İsimsiz kış bitkilerinin kokusunu içine çekerek bir köşeyi döndü. Aniden durdu, soluk soluğaydı. Kendini duvardaki bir posterle burun buruna buldu.</span></p>
			<p class="alt20" xml:lang="en-GB">  </p>
			<p class="arayazi_copy" xml:lang="en-GB">Oxford Üniversitesi sunar:</p>
			<p class="arayazi" xml:lang="en-GB">TANRI TARTIŞMASI</p>
			<p class="arayazi" xml:lang="en-GB">Profesör Robert Fowler, Profesör John Peter </p>
			<p class="arayazi" xml:lang="en-GB">ve Profesör A. Z. Azur</p>
			<p class="arayazi" xml:lang="en-GB">Çağımızın en parlak dimağlarının bu müthiş tartışmasını kaçırmayın!</p>
			<p class="alt20" xml:lang="en-GB"><span class="CharOverride-13">  </span></p>
			<p class="Paragraph20">Peri’nin gözleri kocaman açıldı. A. Z. Azur. Şirin’in bayıldığı profesör buydu işte. Posterde yazan gün, saat, yere baktı. Bugündü. Saat beşte. Doğa Tarihi Müzesi’nde.</p>
			<p class="paragraf"><span class="CharOverride-13">Panel çoktan başlamıştı. Mekân, en azından bir kilometre uzaktaydı. Yetişse bile bileti yoktu. Bilet bulma ihtimali varsa bile üstünde para yoktu! Velhasıl içeri nasıl gireceğine dair hiçbir fikri olmamasına rağmen hemen oracıkta karar vererek yönünü müzeye doğru çevirdi, derin bir nefes aldı ve başladı son sürat koşmaya. Öylesine hevesli ve kararlıydı Azur denen bu adam kimin nesiymiş anlamaya. </span></p>
		</div>
	</body>
</html>