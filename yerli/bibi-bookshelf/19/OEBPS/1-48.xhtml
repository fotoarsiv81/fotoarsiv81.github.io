<html xmlns="http://www.w3.org/1999/xhtml">
	<head>
		<title>1-48</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-47" xml:lang="en-GB"><span class="bolum-baslik _idGenCharOverride-2">Kar tanesi</span></p>
			<p class="alt20" xml:lang="en-GB"><span class="CharOverride-13">Oxford, 2001</span></p>
			<p class="paragraf"><span class="CharOverride-13">Yılbaşı bütün coşkusuyla geldi Oxford’a. İstanbul’da görece daha sakin ve sö</span><span class="CharOverride-13">nük yeni yıl kutlamalarına alışkın olan Peri, hayret ve ilgiyle gözlemledi teferruatlı hazırlıkları – pırıltılı ışık taklarıyla süslenen sokaklar, dükkân vitrinlerini dolduran hediyelik eşyalar, karanlıkta ateşböcekleri gibi parlayan fenerleriyle Noel ilahileri söyleyen korolar. Bunca tantanaya rağmen, öğrenciler olmayınca Oxford durgunlaşmıştı sanki. Yılbaşı zamanı burada yalnız olmak zordu. Peri gibi normalde yalnızlığı </span><span class="CharOverride-13">dert edinmeyen biri için bile. Her gün tek başına, sadece üç masası olan ufacık salaş bir Çin lokantasında karnını doyurdu. Yemekler genelde güzeldi ama arada bir bozuk bir tat yakalıyordu. Belki de aşçı manik depresifti; ruh halindeki savrulmalar yemeklere de yansıyordu. </span></p>
			<p class="paragraf"><span class="CharOverride-13">Kitapçıdaki yarı-zamanlı işine geri dönmüştü. Dükkân sahipleri müşteri çekmek için vitrini yeniden düzenlemesini istediler.</span></p>
			<p class="paragraf"><span class="CharOverride-13">“Çılgın bir Noel ağacına ne dersiniz? Yasak kitaplarla süslenmiş” dedi Peri. Tıpkı meyveleri yasaklanan Bilgi Ağacı gibi, onların ağacı da dünyanın bilumum köşelerinde sansüre uğrayan eserleri taşıyacaktı dallarında.</span></p>
			<p class="paragraf"><span class="CharOverride-13">“Harika!” dedi dükkân sahipleri. Toptan ona devrettiler bu görevi. </span></p>
			<p class="paragraf"><span class="CharOverride-13">Böylece Peri vitrinin orta yerine gümüşi</span><span class="CharOverride-13"> bir ağaç kurdu. Dallarına kitaplar astı: </span><span class="metin-italik" xml:lang="tr-TR">Alis Harikalar Diyarında, 1984, Madde 22, Cesur Yeni Dünya, Lady Chatterley’in Âşığı, Lolita, Çıplak Şölen, Hayvanlar Çiftliği... </span><span class="CharOverride-13">Kafka, Bertolt Brecht, Stefan Zweig, Jack London, Ömer Hayyam, Nâzım Hikmet, Fatima Mernissi... Her yere fosforlu kartlar serpiştirdi: “Yasaklandı”, “Sansürlendi”, “Yargılandı”, “Yakıldı.” Yalnızca Türkiye’de yasaklanmış kitaplar listesi bile o kadar uzundu ki, bir ormanı</span><span class="CharOverride-13"> kaplardı herhalde.</span></p>
			<p class="paragraf"><span class="CharOverride-13">Seneler evvelki bir yılbaşına gitti aklı: On-on bir yaşında olmalıydı. Babası Mensur tutup koca bir Noel ağacı getirmişti eve. Dükkân ve süpermarketlerde süslemeler göze çarpsa da, mahalledeki ailelerin hiçbirinde böyle bir ağaç yoktu. </span></p>
			<p class="paragraf"><span class="CharOverride-13">Ağaç, kapıdan kurulacağı </span><span class="CharOverride-13">köşeye taşınana kadar, tıpkı yuvasına dönüş yolunu bulmak için yola ekmek kırıntıları döken masal kahramanı gibi, plastik iğnelerini saçtı yerlere. Mensur’la Peri büyük bir gayret ve ciddiyetle süslediler ağacı – yaldızlı şeritler, simli toplarla. Asacak ıvır zıvırları kalmayınca kendi süslerini yaptılar: boyanmış </span><span class="CharOverride-13">cevizler ve kozalaklar, şişe kapakları, mantardan hayvanlar. Ucuz ve uyumsuz duruyordu ağaç ama sevmişlerdi gene de.</span></p>
			<p class="paragraf"><span class="CharOverride-13">Akşama doğru alışverişten dönen Selma salonun orta yerinde bunu görünce surat astı. “Ne gerek vardı böyle bir şeye?” </span></p>
			<p class="paragraf"><span class="CharOverride-13">“Aa, yeni yıl geliyor ya” dedi Mensur, olur ya belki karısının haberi yoktur diye. </span></p>
			<p class="paragraf"><span class="CharOverride-13">“Hıristiyan geleneği bu” dedi Selma. “Müslümanlar böyle şeyler yapmaz.”</span></p>
			<p class="paragraf"><span class="CharOverride-13">“Hoppala. İki tane süs astık diye dinden mi çıkarız? Bir damla keyfe hakkımız yok mu?” Mensur gözlerini devirdi. “Bir ağaç süsledim diye Tanrı bizi terk mi edecek?”</span></p>
			<p class="paragraf"><span class="CharOverride-13">“Kendini O’na sevdirmek için hiçbir gayret göstermiyorsun ki bey, Allah neden sevsin seni? Nereni beğensin?”</span></p>
			<p class="paragraf"><span class="CharOverride-13">Peri başını yere eğdi. Kendini suçlu hissetti. Babası, bu çamı onu sevindirmek için almıştı. Havadaki gerginlikten kendini sorumlu hissetti. İşleri düzeltmenin bir yolunu bulmak zorundaydı. Aklına bir fikir geldi! O gece uyumayıp herkesin yatmasını bekledi çocuk; planını </span><span class="CharOverride-13">eyleme geçirmek için gölge gibi sessizce süzüldü.</span></p>
			<p class="paragraf"><span class="CharOverride-13">Ertesi sabah Nalbantoğulları salona girdiklerinde karşılarında esrarengiz şekilde süslenmiş bir ağaç buldular. Selma’nın tespihleri, porselen atları, ince ince kesilip kurdele yapılmış ipek eşarpları sarkıyordu dallardan. Ağacın tepesinde minik bir cami tablosu vardı, yanında da dikkatlice dengelenmiş dualar, hadis kitabı.</span></p>
			<p class="paragraf"><span class="CharOverride-13">“Bak, gördün mü, Hıristiyan değil artık” </span><span class="CharOverride-13">dedi Peri ışıl ışıl bir gülümsemeyle. “Müslüman yaptım ağacımızı. Sevdin mi annecim?”</span></p>
			<p class="paragraf"><span class="CharOverride-13">Selma donakaldı. Ne diyeceğini bilemedi. Belki de bir şey söyleyecekti. Ama arkalarında dikilen ve hayretle kızının yaptığı abideyi inceleyen Mensur aniden kıkırdamaya başladı. Kocasının kendisiyle alay ettiğini zanneden Selma alındı, hızla ve hışımla odadan çıktı. Anne babasını mutlu etmeye çalışan Pericik ortada kalakaldı. </span></p>
			<p class="paragraf"><span class="CharOverride-13">Aradan seneler geçmişti. Ama hâlâ bilmiyordu Peri, o gün çocuk kafasıyla kurduğu “İslami Noel Ağacı” hakkında annesinin ne düşündüğünü. </span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Yılbaşından bir gün önce, Peri yine kitapçıda </span><span class="CharOverride-13">çalışıyordu. Kemiklerini ısıtmak için orada bulunan yaşlı bir kadından başka müşteri yoktu. Dükkân sahipleri bir arkadaşlarını ziyarete gitmişlerdi; diğer çalışanlar da izinliydi.</span></p>
			<p class="paragraf"><span class="CharOverride-13">Peri rafların tozunu alıp kahve yaptı, yerleri süpürdü, minderleri düzeltti, stokları kontrol etti. Giderek daha da çok sevdiği bu mekânda huzurluydu. İşleri bitince Azur’un kitaplarından birini alıp, bir koltuğa kıvrıldı. Profesörün bütün eserlerini bulmuştu burada – dikkat çekici başlıkları ve geometrik desenli şömizleriyle tam dokuz kitap. Rakamlara bakılırsa satışları </span><span class="CharOverride-13">çok iyiydi. Şu anda okuduğu, Azur’un erken dönem eserlerinden biriydi:</span><span class="metin-italik" xml:lang="tr-TR"> Zihni Karışık Olanlara Rehber.</span></p>
			<p class="paragraf"><span class="CharOverride-13">Peri’nin karşısındaki koltukta oturan yaşlı kadın gözlerini kapadı, başı yana kaykıldı. Çok geçmeden uyuyakaldı. Peri bir battaniye bulup nazikçe üstünü örttü. Anadolu çamlarından damlayan reçine gibi zamk halinde uzayıp yavaşladı zaman. Etrafı okumak istediği bunca kitapla sarılı ve elinde Azur’un yazıları varken, kendini yıllardır hissetmediği kadar mutlu hissetti Peri. Evet, profesöre hâlâ kızgındı ama kitaplarına küsemezdi. Ve dersi bırakmamıştı. Bırakamamıştı</span><span class="CharOverride-13">.</span></p>
			<p class="paragraf"><span class="CharOverride-13">Kitaptan ancak bir bölüm okuyup bitirmişti ki, dükkân kapısı pirinç çanın şıngırtılarıyla açıldı. Beraberinde buz gibi, sert bir rüzgârla bir adam içeri girdi: Profesör Azur’un ta kendisi! Uzun paltosu abanoz rengi, atkısı ise Budist keşişleri kıskandıracak kadar koyu bir safran rengiydi. Şıklığını, asi buklelerini zor zapt eden bir fötr şapka tamamlıyordu. </span></p>
			<p class="paragraf"><span class="CharOverride-13">“Girebilir miyiz?” diye seslendi içeriye doğru.</span></p>
			<p class="paragraf"><span class="CharOverride-13">Peri yerinden ok gibi fırladı. Telaştan ayağı</span><span class="CharOverride-13"> takıldı, az kalsın düşüyordu. Kapıya yaklaşınca Azur’un neden çoğul konuştuğunu anladı. Profesörün yanında sivri burunlu, siyah-beyaz, uzun tüylü Collie cinsi bir köpek vardı.</span></p>
			<p class="paragraf"><span class="CharOverride-13">Azur şaşkınlıkla baktı. “Merhaba Peri. Bu ne sürpriz. Ne arıyorsun burada?”</span></p>
			<p class="paragraf"><span class="CharOverride-13">“Kitapçıda çalışıyorum yarı-zamanlı olarak.”</span></p>
			<p class="paragraf"><span class="CharOverride-13">“Şahane! Peki, Spinoza’yı ne yapayım?”</span></p>
			<p class="paragraf"><span class="CharOverride-13">“Pardon?”</span></p>
			<p class="paragraf"><span class="CharOverride-13">“Köpeğimi” dedi Azur. “Dışarısı fazla soğuk da.”</span></p>
			<p class="paragraf"><span class="CharOverride-13">“Zararı yok, içeri getirebilirsiniz. Spinoza... kapıya yakın bir yerde sizi beklese?”</span></p>
			<p class="paragraf"><span class="CharOverride-13">Ama Profesör Azur, arkasında köpeğiyle çoktan içeri girmişti bile. Her ikisi de başlarını kaldırmış dik yürüyorlardı, iki Mısır hiyeroglifi gibi.</span></p>
			<p class="paragraf"><span class="CharOverride-13">“Epeydir gelmemiştim buraya”</span><span class="CharOverride-13"> dedi Azur etrafı süzerek. “Değişmiş. Eskisinden daha büyük görünüyor – ve daha aydınlık.”</span></p>
			<p class="paragraf"><span class="CharOverride-13">“Yeniden düzenledik, eski mobilyaları attık” dedi Peri. Spinoza’nın etrafı koklayışını, sonra da en yumuşak minderi bulup bir güzel yerleşmesini seyretti.</span></p>
			<p class="paragraf"><span class="CharOverride-13">Profesör Azur sesini kendine has şekilde yükseltip alçaltarak başka konuya geçmişti bile. “Vitrindeki Yasak Ağaca bayıldım bu arada. Müthiş </span><span class="CharOverride-13">fikir.”</span></p>
			<p class="paragraf"><span class="CharOverride-13">Peri gülümsedi. Azur’a bunun kendi tasarımı ve çalışması olduğunu anlatmak isterdi. Onun yerine aklına gelen ilk şeyi söyleyiverdi: “Aradığınız belli bir kitap var mıydı?”</span></p>
			<p class="paragraf"><span class="CharOverride-13">“Yok şu anda” dedi Azur. “Yayıncım gelip, okurlar için yedek kitap imzalamamı söyledi. Ben de söz verdim yaparım diye.” Gözleri Peri’nin az önce oturduğu koltuğa kaydı. “Sen mi okuyorsun?”</span></p>
			<p class="paragraf"><span class="CharOverride-13">Peri ayaklarını yere sürttü huzursuzca. “Evet, daha yeni başladım.”</span></p>
			<p class="paragraf"><span class="CharOverride-13">Azur bir yorum bekledi, ama Peri susuverdi; iletişim kurabilecekleri dili henüz keşfetmemiş gibiydiler. Sonunda Peri masayı işaret ederek “Otursanıza” dedi. “Ben de kitaplarınızı getireyim imzalamanız için.”</span></p>
			<p class="paragraf"><span class="CharOverride-13">Ne kadar da çok kopya vardı. Yedi eser stoktaydı, diğer ikisi de sipariş edilmişti. Her bir kitaptan on-on beş kopya olunca küçük bir kule inşa edecek kadar kitap çıkmıştı. Profesör Azur bir sandalye çekti, paltosunu attı, bir dolmakalem çıkardı ve sebatla imzalamaya başladı. Peri hocasına bir kahve getirdi; sonra da onu çaktırmadan izleyebileceği bir köşeye çekildi.</span></p>
			<p class="paragraf"><span class="CharOverride-13">Yığının yarısına geldiği zaman Azur durup soran gözlerini Peri’ye dikti. “Yeni yılı </span><span class="CharOverride-13">neden ailenle kutlamıyorsun?”</span></p>
			<p class="paragraf"><span class="CharOverride-13">“Gidemedim” dedi Peri, sanki İstanbul hemen oracıkta, kapının dışında bekliyormuş gibi elini savurarak. “Çok da dert değil, Noel o kadar önemli bir şey değil bizim için.”</span></p>
			<p class="paragraf"><span class="CharOverride-13">Uzun, içe işleyen bir bakış attı Azur. “Tatili ailenle geçiremediğine üzülmüyorsun yani, öyle mi?”</span></p>
			<p class="paragraf"><span class="CharOverride-13">“Onu demek istemedim. Sadece yılın bu dönemi Hıristiyan öğrenciler için daha önemli diyorum.” Duraksadı. Yanlış bir şey mi söylemişti acaba? Sözcüklerini hep dikkatle seçerdi, buzda yürür gibi temkinli ilerler, bastığı yüzeyi çatlatmış </span><span class="CharOverride-13">mı diye durup durup kontrol ederdi.</span></p>
			<p class="paragraf"><span class="CharOverride-13">Bu arada Azur dosdoğru baktı ona; ta içini görebiliyormuş gibi tuhaf bir ışıltı vardı gözlerinde. “Annenle baban dindarlar mı?”</span></p>
			<p class="paragraf"><span class="CharOverride-13">“Annemle küçük abim öyle” dedi Peri. “Ama babamla büyük abim pek değiller.”</span></p>
			<p class="paragraf"><span class="CharOverride-13">“Ah, nasıl bölünmüş” dedi Azur ilgiyle. “Dur tahmin edeyim. Sen babana yakınsın.”</span></p>
			<p class="paragraf"><span class="CharOverride-13">Yutkundu Peri. “Şey... evet, doğru.”</span></p>
			<p class="paragraf"><span class="CharOverride-13">Azur başını sallayarak kitaplarına geri döndü.</span></p>
			<p class="paragraf"><span class="CharOverride-13">“Pek, ya siz?” diye sordu Peri, çekingen bir sesle. “Ailenizle mi kutluyorsunuz?”</span></p>
			<p class="paragraf"><span class="CharOverride-13">Azur duymamış gibi kitaplarını </span><span class="CharOverride-13">imzalamaya devam etti. Bir an, Collie’nin solukları, yaşlı müşterinin horultuları, sarkaçlı saatin tik takları ve dolmakalemin kâğıdın üzerindeki hışırtısından başka ses duyulmadı dükkânda. Azur’un çenesinin kasıldığını, gözlerinin dalgınlaştığını gözlemledi Peri. Tüm bedeni, hatta varlığı </span><span class="CharOverride-13">daima hareket halindeydi sanki. Profesörün yanındayken ne geçmiş, ne gelecek vardı; yalnızca şimdiki zaman; o da daha şimdiden uçup gidiyordu zaten.</span></p>
			<p class="paragraf"><span class="CharOverride-13">Kahvesinden bir yudum aldı Azur. “Benim ailem Spinoza artık.”</span></p>
			<p class="paragraf"><span class="metin-italik" xml:lang="tr-TR">Artık</span><span class="CharOverride-13">. Bu kelimeyi söyleyiş şeklinden, Peri, dokunmaması gereken bir sırra değdiğini hissetti. “Özür dilerim.”</span></p>
			<p class="paragraf"><span class="CharOverride-13">Dolmakalem durdu. “Gel seninle bir anlaşma yapalım” dedi Azur. “Benden şu ana dek o kadar çok af diledin ki, bundan sonra, korkunç bir şey bile yapsan özür duymak istemiyorum. Söz mü?”</span></p>
			<p class="paragraf"><span class="CharOverride-13">Yüreğinin göğüs kafesinde hızlandığını hissetti Peri. Öyle akitler vardır ki bu âlemde hiç yapmamak daha yeğdir. Öyle de olsa tereddüt etmedi. “Söz.”</span></p>
			<p class="paragraf"><span class="CharOverride-13">“Güzel!” Azur kitap yığınının hepsini imzalamış halde ayağa kalktı. “Kahve için teşekkürler.”</span></p>
			<p class="paragraf"><span class="CharOverride-13">“Üstlerine etiket yapıştırırım” dedi Peri. “İmzalı kitap etiketi.”</span></p>
			<p class="paragraf"><span class="CharOverride-13">“Harika” dedi Azur gülümseyerek. Kö</span><span class="CharOverride-13">peğine döndü. “Haydi Spinoza!”</span></p>
			<p class="paragraf"><span class="CharOverride-13">Uzun saçlı profesörle uzun tüylü Collie, yıllar süren dostluğun mükemmelleştirdiği bir uyumla hareket ederek kapıya yöneldiler. Azur kapı koluna uzanırken duraksayıp döndü, Peri’ye baktı. “Bak ne diyeceğim, birkaç eski arkadaş, bir iki meslektaş ve asistanla bir araya gelip yemek yiyeceğiz; asistanlardan biri akranın sayılır. Sevebilirsin. Yılbaşı gecesi yalnız olmamalısın. İngiltere tuhaf yerdir. Kendini aynı anda hem özgür hem yalnız hissettirir insana. Bize katılmak ister misin?”</span></p>
			<p class="paragraf"><span class="CharOverride-13">Peri daha ne diyeceğini düşünemeden Azur not defterini çıkarıp bir sayfa koparmış, adresi ve yemeğin saatini yazmıştı bile.</span></p>
			<p class="paragraf"><span class="CharOverride-13">“Al. Bir düşün, baskı altında hissetme kendini. Canın isterse gel. Hiçbir şey getirme. Ne çiçek, ne şarap, ne Türk lokumu; sadece kendini getir.”</span></p>
			<p class="paragraf"><span class="CharOverride-13">Kapıyı açıp dışarı çıktı. Kar yağmaya başlamıştı. Taneler rüzgârda amaçsızca dönüp duruyordu; gökten düşmek yerine döne döne yerden yükseliyorlarmış gibi bir halleri vardı. Bir kar küresinin içindeki şehri andırıyordu Oxford.</span></p>
			<p class="paragraf"><span class="CharOverride-13">“Harikulade” diye mırıldandı Azur. </span></p>
			<p class="paragraf"><span class="CharOverride-13">“Çok güzel” diye onayladı Peri kapıdan, sessizce. Sonra hiç beklenmedik bir şey yaptı. Saat geç, hava soğuk, Azur gitmek üzere, kendisi de üstünde kazağıyla kollarını göğsünde kavuşturmuş tir tir titremekte olduğu halde, birden Azur’un kitabı hakkında konuşmaya başladı. Soluğu ağzından çıkarken yoğunlaşıp buhar oluyordu, kendini tutamıyordu: </span></p>
			<p class="paragraf"><span class="CharOverride-13">“Profesör, anlamadığım bir şey var. Hayatımızın, sürebileceğimiz sayısız olası hayatlardan sadece biri olduğunu söylüyorsunuz. Diyorsunuz ki derinden derine hepimiz bunu biliyoruz. Yani mutlu evliliklerde ve başarılı kariyerlerde bile her zaman bir kuşku var. Şüphe var. Başka bir yol... başka yollar –çoğul</span><span class="CharOverride-13">– seçmiş olsaydık hayatımızın nasıl olacağını merak ediyoruz. Kafamızdaki Tanrı fikrinin de, bir sürü olası Tanrı algısından sadece biri olduğunu söylüyorsunuz. Yani ‘İster teist, ister ateist olalım, Tanrı konusunda dogmatik davranmanın â</span><span class="CharOverride-13">lemi yok’ diyorsunuz.”</span></p>
			<p class="paragraf"><span class="CharOverride-13">“Doğru” dedi Azur, bakışlarını Peri’nin yüzünde gezdirerek. Kızın bir anda kendini bu kadar iyi ifade edivermesine şaşırmıştı.</span></p>
			<p class="paragraf"><span class="CharOverride-13">“Ama bu dünyada, benim annem gibi dine sığınan, orada dayanma gücü bulan bir sürü insan var. Bilhassa kadınlar. Onlar Tanrı’ya ulaşmak için salt tek yol olduğuna ve bu yolu da kendilerinin bildiğine inanıyorlar. Şimdi bu insanlara, ‘Başka fikirlere de açık olun</span><span class="CharOverride-13">, kendi doğrularınızdan bu kadar emin olmayın’ demenin anlamı var mı? Sahip oldukları yegâne korumayı ellerinden mi alalım? Tutunacağı bir inancı </span><span class="CharOverride-13">olmasa delirirdi annem.”</span></p>
			<p class="paragraf"><span class="CharOverride-13">“Araştırmadan, okumadan ezbere inanmak; çoğulculuğun değerini anlamayıp kendi gör</span><span class="CharOverride-13">üşünü Tanrı’ya uzanan yegâne ya da en üstün yol sanmak yanılsamadır. Mutlaklık ise zaaftır” dedi Azur. “Mutlak ateizm ya da mutlak dindarlık. Benim için, bunların ikisi de aynı derecede sorunlu. Benim görevim, inançsızlara bir doz inanç, inananlara ise bir doz şüphecilik aşılamak. Hudutları bulandırmak. Kategorileri sorgulamak.”</span></p>
			<p class="paragraf"><span class="CharOverride-13">“Ama neden?” </span></p>
			<p class="paragraf"><span class="CharOverride-13">Azur’un gözleri onu delip geçti. “Çünkü tektipçilik iyi bir şey değ</span><span class="CharOverride-13">il de ondan. Tektipçiliğin olduğu yerden ne felsefe çıkar, ne sanat.” Bir kar tanesi gelip şapkasına kondu, bir diğeri de saçına. “Bak, dindarlar eleştirel düşünce ve sorgulamanın değerini anlamı</span><span class="CharOverride-13">yor, bilim dünyasındaki pek çok akademisyen de inancın insanlar için önemini kavrayamıyor. Bense yepyeni bir dil peşindeyim. Bütün duyularımın uyanık olmasını severim; </span><span class="CharOverride-13">hani şu müthiş ahtapot gibi. Felsefeyi, şiiri, sanatı, bilimi... harmanlayalım. İkilemleri kaldıralım. Çağımızda kafayı kimlikler ve kurallar ve ayrımlarla o kadar bozduk ki Tanrı felsefesinden uzakla</span><span class="CharOverride-13">ştık. Ya her şeyi yanlış anlıyorsak?”</span></p>
			<p class="paragraf"><span class="CharOverride-13">Ve söyleyecek başka bir şey kalmamıştı. Azur elini kaldırdı veda etmek için, Peri de başını salladı. Adam ve köpek, önlerinde uzanan karanlığa doğru yürüdüler. Peri midesinde bir zayıflık, soluğunda bir düzensizlik hissetti; esrarengiz bir şeyin kıyısında durmuştu. Hem heyecanlanıyor hem ürküyordu. Köşeyi dönene kadar baktı arkalarından. Sıradan bir an değildi bu. İnsan aşka teslim olduğu anı her zaman bilirdi. </span></p>
		</div>
	</body>
</html>