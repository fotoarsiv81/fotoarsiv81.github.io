<html xmlns="http://www.w3.org/1999/xhtml">
	<head>
		<title>1-20</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-20" xml:lang="en-GB"><span class="bolum-baslik _idGenCharOverride-2">Uğraşı</span></p>
			<p class="alt20" xml:lang="en-GB"><span class="CharOverride-13">İstanbul, 2016</span></p>
			<p class="paragraf"><span class="CharOverride-13">Ordövrler –közlenmiş patlıcan salatası, çerkeztavuğu, baklalı enginar, kabak çiçeği dolması, ızgara ahtapot</span><span class="CharOverride-13">– şefe övgüler eşliğinde silinip süpürüldü. Ahtapotu görünce bir gölge dolaştı Peri’nin yüzünde. Doğrusu yemeyi bırakalı çok olmuştu; çatalının ucuyla kibarca kenara itti.</span></p>
			<p class="paragraf"><span class="CharOverride-13">Çok geçmeden espriler havada uçuşmaya başladı. Masanın bir ucundan diğerine birbirine takıldı misafirler. Futbol dünyasının entrikalarını konuşup bitirdikleri için artık İstanbul sofralarının en sevilen mevzuuna çevirmişlerdi muhabbeti: siyaset! Ne zaman dörtten fazla Türk bir araya gelse sorulan o kaçınılmaz sual yine soruldu: </span><span class="metin-italik" xml:lang="tr-TR">Ne olacak bu memleketin hali?</span></p>
			<p class="paragraf"><span class="CharOverride-13">Siyaset konuşmak milli sporumuzdu; ülkenin her köşesinde, yediden yetmişe herkesin katıldığı uğraş. Ama bu sporu hiç</span><span class="CharOverride-13"> kimse, kerameti kendinden menkul burjuvazi kadar sevmezdi. Tabii sadece evlerinin mahremiyetindeyken! Dünyanın bu bölgesindeki burjuvaziyi karpuza benzetirdi Peri: dışı yeşil, içi kırmızı. Yeşil, muhafazakâr ideolojinin ve statükonun rengi; kırmızı, tepkiselliğin ve hoşnutsuzluğun rengi. Kamusal kimlikleri ile özel hayattaki benlikleri arasında kapanmayan bir mesafe vardı elit kesimin – özellikle de iş dünyasının elitleri söz konusuysa. Hep tetikte, hep temkinli, hep katmanlı yaşarlardı. Toplum içinde düşüncelerini kendilerine saklar, mecbur kalmadıkça siyaset konuşmaktan kaçınırlardı; zorunda kalırlarsa birkaç zararsız genel geçer laf söylerlerdi, o kadar. Onları </span><span class="CharOverride-13">rahatsız eden şeyler karşısında –ki bu sık sık olurdu– açıktan açığa tepki veremezlerdi; gözlerini yumar, kulaklarını tıkar, dillerini ısırırlardı.</span></p>
			<p class="paragraf"><span class="CharOverride-13">Ama evlerinin duvarları arasında tamamen başkaydılar, bambaşka! Bir dönüşüm geçirirlerdi. Kamusal alandaki duyarsızlıkları evdeyken cesarete, fısıltıları haykırışa, itidalleri gözü karalığa dönüşürdü. Dışarıdaki sessizliği telafi etmek istercesine, ev partilerinde, özel davetlerde siyaset konuşmaya doyamazdı İstanbul burjuvazisi.</span></p>
			<p class="paragraf"><span class="CharOverride-13">Peri üniversitedeyken, burjuvazinin tarih boyunca oynadığı önemli rol üzerine kitaplar okumuştu. Batı’da burjuvazi, liberal değerlere bağlılığı ve feodalizm karşıtlığıyla bir müddet ilerici bir rol üstlenmişti. Buralarda ise kapitalist sınıf evrim sürecini tamamlayamamış, sonradan akla gelen yarım yamalak bir fikir gibi havada asılı kalıvermişti. Hani Marx, </span><span class="metin-italik" xml:lang="tr-TR">Komünist Manifesto</span><span class="CharOverride-13">’yu Türkiye’de yazmış olsaydı, tezlerini tamamen değiştirebilirdi. Bizim buralarda burjuvazi, toplumu dönüştürmek yerine toplum tarafından sindirilmişti. Haliyle tutarsız, hatta kaypaktı. Hiçbir zaman bağımsız olamamıştı.</span></p>
			<p class="paragraf"><span class="CharOverride-13">Her şeyin başı sonu devletti bu ülkede. Muktedir devlet geleneği, tıpkı gökte devasa bir fırtına bulutu gibi, en lüks villadan en mütevazı</span><span class="CharOverride-13"> gecekonduya kadar, her evin üzerine çökmüştü. Bu yalıyı alalım mesela. Yunus Paşa adlı Hırvat asıllı bir devşirme tarafından yaptırılmıştı Osmanlı zamanında. Paşa bir sebeple gözden düşünce, evvelden onu şımartan devlet bu kez malına mülküne el koyarak daha sadık birine devredivermişti. Üstünden yüzyıllar geçmiş olsa da bugünün üst sınıfı benzer şeylerin tekrarlanabileceği korkusunu hâlâ ta</span><span class="CharOverride-13">şırdı. </span></p>
			<p class="paragraf"><span class="CharOverride-13">Peri masanın etrafındaki yüzlere baktı. Zengini de, zenginlik heveslisi de, aşırı zengini de aynı derece kaygılıydı aslında. İnsanların mevkileri, kudretleri, servetleri, hepsi büyük oranda devletle ilişkilerine bağlıydı. En muktedirler bile kudretsiz kalmaktan endişelenir, en varlıklılar bile dara düşmekten çekinirdi. Din nasıl belletiliyorsa küçük yaştan itibaren, devlet geleneği de aynı şekilde öğretiliyordu. Korku başattı. Bütün o parıltı ve ihtişamına karşın babasından korkan bir çocuktan farksızdı elit burjuvazi. Bu topraklarda baba demek, sevgiden ziyade otorite demekti. Hal böyle olunca, Avrupa’daki emsallerinden farklı biçimde, buraların burjuvalarında ne girişkenlik vardı</span><span class="CharOverride-13"> ne özerklik, ne süreklilik vardı ne kolektif hafıza. Olmaları beklenen ile olmak istediklerinin arasında sıkışıp kalmışlardı – “Tıpkı benim gibi” diye düşündü Peri. </span><span class="metin-italik" xml:lang="tr-TR">Tıpkı </span><span class="metin-italik" xml:lang="tr-TR">benim gibi...</span></p>
			<p class="paragraf"><span class="CharOverride-13">Etraftaki kokulu mumlarla yiyeceklerin rayihaları birbirine karışıyordu. Sigara içmeye çıkanların açık bıraktığı balkon kapısından serin bir esinti gelse de odadaki hava ağır, sıcaktı. Bazı konuklar arasında gerginlikler olduğu Peri’nin gözünden kaçmamıştı. Siyaset, gemi enkazlarıyla dolu fırtınalı bir denizdi ne de olsa. Dostları düşmana dönüştürürdü. Ama tersi de doğruydu. Pek ortak yanı olmayan insanları buluşturduğu, hasımları yoldaşlara dönüştürdüğü </span><span class="CharOverride-13">de olurdu.</span></p>
			<p class="paragraf"><span class="CharOverride-13">Takip eden yarım saatte, soslar tabaklarda donarken konukların da duruşları değişti, çehreler sertleşti, tebessümler ciddileşti. İddialarını vurgulayan ünlem işaretleriyle, ani heyecan ve hezeyanlarla Türkiye’nin geleceğini tartıştılar. Türkiye’nin geleceği yerkürenin geleceğinden kopuk olmadığından, Amerika, Avrupa, Hindistan, Pakistan, Çin, İsrail, İran hakkında da atıp tuttular. Bu ülkelerin hiçbirine güvenmedikleri barizdi. Türkiye’ye karşı dolaplar çeviren meşum lobiler ve maşaları, emperyalistler ve uşakları, her şeyi uzaktan yöneten gizli eller... Sokakta yürürken nasıl tinercilere ve dilencilere kuşkuyla bakıyorlarsa, uluslararası ilişkiler hakkında tartışırken de başka ülkelere aynı şekilde bakıyorlardı: her an saldırıya uğrayıp soyulmayı bekler gibi.</span></p>
		</div>
	</body>
</html>