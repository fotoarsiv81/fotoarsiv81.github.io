<html xmlns="http://www.w3.org/1999/xhtml">
	<head>
		<title>1-65</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-64" xml:lang="en-GB"><span class="bolum-baslik _idGenCharOverride-2">Yüzkarası</span></p>
			<p class="alt20" xml:lang="en-GB"><span class="CharOverride-13">Oxford, 2016</span></p>
			<p class="paragraf"><span class="CharOverride-13">Profesör Azur her akşam gün batarken yürüyüşe çıkıyordu. Kadim patikaları izleyerek, ormanlık alanlardan geçerek, yokuşlu çiftlik arazilerini aşarak, kilometrelerce yürüyordu. Açık havada bir berraklık geliyordu zihnine; afaki fikirlerden arınıp derinlemesine düşünebiliyordu. Beşer tuhaf mahluktu. Utanca ve yüzkarasına bile uyum sağlayabilen. Hiç ummadığı şeyler geçmişti başından. Başkaları tarafından ayıplanmış, yargılanmış, dışlanmıştı. Alaylara, dedikodulara konu olmuştu. Şayet gençliğine dönebilseydi, o zamanlar birisi çıkıp da ona çok sevdiği akademide barınamaz hale geleceğini söyleseydi, inanmazdı herhalde. İnansa, öyle bozulurdu ki morali. Böyle bir felaketle başa çıkamayacağını sanırdı. Aslına bakılırsa, genç Azur böyle bir şerefsizliği yaşamaktansa ölmeyi tercih edeceğini söylerdi muhtemelen. Ama buradaydı işte, skandalın üstünden on yıldan fazla zaman geçmişti. Yüreğinin derinlerinde ne kadar yaralı olduğunu inkâr etmese de, hâlâ hayattaydı. Başkalarının ne düşündüğünü umursamamayı öğrenmişti. Zor yoldan.</span></p>
			<p class="paragraf"><span class="CharOverride-13">On dört yıl önce hocalık görevini bırakmaya mecbur kalmıştı. O zamandan beri, bir vakitler yuvası bildiği okuluyla bağlarını gevşek de olsa devam ettirmişti – bir türlü kesilip atılamayan duygusal bir göbek bağı gibi. Gelip yeniden ders vermesini talep eden çıkmamıştı. O da fakültesini ve bölümünü zorda bırakmamak için geri dönmeye uğraşmamıştı doğrusu. İstese Amerika’ya ya da Avustralya’ya gidip sil baştan başlayabilirdi. Ama kalmayı seçmişti. İdari sorumluluklar ve ders yükü olmayınca okumaya, araştırmaya ve yazmaya daha çok zaman ayırabilmişti. Buna bir de ruhunu saran ateş eklenince, o motivasyonla kitap üstüne kitap yazmıştı. Yıllar içinde yayınlanan her eser ona daha çok şan şöhret sağlamıştı. Dünyanın her yerinden okurları, takipçileri vardı. Öyle ki şayet akademik hayatta kalmış olsa bugün bulunduğu yere asla gelemezdi. Plutarkhos haklıydı belki de. Kader, kılavuzluğuna razı olanları ellerinden tutup yönlendiriyordu; kendisi gibi, ona direnenleri ise zorla sürüklüyordu. </span></p>
			<p class="paragraf"><span class="CharOverride-13">Cumbalı pencereleri ormana bakan o evde oturuyordu hâlâ. Bahçede yemeklik otlar, sebzeler, meyveler yetiştiriyor, yalnızca bir avuç insanla ahbaplık ediyordu. Yemek pişirmeyi seviyordu. Hayatı sessiz ve düzenliydi; öyle de kalmasını arzu ediyordu. Sevgilileri oluyordu aralarda, yatağını paylaştığı kadınların üniversiteyle bağlantılı olup olmaması önemli değildi artık. Kuşlar kadar özgürdü. Tuhaf ama, toplum tarafından haksız yere dışlanmanın, damgalanmanın insanı özgürleştiren bir tarafı vardı; saygınlığını, itibarını yitirince hafifliyordu insan, tüm rollerden arınıp kendi içine dönüyordu istese de istemese de.  </span></p>
			<p class="paragraf"><span class="CharOverride-13">Arada sırada onunla söyleşi yapmak isteyen bir gazeteciden ya da görüşleriyle ilgili tez yazan bir öğrenciden bir telefon ya da e-posta geliyordu. Bazısını kabul ediyor, bazısını reddediyordu. Başlarda, mahremiyetine sızmaya hamle eden herkesi inatla geri çevirmişti. Aradan geçen zamana rağmen, ona soracakları ilk sorunun o eski skandalla ilgili olacağını biliyordu. Söyleşi sırasında sormasalar bile, yazılarında bundan söz ediyorlardı. Reddedebildiği sürece reddetti. Ama bu ulaşılmazlık, onu daha “gizemli” kıldı okurlarının gözünde. Senelerdir onu takip eden, ürettiği her satırı okuyan ve paylaşan sadık bir okur kitlesi vardı. Bir gazetecinin dediği gibi, “zamane düşünürleri arasında hem nefretten hem sevgiden payını en çok alan” oydu. </span></p>
			<p class="paragraf"><span class="CharOverride-13">Spinoza öldükten sonra başka köpek edinmek istemedi. Bu karar uzun sürmedi. Tasmasına tirşe bir kurdele takılmış, iki aylık bir Rumen çoban köpeği yavrusu beliriverdi bir gün kapısında – Şirin’den doğum günü armağanı. Her yanı duman rengi beneklerle kaplı, sık tüylü, pofuduk, beyaz bir postu vardı. Ormanlarda, çayırlarda koşmak için yaratılmış bu hayvan, sakin ve akıllıydı. Görür görmez kanı kaynadı bu köpeğe. Ona, her konuda –Tanrı, dünya, insanlık– karamsarlığıyla nam salmış Rumen felsefecinin adını verdi. Hem ruh haline uyuyordu bu isim. O gün bugündür yürüyüşlerinde Azur’a, Cioran eşlik ediyordu. </span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Bu sabah, kocaman karnı ve alev alev yanaklarıyla Şirin çalmıştı kapısını. Hamilelikte kimi kadınlar adeta bir hale taşırdı; Şirin de onlardandı. Günahkâr bir azize tablosu olsa, Şirin olurdu herhalde ortasında. </span></p>
			<p class="paragraf"><span class="CharOverride-13">“Geleceksin değil mi? Lütfen hayır deme. Yıkarım valla ortalığı” dedi, kavuniçi oje sürülmüş manikürlü tırnaklarını masaya vurarak. </span></p>
			<p class="paragraf"><span class="CharOverride-13">İyi bir akademisyen olmuştu Şirin; skandaldan sonra Amerika’ya, Princeton Üniversitesi’ne gitmiş, sonra da dönüp eski okulunda ders vermeye başlamıştı. Azur’la aralarındaki yaş farkına, alakasız hayat tarzlarına ve bir zamanlar sevgili olmalarına rağmen dost kalmışlardı.</span></p>
			<p class="paragraf"><span class="CharOverride-13">Bugün üniversiteye son derece tartışmalı bir konuşmacı geliyordu Hollanda’dan. Oxford Union, neredeyse iki yüzyıldır, birbirinden farklı fikirlere sahip konuşmacıları davet ederdi. Ama kimse bu gelen adam kadar yaygara koparmamıştı şimdiye dek. </span></p>
			<p class="paragraf"><span class="CharOverride-13">“Bak, bu Hollandalı vaiz korkunç bir tip. Irkçı. Kadın düşmanı. Eşcinsel düşmanı. Göçmen düşmanı. İslam düşmanı; zavallı Mona görse kalp krizi geçirirdi. Faşist herif! Ve dini kullanıyor. Utanmadan diyor ki, ‘Tanrı kelamını getirdim size.’ ”</span></p>
			<p class="paragraf"><span class="CharOverride-13">Azur gülümsedi. “Bu heriflerden çok var, alışsan iyi edersin.”</span></p>
			<p class="paragraf"><span class="CharOverride-13">“Alışmayacağım” dedi Şirin. “Lütfen gel.”</span></p>
			<p class="paragraf"><span class="CharOverride-13">“Benden ne bekliyorsun canım? Benim orada olmam kime ne ifade edecek, hele o herife? Onların gözünde yüzkarasıyım. Ayrıca Tanrı konusunda tartışmayı bıraktım. Yapmıyorum artık.”</span></p>
			<p class="paragraf"><span class="CharOverride-13">“Zerre kadar inanmıyorum buna. Gel işte, lütfen.”</span></p>
			<p class="paragraf"><span class="CharOverride-13">Şirin gittikten sonra kendine bir çay yapıp mutfak masasına oturdu. Dışarıdaki çınar ağacının yapraklarından süzülen gün ışığı huzmesi yüzüne alacalı desenler düşürdü, biçimli hatlarını ortaya çıkardı. Yerel bir gazete katlanmış duruyordu yanında. İslam, mülteciler, Avrupa Birliği, eşcinsel evliliği, dünyanın ahvali gibi konularda tartışmalı görüşleriyle bilinen Hollandalı düşünürle ilgili bir yazı vardı gazetede. Tanrı’yla doğrudan temas içinde olduğunu iddia ediyordu adam; ayrıcalıklı bir kulüp üyeliği gibi. </span></p>
			<p class="paragraf"><span class="CharOverride-13">Azur çay fincanını kaldırınca, gazetede, tam konuşmacının başının etrafında dairevi bir iz kaldı. “Şimdi gerçekten kutsal görünüyor” diye düşünüp gülümsedi Azur. Ani bir kararla kalkıp, ceketiyle araba anahtarlarını aldı. </span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Yirmi dakika sonra, camgöbeği berrak asuman altında silueti görülen binaya yaklaşırken, dışarıda toplanmış bir grup öğrencinin, ellerinde pankartlarla konuşmacıyı protesto ettiklerini gördü. Öğrenciler, Hollandalı vaizin üniversite topraklarına sokulmamasını talep ediyorlardı.</span></p>
			<p class="paragraf"><span class="CharOverride-13">Bir oğlan yolunu kesti. Birinci sınıf öğrencisine benziyordu. Azur’u tanımadı.</span></p>
			<p class="paragraf"><span class="CharOverride-13">“Bu canavarı durdurmak için imza kampanyası başlattık, imzalar mısınız?” İngilizcesi aksanlı ama ahenkliydi. </span></p>
			<p class="paragraf"><span class="CharOverride-13">“Biraz geç değil mi?” dedi Azur. “Adam on dakika sonra konuşmaya başlayacak.”</span></p>
			<p class="paragraf"><span class="CharOverride-13">“Fark etmez. Yeterli sayıda imza toplayabilirsek, böylelerini bir daha davet edemezler. Bu arada içeri dalıp konuşmasına engel olmayı planlıyoruz zaten.” Bir tükenmezkalemle bloknot uzattı.</span></p>
			<p class="paragraf"><span class="CharOverride-13">“Seni hayal kırıklığına uğrattığım için üzgünüm” dedi Azur. “İmzalamayacağım.”</span></p>
			<p class="paragraf"><span class="CharOverride-13">Küçümseyici bir ifade gezindi genç adamın yüzünde. “Hadi ya, ben de sizi adam sandım. Demek bir faşiste hak veriyorsunuz?”</span></p>
			<p class="paragraf"><span class="CharOverride-13">“Hak verdiğimi söylemedim. Tam tersine.”</span></p>
			<p class="paragraf"><span class="CharOverride-13">Ama dinlemedi bile öğrenci. Dönüp hızlı adımlarla uzaklaşmaya başladı. Azur kararsız kaldı bir an.</span></p>
			<p class="paragraf"><span class="CharOverride-13">“Bekle!” Arkasından gitti aceleyle.</span></p>
			<p class="paragraf"><span class="CharOverride-13">Öğrenci durdu, şaşırmıştı.</span></p>
			<p class="paragraf"><span class="CharOverride-13">“Sen Müslüman’sın, değil mi?”</span></p>
			<p class="paragraf"><span class="CharOverride-13">İhtiyatlı bir baş sallama, “evet” anlamında.</span></p>
			<p class="paragraf"><span class="CharOverride-13">“Mevlânâ okumuşsundur herhalde. Şu dizeyi hatırlar mısın: </span><span class="metin-italik" xml:lang="tr-TR">Her zahmete, meşakkate kızar, kinlenirsen, nasıl cilalanır, parlar ruhunun aynası</span><span class="CharOverride-13">? Bire bir böyle değildi ama bu minvalde bir sözdü.”</span></p>
			<p class="paragraf"><span class="CharOverride-13">“Ne?”</span></p>
			<p class="paragraf"><span class="CharOverride-13">“Demek istediğim, bırak konuşsun bu berbat herif. Fikirlere fikirlerle direnilir. Kitaplara daha iyi, daha sağlam kitaplarla cevap verilir. Mizaha karşılık mizahtır. Ne kadar aptal olurlarsa olsunlar insanları veto edemez, susturamayız. Öyle yaparsak esas biz faşistleşiriz, anlıyor musun? Konuşmacıları yasaklamak çözüm değil. Bilhassa üniversite ortamında. Özgür düşünceyi, çoğulculuğu bastıramayız...”</span></p>
			<p class="paragraf"><span class="CharOverride-13">“Tavsiyelerini kendine sakla” dedi oğlan. “Kimsenin benim dinime, kutsalıma hakaret etmeye hakkı yok. Konuşturmam böylelerini. Sustururum anında.”</span></p>
			<p class="paragraf"><span class="CharOverride-13">“Ama düşünsene, bu adam nefret diliyle konuşuyor. Sen o dilden cevap verirsen onu güçlendirirsin. Nefretin üstüne çıkan yeni bir üslup bulabilirsen şayet, özgürleşirsin. Hakarete hakaretle değil, idrak ve bilgelikle yanıt vermeliyiz.”</span></p>
			<p class="paragraf"><span class="CharOverride-13">“Bu da mı senin Mevlânâ’dan?”  </span></p>
			<p class="paragraf"><span class="CharOverride-13">“Hayır, onun can dostu Şems’ten...”</span></p>
			<p class="paragraf"><span class="CharOverride-13">“Umurumda değil, beni rahat bırak” dedi genç adam ve arkadaşlarına gidip onlara bir şeyler fısıldadı. Hepsi dönüp Azur’a baktı dik dik. </span></p>
			<p class="paragraf"><span class="CharOverride-13">Niye tutamıyordu dilini? O dil ki hayatı boyunca yeterince bela açmıştı başına. Parmaklarını saçlarının arasından geçirip Oxford Union binasına girdi. Girişte, konuşmanın başlığının yazılı olduğu bir poster vardı: “Avrupa Avrupalılara aittir!”</span></p>
			<p class="paragraf"><span class="CharOverride-13">Bazı meslektaşları arkalardan el salladı ona, bazıları da görmezden geldi. Utanç, bir görünmezlik peleriniydi. Toplum içine çıkınca sırtına takıyordu. İnsanların başkalarını ne kolay yargılayıp dışladıklarını görmek canını yakmıyordu artık, en azından eskisi kadar. Böyle zamanlarda Peri gelirdi aklına; İstanbul’da ne yaptığını, kendine nasıl bir hayat kurduğunu merak ediyordu. Azur senelerce sürecek bir yüzkarasına mahkûm olduysa, Peri de senelerce sürecek bir vicdan azabına mahkûm olmuştu mutlaka. İnsan ruhu için hangisinin daha beter olduğunu kim bilebilirdi?</span></p>
			<p class="paragraf"><span class="CharOverride-13">Geldiğini gören Şirin, ayağa kalkıp bir elini karnına koyarak el salladı. Heyecanı öyle dokunaklıydı ki hüzünlendi Azur. Onu itham eden korkaklar, yalancılar değildi Azur’un dirayetini kıran. Her şeye rağmen onu terk etmeyen, sevmeye devam eden insanlardı. Adını temize çıkarmasını beklemişti onlar hep. Azur ise bunu yapmayı reddetmişti. Eski dosyaları açmak Peri’yi zora sokardı. </span></p>
			<p class="paragraf"><span class="CharOverride-13">“Teşekkür ederim” dedi Şirin. “Geleceğini biliyordum.”</span></p>
			<p class="paragraf"><span class="CharOverride-13">“Erken çıkacağım. Bu herife fazla tahammül edemem.”</span></p>
			<p class="paragraf"><span class="CharOverride-13">Ona hak verdi Şirin.</span></p>
			<p class="paragraf"><span class="CharOverride-13">Konuşmacı az sonra sahneye çıktı; pekmezköpüğü, kaşmir bir takım vardı üzerinde, kravatsızdı. Otuz dakika boyunca, Batı uygarlığını bekleyen tehlikelerden bahsetti. Sesi hesaplanmış bir ritimle tırmanıp alçalıyor, ara sıra boğuk bir fısıltıya dönüyor, korku yaratacağını bildiği sözcüklere gelince yeniden yükseliyordu. Irkçı olmadığını iddia etti. Hele yabancı düşmanı hiç değildi. En sevdiği pastaneyi bir Arap çift işletiyordu, doktoru Pakistan kökenliydi. Ama Avrupa’nın kapıları sıkı sıkıya kapatılmalıydı. Tek çözüm buydu. Avrupa kıtası evleriydi onların. Göçmenlerse yabancıydı. İnsan yabancıları pat diye evine davet etmezdi. </span><span class="metin-italik" xml:lang="tr-TR">Dışarıda kalsınlar. Ait oldukları yerde</span><span class="CharOverride-13">. Belagatliydi adam, zekiydi; tüm demagoglar gibi ne zaman espri patlatacağını biliyordu.  </span></p>
			<p class="paragraf"><span class="CharOverride-13">Avrupa’nın sorunu, Tanrı’yı terk etmiş olmasıydı. Dinsizleşmişti koca kıta. Tarihi bir hataydı bu. Kurtarıcı Tanrı’yı geri getirmenin –akademik dünyaya ve kamusal alana geri getirmenin– zamanıydı artık. Din kamusal alana hâkim olmalıydı. Özgürlükler Tanrısızlıkla karıştırılmamalıydı. Barbarlar kapıya dayanmışken, Avrupa saçma sapan konuları –eşcinsel evliliği gibi mesela– tartışarak zaman kaybediyordu. İnsanlar eşcinsel olmayı seçebilirlerdi, ama bunun sonuçlarına da katlanacaklardı. Evet, seçimdi bu, doğuştan olamazdı! Evlenmeyi –Tanrı’nın bir kadınla bir erkek arasında diye açık açık tanımladığı mukaveleye imza atmayı– talep edemezlerdi. Şu anki karmaşa –terörizm, mülteci krizi, finansal kriz– Tanrı’nın insanlığa verdiği derslerdi. Dinden imandan çıkınca, işte böyle belalara, musibetlere yakalanırdı toplumlar. </span></p>
			<p class="paragraf"><span class="CharOverride-13">“Tanrı burada, arkadaşlar. Onu üniversitelerden sürmeye çalıştılar. Laiklik adı altında dini bastırdılar. Ama O, bütün ihtişamıyla burada. Ben yalnızca naçizane sözcüsüyüm. Benim ağzımdan ne duyuyorsanız bilin ki Tanrı kelamı!”</span></p>
			<p class="paragraf"><span class="CharOverride-13">Dinleyenler arasında oturan Azur dayanamayıp yüksek sesle güldü. Cüretkâr sesi salondaki sessizliği delip geçti. Tüm gözler ona çevrildi. Konuşmacınınkiler dahil.</span></p>
			<p class="paragraf"><span class="CharOverride-13">“Vay, vay! Kimi görüyorum karşımda? Yanılmıyorsam Profesör Azur teşrif etmiş, varlığıyla şereflendirmiş” dedi konuşmacı alaycı. “Artık profesör değil gerçi.”</span></p>
			<p class="paragraf"><span class="CharOverride-13">Seyirciler –meslektaşlar ve öğrenciler– daha iyi görebilmek için boyunlarını uzatırken dalga dalga fısıltılar yayıldı salona. Azur usulca ayağa kalktı. Yanında oturan Şirin’in yüzü bir hayaletinki gibi bembeyaz olmuştu. </span></p>
			<p class="paragraf"><span class="CharOverride-13">“Haklısınız. Artık ders vermiyorum.”</span></p>
			<p class="paragraf"><span class="CharOverride-13">Dudaklarını bükerek, “Evet, duymuştum” dedi konuşmacı. “Hollanda’da bizlere kadar ulaştı haberler.” Halden anlarmış gibi sahte bir gülümseme yayıldı yüzüne. “Ama biliyorum ki, yüce Tanrı seni nedamet ışığıyla aydınlatabilir. Günahlarının affolması için dua edeceğim ben de.”</span></p>
			<p class="paragraf"><span class="CharOverride-13">“Almayayım senin duanı” dedi Azur. “Hem karanlıkta olduğumu kim söylemiş?” </span></p>
			<p class="paragraf"><span class="CharOverride-13">“Eh, belli oluyor...”</span></p>
			<p class="paragraf"><span class="CharOverride-13">Azur dimdik durdu. “Velev ki günahkârım, velev ki kötü olan ne varsa bende mevcut. Ama eğer Tanrı varsa ve dediğin gibi yol gösteriyorsa, o zaman hepimiz umutlanabiliriz. Çünkü belki gün gelir, senin gibi örümcek kafalı yobaz bir herifi bile değiştirebilir. Belki gün gelir, sen de sıyrılırsın önyargılarından, kim bilir.”</span></p>
			<p class="paragraf"><span class="CharOverride-13">“Aman ne şahane” dedi konuşmacı. “Bir gün tartışalım herkesin önünde. Keyifli olur. Ama şu anda izninle, buraya beni dinlemeye geldi insanlar, seni değil.”</span></p>
			<p class="paragraf"><span class="CharOverride-13">Ve böyle dedikten sonra, Azur’u orada öylece dikilir halde bırakarak konuşmasına devam etti sahnedeki adam.</span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Gece eve döndüğünde ürperdi Azur. Duvarlardaki fotoğraflar, şöminenin etrafındaki çiniler. Rahmetli karısının portresine bir öpücük yolladı. Önceki günden kalan lazanyasını buzdolabından çıkardı, ısıttı. Yarısını köpeğine verdi. Tam o sırada telefon çalmaya başladı. Bilmediği bir numaraydı, uluslararası sanki. Kimseyle konuşacak havada olmadığı için açmamaya karar verdi. Birden kesildi ses, ölümcül bir sessizlik çöktü. Ayaklarının dibindeki Cioran hafifçe sızlandı. Sonra telefon yeniden çalmaya başladı. Bu kez içinden bir ses cevap vermesini, önemli olabileceğini fısıldadı. </span></p>
			<p class="paragraf"><span class="CharOverride-13">Ahizeyi kaldırdı. Hattın diğer ucunda, İstanbul’da, Peri vardı.   </span></p>
		</div>
	</body>
</html>