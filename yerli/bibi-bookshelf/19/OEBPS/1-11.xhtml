<html xmlns="http://www.w3.org/1999/xhtml">
	<head>
		<title>1-11</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-11" xml:lang="en-GB"><span class="bolum-baslik _idGenCharOverride-2">Boşluk</span></p>
			<p class="alt20" xml:lang="en-GB"><span class="CharOverride-13">İstanbul, 1990’lar</span></p>
			<p class="paragraf"><span class="CharOverride-13">Umut’un hapse girmesi, Nalbantoğlu ailesinde karanlığa tutulan bir fener etkisi yarattı; hem kendilerinden hem etraftan sakladıkları tüm zaaf ve kusurları ortaya çıkardı. Hayatlarının orta yerinde devasa bir boşluk açılmıştı. Bu boşluğu her biri baş</span><span class="CharOverride-13">ka türlü doldurmaya çalıştı. Mensur daha fazla içmeye başladı; öyle pat diye artırmadı miktarını, damla damla. Şarkılar türküler ya da siyasi tartışmalar eşliğinde arkadaşlarıyla birkaç duble yuvarlayan o çakırkeyif adam gitmişti. Ekseriya masada tek başına olmak istiyordu. Demlenirken tek yoldaşı sessizlikti artık. Öylesine derin ve içtendi ki üzüntüsü, dokunmaya bile kıyamıyordu Peri babasına. Bilemiyordu ki ne yapsın onu neşelendirmek için. </span></p>
			<p class="paragraf"><span class="CharOverride-13">Mensur’un bedeni dayanabildiği kadar dayandı bu tempoya, dışa vurmadı </span><span class="CharOverride-13">yıpranmışlığını; soluk semada beliren hilaller gibi gözlerinin altına çöken yarım daireler hariç. Derken teklemeye başladı sağlığı. Sabahları ter içinde ve her yeri ağrıyarak, sanki uykusunda taş taşımış gibi yorgun kalkmaya başladı yataktan. Bazen kafası karışıyor, sözlerini unutuyordu. Ya herkesten uzak durup sessizliğe gömülerek bedenini işgal eden titremeleri saklamaya çalışıyor ya da haddinden fazla konuşarak sözcükleri savunma aracı olarak kullanıyordu. Artık çalışacak halde olmadığı anlaşılınca bağlı bulunduğu işyeri onu erkenden emekliye ayırdı. Böylece evde daha çok zaman geçirir oldu. Bu değişiklik, karısıyla küçük oğlu Hakan’ın hiç </span><span class="CharOverride-13">hoşuna gitmedi. Aynı anda iki cephede birden dövüşerek imkânlarını zorlayan eski bir imparatorluğu andırıyordu Mensur: Doğu cephesinde süregiden karısıyla savaşı; Batı cephesinde oğluyla yeni başlayan cenk hali. Her iki sınırda da yeniliyordu.</span></p>
			<p class="paragraf"><span class="CharOverride-13">Baba oğul durmaksızın, şiddetle kavga ediyorlardı; evin içinde erkek sesleri birbirine karışıyor, kahvaltı sofrası suçlamalara sahne oluyordu. Kırıcı kelimeler yükseliyordu masadan, dinamit patlamasından sonra yüzeye çıkan ölü </span><span class="CharOverride-13">balık sürüleri gibi. Dışarıdan bakınca ufacık meselelerdi kavgalara sebep: </span><span class="metin-italik" xml:lang="tr-TR">Sen çayı höpürdettin, vay niye zevksiz bir gömlek giydin</span><span class="CharOverride-13">... Ne var ki altta yatan sürtüşme çok daha derindi. </span></p>
			<p class="paragraf"><span class="CharOverride-13">Selma istisnasız her seferinde oğlundan yana çıkıyordu. Evladı söz konusu olunca, kendisi için savaştığından daha büyük azimle çarpışıyordu. Yavrusunu koruyan bir şahin gibi yırtıcı ve enerjikti. İkiye karşı bir demekti bu. Haksızlıktı. Peri’yi dünyalardan çok sevdiği babasının yardımına koşmaya mecbur eden bir denklem. Pericik ne yapsın, olanca gücüyle katılmaya başladı </span><span class="CharOverride-13">evdeki meydan muharebelerine. Ama savaşçı değildi o. Yapısı, tabiatı farklıydı. Kazanmak değildi derdi. Onun bütün istediği bir ateşkes anlaşmasıydı. Yeter ki kavga, gerilim olmasın. </span></p>
			<p class="paragraf"><span class="CharOverride-13">İyi bir eğitimin kıymetini hiçbir zaman kavramamış olan Hakan çok geçmeden üniversiteyi bıraktığını duyurdu; bir daha </span><span class="metin-italik" xml:lang="tr-TR">o beş paralık sığır damına</span><span class="CharOverride-13"> dönmeye niyeti yoktu. Nuh dedi peygamber demedi, inat etti. Annesiyle babasını hüsrana gark ederek öğrencilik hayatını </span><span class="CharOverride-13">bir gecede noktaladı. Zihni daha açılmadan kapandı, mühürlendi. Hayatından ne kadar mustarip olduğu gözlerinden okunabiliyordu. Öfkeliydi. Tepkiseldi. Devamlı halinden şikâyet ediyordu.</span></p>
			<p class="paragraf"><span class="CharOverride-13">Artık eve sadece karnını doyurmak, üstünü değiştirmek ve uyumak için uğrar olmuştu Hakan. Rüzgâra kapılmış bir balon gibi amaçsız halde bir müddet orda burda şansını denedi – ta ki yeni bir arkadaş çevresi bulana kadar. Birbirlerini şakaklarını</span><span class="CharOverride-13"> tokuşturarak selamlıyor; “şeref”, “namus”, “vatanperver” gibi kelimeleri bol keseden kullanıyorlardı. Bu ahbaplar aracılığıyla Hakan kendine bir dava edindi. Onların kuşkuculuklarını, kötümserliklerini hemen benimsedi. Ardından aşırı milliyetçi yerel bir gazeteden iş teklifi aldı. Dilbilgisi ve yazım kuralları konusunda son derece yetersiz olsa da kelimelerle arası iyiydi; başladı ateşli yazılar kaleme almaya. Müstear isim altında, mesajları her geçen gün biraz daha keskinleşip saldırganlaşan makaleler yazıyordu artık. Her hafta birtakım “vatan hainleri”ni –“içimizdeki alçakları, çürük elmaları”– </span><span class="CharOverride-13">ifşa ediyordu: Yahudiler, Ermeniler, Rumlar, Kürtler, Aleviler, Zazalar, Lazlar... Ona kalsa Türk’ün Türk’ten başka güvenebileceği tek bir etnik kesim yoktu. Milliyetçilik, ısmarlama dikilmiş bir takım elbise gibi tam uydu Hakan’ın ruhuna. Sırtında yeni kimliğiyle kendini güçlü, ilkeli, yenilmez hissediyordu. Amerika, İsrail, Rusya, Ortadoğu hakkında kallavi fikirleri vardı; her baktığı yerde komplo teorileri, saklı lobiler görüyordu.</span></p>
			<p class="paragraf"><span class="CharOverride-13">“Sen sanıyor musun ki sadece bir oğlun hapiste? Bu evde ben de mahpus sayılırım” diye bağırdı bir gün Hakan babasına, yine bir kahvaltı tartışmasının ardından. “Umut şanslıymış, her gün attığın nutukları dinlemek zorunda değil.”</span></p>
			<p class="paragraf"><span class="CharOverride-13">“Yazıklar olsun sana! Zavallı </span><span class="CharOverride-13">abine şanslı mı diyorsun sen, sefil herif?” diye karşılık verdi Mensur; sesi ellerinden çok titriyordu.</span></p>
			<p class="paragraf"><span class="CharOverride-13">Peri, başı önünde, omuzları kaskatı dinledi onları. Ne zor şeydi aile kavgalarına tanık olmak. </span></p>
			<p class="paragraf"><span class="CharOverride-13">“Bırak çocuğu. Delikanlı o” </span><span class="CharOverride-13">diye mırıldandı Selma kocasına.</span></p>
			<p class="paragraf"><span class="CharOverride-13">“Baba parasıyla yaşayan sorumsuz bir delikanlı!” dedi Mensur.</span></p>
			<p class="paragraf"><span class="CharOverride-13">“Ha, demek sofrandan yememi istemiyorsun, öyle mi? Peki, elimi sürmem bundan sonra.” Hakan boş ekmek sepetini duvara fırlattı, sepet lastik bir top gibi sekerken kırıntılar etrafa saçıldı. “Bir alkoliğin ekmeğini kim ister zaten?”</span></p>
			<p class="paragraf"><span class="CharOverride-13">Bu kelime daha önce hiç telaffuz edilmemişti. Öyle laflar vardır ki telafisi neredeyse olanaksızdır. Evin reisine “alkolik” demek sınırı aşmaktı, ama olmuştu işte. Sonrasında çöken sessizliğin ağırlığını </span><span class="CharOverride-13">kaldıramayan Hakan bir hışımla çıkıp gitti. </span></p>
			<p class="paragraf"><span class="CharOverride-13">Selma ağlamaya başladı. Hıçkırıklar arasında, yükselip alçalıyordu sesi. “Çarpıldık kesin, bütün aile. Günahlarımızın bedeli bunlar.”</span></p>
			<p class="paragraf"><span class="CharOverride-13">Selma büyük oğlunun kadersizliğini, Allah’ın ceza ve uyarısı olarak görüyordu. Bu ilahi mesajı dikkate almadıkları için daha çok bela yaşayacaklarından emindi.</span></p>
			<p class="paragraf"><span class="CharOverride-13">“Hayatımda duyduğum en aptalca şey!” dedi Mensur. “Koskoca Tanrı neden Nalbantoğullarını </span><span class="CharOverride-13">ortadan kaldırmaya uğraşsın ki? Başka işi mi yokmuş?”</span></p>
			<p class="paragraf"><span class="CharOverride-13">“Çünkü bize... sana... ders vermek istiyor.”</span></p>
			<p class="paragraf"><span class="CharOverride-13">“Neymiş peki o ders?”</span></p>
			<p class="paragraf"><span class="CharOverride-13">“Hatalarını gör istiyor” dedi Selma. “Sen bunu anlayana kadar hiçbirimiz huzur bulmayacağız.”</span></p>
			<p class="paragraf"><span class="CharOverride-13">“Eğer Umut’un başına gelenlerin ilahi bir intikam olduğunu sanıyorsan, O’nun bize ders vermek için hapishaneleri, işkencecileri kullandığını düşünüyorsan, sende bir sorun var demektir kadın; ya sende ya da senin Tanrında.”</span></p>
			<p class="paragraf"><span class="CharOverride-13">“Tövbe tövbe...” </span><span class="CharOverride-13">diye mırıldandı Selma.</span></p>
			<p class="paragraf"><span class="CharOverride-13">Allah’ın gazabı olarak algıladığı durumu kendince telafi etmek için Selma günler, bazen haftalarca doğru dürüst bir şey yemiyor; yalnızca ekmek, yoğurt, su ve varsa hurmayla yetiniyordu. Adaklar; Yaradan’la yapılan duygusal pazarlıklar... Geceleri çok az uyuyor, zihnini sakinleştiren iki şeye adıyordu vaktini: dua etmek ve temizlik yapmak. Yattığı yerden, mobilyaların üstünü kaplayan incecik toz tabakaları tahayyül ediyor; ahşap dolapları kemiren tahtakurularını dinliyordu –</span><span class="CharOverride-13"> nasıl oluyordu da ondan başka kimse duymuyordu bunları? Ezilmiş Aspirin, beyaz sirke, limon suyu, karbonattan yaptığı karışımla her yeri ovalıyordu. Ardından duruluyor, fırçalıyor, cilalıyor ve siliyordu. Her sabah keskin deterjan kokularıyla uyanıyordu aile.</span></p>
			<p class="paragraf"><span class="CharOverride-13">Selma ellerini o kadar sık yıkıyordu ki, avuçları antiseptik kokar olmuştu. Kuruyan cildi pul pul dökülüyor, kanıyordu; bu da mikrop kapma korkusunu pekiştirip ellerini daha sık yıkamasına neden oluyordu. Bir de siyah eldivenler takmaya başlamıştı. Başörtüsünü ve topuklarına kadar inen lacivert, bol pardösüsünü görenler eldivenleri taassuptan giydiğini sansalar da aslında amacı ellerinin halini saklamaktı. Bir akşam Selma’yla Peri pazardan eve dönerken Peri arkasına baktı ve bir an için o loş ışıkta annesini göremedi – o derece karışmıştı </span><span class="CharOverride-13">kadın akşamın koyu renklerine. </span></p>
			<p class="paragraf"><span class="CharOverride-13">Karısının yeni görünümü karşısında dehşete kapılan Mensur onunla beraber görülmek istemiyordu. Kendi alışverişini kendi yapıyordu artık. Onun nazarında karısının giyimi, Ortadoğu’da ezelden beri sevmediği, benimsemediği, karşı çıktığı ne varsa hepsini simgeliyordu. “Dindarlara has cehalet” diyordu buna. Başka dinler, kültürler hakkında hiçbir şey bilmedikleri halde (basmakalıp öğretiler hariç), kendi yol yordamlarının en iyisi olduğunu varsaymalarını –sırf bu kültürün içine doğup, onlara öğretilenleri sorgulamadan yalayıp yuttular diye</span><span class="CharOverride-13">– anlayamıyordu. </span></p>
			<p class="paragraf"><span class="CharOverride-13">Buna karşılık Selma da Mensur’un hal ve tavırlarında onu bunca zamandır tedirgin ve gıcık eden her şeyin özetini görüyordu: kocasının gözlerindeki küçümseme, sesindeki kesinlik, çenesini kaldırışındaki özgüven. “Laiklere has kibir” diyordu buna. Kendilerini toplumun dışında ve üzerinde tutmalarındaki, yüzlerce yıllık gelenekleri küçümsemelerindeki o kendini beğenmişliği anlayamıyordu. </span></p>
			<p class="paragraf"><span class="CharOverride-13">Böylece tek kelime konuşmadan, birbirlerini teğet geçerek dolaşıyorlardı Selma’yla Mensur aynı evde. Aşktan yana yaşayamadıklarını öfkeyle kapatıyorlardı. </span></p>
			<p class="paragraf"><span class="CharOverride-13">Peri ise kitaplara vermişti kendini. Mutsuz ailelerde büyüyen gençler için edebiyat zaten en güzel sığınaktı. Öyküler, romanlar, şiirler... okulun kısıtlı kütüphanesinde eline ne geçirirse yalayıp yutuyordu. Okuyacak bir şey bulamadığında ansiklopedilere girişiyordu. Abbasilerden zombilere kadar şu anki hayatına hiçbir faydası olmayan bir sürü şey hakkında tomarla bilgi ediniyor, bunların bir gün işine yarayabileceğini umuyordu. Gerçi hiçbir işlevleri olmasa da, sırf öğrenmeye duyduğu açlığın itkisiyle okumaya devam ederdi.</span></p>
			<p class="paragraf"><span class="CharOverride-13">Kitaplar yaratıcı, özgürleştiriciydi. Peri’ye kalsa, onun yuvası, edebiyat âlemiydi. Hafta sonları odasından çıkmaz; gerekirse yemek yemez; elma, çekirdek atıştırarak, ödünç alınmış kitapların birini bitirip diğerine başlardı. Zekânın, tıpkı </span><span class="CharOverride-13">bir kas gibi geliştirilebileceğini keşfetmişti. Keza hafızanın da. Okuldaki ezberci eğitimden tatmin olmadığı için, bilgileri –Latince bitki isimleri, Osmanlı tarihinde gani gani mevcut savaş-barış tarihleri– aklında tutabilmek için sözel ve görsel teknikler geliştirmişti. Edebiyattan matematiğe, fizikten kimyaya, bütün derslerde iyi olmaya kararlıydı. Azimliydi. Çalışkandı. Kimse bilmiyordu ki okumak, onun için bir nevi kaçıştı. </span></p>
			<p class="paragraf"><span class="CharOverride-13">Bu kadar çok okumanın onu akranlarından ayırdığının farkındaydı. Umursamıyordu. Bütün Nalbantoğulları gibi o da yalnızlığa doğuştan meyyal sayılırdı. Diğer çocukların ona “öğretmen kuzusu/yalakası” gibi lakaplar takmasına da aldırmıyordu. Popü</span><span class="CharOverride-13">ler kızların onu doğum günü partilerine çağırmamaları, sinemaya giderken haberdar etmemeleri içini cız ettirse de artık bunları kanıksamıştı. Öte yandan yepyeni arkadaşlar edinmişti: sözlüye kaldı</span><span class="CharOverride-13">rıldığı zaman korkudan altına kaçıran bir kızcağız, annesi kötü yola düştü</span><span class="CharOverride-13"> diye alay ve hakaret konusu olan bir oğlan, kekeme diye dışlanan bir başka kız... Kimsenin beğenmediği bu ayrıkotlarını seviyordu Peri. Ö</span><span class="CharOverride-13">tekilerle ahbaplık ediyordu. Kendisi gibi. </span></p>
			<p class="paragraf"><span class="CharOverride-13">Hayatın anlamı çalışmak, çok çalışmaktı. Âşık olmayı, aile kurmayı, iş hayatına atılmayı da anlıyordu – en azından teoride. Ama eğlenmek, miskinlik etmek, yan gelip yatmak... bunlar bildiği şeyler değildi. </span></p>
			<p class="paragraf"><span class="CharOverride-13">Kitaplardı</span><span class="CharOverride-13"> onun vatanı ama aynı zamanda daimi sürgün diyarı.</span></p>
		</div>
	</body>
</html>