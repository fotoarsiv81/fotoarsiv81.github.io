<html xmlns="http://www.w3.org/1999/xhtml">
	<head>
		<title>1-30</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-30" xml:lang="en-GB"><span class="bolum-baslik _idGenCharOverride-2">Yağmacı</span></p>
			<p class="alt20" xml:lang="en-GB"><span class="CharOverride-13">İstanbul, 2016</span></p>
			<p class="paragraf"><span class="CharOverride-13">Telefonu kapatır kapatmaz hızla yemek masasına döndü Peri. Annesinden Şirin’in telefon numarasını alamadığı için düş kırıklığına uğramıştı. Gerçi ona ne diyeceğine, doğru sözcükleri bulsa bile Şirin’in dinleyip dinlemeyeceğine dair en ufak fikri yoktu. Geçmişte, Oxford Üniversitesi’ni bıraktıktan sonra birkaç kez aramıştı</span><span class="CharOverride-13"> Şirin’i. Ama skandalın üzerinden az zaman geçmişti. Aralarında açılan yara henüz tazeydi. Şirin onunla konuşmak istememişti. Bunca sene sonra affetmiş miydi, bilmiyordu Peri. </span></p>
			<p class="paragraf"><span class="CharOverride-13">Yemek salonuna girdiğinde reklamcı kadını içki dolabının yanında dikilirken buldu. Belli ki onu bekliyordu. </span></p>
			<p class="paragraf"><span class="CharOverride-13">“Sen yokken kardeşimi aradım” dedi kadın; dudakları gülümsese de gözleri donuktu. “Onunla aynı zamanlarda Oxford’da bulunman ilgisini çekti. Eminim, ikinizin ortak tanıdıkları vardır.”</span></p>
			<p class="paragraf"><span class="CharOverride-13">Peri aynı</span><span class="CharOverride-13"> ciddiyetle karşılık verdi. “Oxford büyük bir yer.”</span></p>
			<p class="paragraf"><span class="CharOverride-13">Kadın duymazdan gelerek devam etti: “Ona şu skandala karışan hocayla çekilmiş bir fotoğrafının olduğunu söyledim. Çok şaşırdı.”</span></p>
			<p class="paragraf"><span class="CharOverride-13">Soluğunu tuttu Peri. Yüzü dingin kalsa da, bakışları kaygısını açık ediyordu.</span></p>
			<p class="paragraf"><span class="CharOverride-13">“Profesörün adı neydi? Kardeşim söyledi ama unuttum.”</span></p>
			<p class="paragraf"><span class="CharOverride-13">“Azur” dedi Peri usulca; isminin harfleri dudaklarını yaktı ateşten damlalar gibi.</span></p>
			<p class="paragraf"><span class="CharOverride-13">“Hah, aynen! Tuhaf bir isim olduğunu biliyordum!” Söylediğini vurgulamak istercesine parmaklarını şıklattı. “Şeyy, kardeşim merak etti... sana sormamı istedi, Azur’un öğrencisi miydin?”</span></p>
			<p class="paragraf"><span class="CharOverride-13">“Hayır, profesörü pek tanımazdım” dedi Peri hiç duraksamadan. “Fotoğraftaki kızlar öğrencileriydi. Ben sadece onların arkadaşıydım. Zaten koptuk gittik.”</span></p>
			<p class="paragraf"><span class="CharOverride-13">“Yaa, öyle mi?” dedi kadın; hayal kırıklığı belli olsa da işin peşini bırakmaya razı değildi. “Facebook’u dene. Ben bütün üniversite arkadaşlarımı öyle buldum vallahi, hatta ilkokuldakileri bile. Nohutlu pilav günlerimiz filan oluyor...”</span></p>
			<p class="paragraf"><span class="CharOverride-13">İşgalci bir düşman ordusu gibi özel hayatını</span><span class="CharOverride-13"> ve geçmişini yağmalayan bu can sıkıcı kadından kurtulmak hevesiyle başını salladı Peri. Azur’un ismini –başarılarını, ödüllerini, kitaplarını, fotoğraflarını, söyleşilerini– kaç kez internetten bulup okumuştu halbuki. Tabii skandalı da. Her şey orada yazılıydı. Bir daha silinmemek üzere işlenmişti sanal ortama. Bunların hiçbirini anlatmayacaktı tabii ki kadına. </span></p>
			<p class="paragraf"><span class="CharOverride-13">“Kardeşim dedi ki, bu profesörün dersini alan bir Türk kızı varmış o zamanlar. Bütün şehrin diline düşmüşler. Öyle diyor.”</span></p>
			<p class="paragraf"><span class="CharOverride-13">Aralarında soğuk bir hava esti. “Ne demek istiyorsun?” diye sordu Peri; sesi de, bedeni de kaskatı. </span></p>
			<p class="paragraf"><span class="CharOverride-13">“Hiiiç, sadece merak ettim” dedi reklamcı kadın pişkin pişkin.</span></p>
			<p class="paragraf"><span class="CharOverride-13">Berduş geldi bir an Peri’nin gözünün önüne. Sıska bedeni, insanın içine işleyen gözleri, egzamalı elleri, Bally koklayışıyla. Ayrıcalıklı konumuna ve parasına rağmen, bu kadın da ondan daha az bağımlı değildi. Kendi hayatından bir süreliğine kaçabilmek için, başka insanların mahremiyetini deşiyor; sırlar ve dedikodularla dolu bir torbanın içine burnunu sokup soluyor, soluyordu.</span></p>
			<p class="paragraf"><span class="CharOverride-13">“Keşke sana anlatabileceğim daha ilginç şeyler olsaydı” dedi Peri; “ilginç” kelimesi kısacık bir an duraklattı onu. “Sıradan bir öğrenciydim ben, öyle skandallara filan karışmak için fazla sessiz sedasız bir tiptim.” </span></p>
			<p class="paragraf"><span class="CharOverride-13">Reklamcı kadın, sahte bir empatiyle dudaklarını büzdü.</span></p>
			<p class="paragraf"><span class="CharOverride-13">“Kardeşinle bir daha konuştuğunda, başka biriymiş dersin.”</span></p>
			<p class="paragraf"><span class="CharOverride-13">“Ah, tabii ki.”</span></p>
			<p class="paragraf"><span class="CharOverride-13">Böylece masaya döndüler. Yemeğin geri kalanı boyunca kadınla göz temasından kaçındı Peri. Ona yalan söylediği için kötü hissetmiyordu kendini. Geçmişini bir yabancıya, hele de dedikodular ve skandallar peşinde koşan akbaba-türünden-bir-yabancıya, ifşa edecek değildi. </span></p>
			<p class="paragraf"><span class="CharOverride-13">Tam olarak yalan da sayılmazdı aslına bakılırsa. Ne de olsa bugün olduğu kadından çok farklı bir Peri’ydi gençliğinde. Değişmişti. Bir zamanlar, Profesör Azur isminde bir adamın önce öğrencisi, sonra da felaketi olan kız o değildi de başkasıydı </span><span class="CharOverride-13">sanki...</span></p>
		</div>
	</body>
</html>