<html xmlns="http://www.w3.org/1999/xhtml">
	<head>
		<title>1-63</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-62" xml:lang="en-GB"><span class="bolum-baslik _idGenCharOverride-2">Su ladini</span></p>
			<p class="alt20" xml:lang="en-GB"><span class="CharOverride-13">Oxford, 2002</span></p>
			<p class="paragraf"><span class="CharOverride-13">Kurulun karşısına çıkması gereken sabah Peri, Magdalen Köprüsü’nün yanındaki Botanik Bahçesi’nde tek başına oturdu. Buraya ne zaman gelse, çocukluğundan kalma bir yerde dolaşır gibi rahat ve huzurlu hissederdi kendini. Oturduğu bankın tepesinde yirmi metrelik bir su ladini –nasıl da seviyordu bu ismi!– yükseliyordu. Daha önce yalnızca fosillerinden bilinen bu ağaç, Çin’de, ücra bir vadide bulunmuştu. Bu botanik keşfin büyülü hikâyesi hoşuna gidiyordu Peri’nin.</span></p>
			<p class="paragraf"><span class="CharOverride-13">Güneşe sırtını verip bacaklarını kendine çekti, çenesini dizlerine dayadı; nadir bitkilerle ağaçların arasında sükûnet buluyordu. Elindeki kâğıt bardağı yanağına dayadı; bir sevgilinin dokunuşu kadar avutucuydu kahvenin sıcaklığı. </span></p>
			<p class="paragraf"><span class="CharOverride-13">Şirin’in sesi kulaklarında çınladı. “</span><span class="metin-italik" xml:lang="tr-TR">Neden hep kendini mutsuz ediyorsun Farecik? Eğlenmeyi, mutlu olmayı ne zaman öğreneceksin</span><span class="CharOverride-13">?”</span></p>
			<p class="paragraf"><span class="CharOverride-13">Halbuki Azur onu mutlu olmaya hiç zorlamamıştı. Hatta “Tanrı felsefesi” çalışmanın en iyi yolunun dindarlıktan filan değil, yalnızlıktan geçtiğini söylerdi. Bütün mistiklerin münzevi yolculuklara çıkması tesadüf değildi. Başkalarının yanındayken daha az hoşgörülü, çok daha tepkisel olurdu insan. Yalnızken daha önyargısız ve daha açık kâinatın tüm seslerine. </span></p>
			<p class="paragraf"><span class="CharOverride-13">Evet, gidip Azur’un lehine ifade verecekti. Bunu borçluydu ona. Mutsuzluğunda hocasının katkısı vardı elbette, ama intihar teşebbüsünden sorumlu tutulamazdı. Ayrıca ona müteşekkirdi. Bilincinin derinliklerinde atıl vaziyette yatan, bilmediği bambaşka bir boyutu açmıştı Azur. Öğrencilerinden kültürel, kişisel önyargılarını evvela fark, sonra terk etmelerini bekliyordu. Olağanüstü bir hoca, erdemli bir akademisyendi. Peri’yi sarsmayı, motive etmeyi, zorlamayı başarmıştı. Onun hatırına bu derse başka hiçbir derse çalışmadığı kadar çalışmıştı Peri. Seminerlerinin kapısı, geldikleri çevreden ya da görüşlerinden bağımsız olarak herkese açıktı, tüm öğrenciler eşit muamele görürdü. Azur’un kutsal saydığı bir şey varsa o da bilgiydi, hiç şüphesiz. Bunun dışında kutsalı yoktu.</span></p>
			<p class="paragraf"><span class="CharOverride-13">Saçlarının güneşte zerefşan tonlara bürünüşüne, bir kitaptan ya da hipotezden bahsederken gözlerinin ışıldayışına hayrandı. Öğretme aşkına meftundu. Bir sürü hoca senelerce hep aynı ders planını kullanarak ve kendilerini tekrar ederek ders verip dururken, Azur’un her günü doğaçlamaydı. Rutin diye bir şey yoktu onda, yalnızca deneyler ve riskler vardı. Chesterton’dan şu alıntıyı yapışını hatırlıyordu: “</span><span class="metin-italik" xml:lang="tr-TR">Hayat, olduğundan daha matematiksel ve düzenli görünebilir, halbuki kusurları gizlidir; yabani yanı pusuda bekler</span><span class="CharOverride-13">.”</span></p>
			<p class="paragraf"><span class="CharOverride-13">Öte yandan, Azur’a ne kadar hayran ve meftun olsa da, onun üstünlük taslamasından bir o kadar nefret ediyordu. Öğrencilerinin üzerlerinde bir tür psikolojik güç uyguluyordu profesör, hem de duygularını incitme, hatta onları rencide etme pahasına. </span></p>
			<p class="paragraf"><span class="CharOverride-13">Ama Peri’nin canını en fazla yakan, Azur ile Şirin’i yan yana tahayyül etmekti. Onu, elini Şirin’in saçlarında, boynunda dolaştırırken görebiliyordu. İkisini beraber düşünüyordu; konuşurken, gülüşürken, öpüşürken. Gece başını yastığa koyduğunda zihninde durmadan dönen sahneler bunlardı. Peri’ye o kadar mesafeli ve ulaşılmaz davranan Azur, Şirin’le nasıl da yakınlaşmıştı. </span></p>
			<p class="paragraf"><span class="CharOverride-13">Sadece bir ara, sisin içindeki bebekle yaşadığı deneyimleri öğrendiğinde, Peri’ye biraz daha fazla ihtimam göstermişti Azur. Onun için bilimsel deneylerinden biriydi; bir başka merak kaynağıydı. Tıpkı yeni oyuncağından sıkılan şımarık bir çocuk gibi aynı hızla yitirmişti ilgisini. Peri onun sorgulayıcı zekâsının ardına sakladığı hırsından, akademik araştırmaların içine kattığı kendini beğenmişlikten hazzetmiyordu. Acaba hangisiydi daha çok bozulduğu: Gizlice Şirin’le görüşüyor olması mı, yoksa onu da aynı şekilde sevmeyi reddetmesi mi? Azur hayatına hızla dalıp ardında bir harabe bırakarak çıkmıştı. Belki de en iyisi, gidip onun aleyhine ifade vermekti. Gerçi Şirin, Azur’u savunması için yalvarmıştı. Ondan –“Farecik’ten”– sevgili profesörünü kurtarmasını istemişti. Bunun sebebi Şirin’in ona güvenmesi, onu yakın bir dost ve sırdaş olarak görmesi miydi, yoksa Peri’yi kolayca etkisi altına alacağını düşünmesi mi? </span><span class="metin-italik" xml:lang="tr-TR">Sessiz atın çiftesi pek olur</span><span class="CharOverride-13">, diye düşündü Peri. </span><span class="metin-italik" xml:lang="tr-TR">Beni hep ezdi. Şimdi benim sıram belki.</span></p>
			<p class="paragraf"><span class="metin-italik" xml:lang="tr-TR">Nesnel düşün</span><span class="CharOverride-13">, diye uyardı kendini. </span><span class="metin-italik" xml:lang="tr-TR">Duygularını ayrı tut; kıskançlıkla hareket etme; en azından bu kadarını borçlusun Azur’a. Duygular doğal ama aşırı duygusallık zararlı. Sana bunu o öğretti</span><span class="CharOverride-13">. Şirin’le ilişkisine gelince, kendi rızalarıyla davranan iki yetişkindiler, aralarında öğrenci-hoca ilişkisi yoktu, kimse kimseyi istismar etmiyordu. Üstelik Azur’u devirmek isteyen şu Troy, tuhaf ve tekinsiz bir tipti. Ancak zamanla anlamıştı oğlanın aslında Şirin’e abayı fena halde yaktığını, kızın kendisine değil, Azur’a tutku duyduğunu anlayınca da profesörden iyice nefret ettiğini. </span></p>
			<p class="paragraf"><span class="CharOverride-13">Botanik Bahçesi’ndeki o bankta otururken, beynini oyan sorular birbirini kovalıyordu. Bir o yana, bir bu yana meylediyordu. Terapist, kendini iyi hissedene kadar önemli kararlar almayı ertelemesini söylemişti. Ama bu koşullar altında bunu nasıl yapabilirdi? Kendini kaybolmuş hissediyordu. Onu karaya bağlayan halat inceldiği yerden kopuvermişti; ne yöne gideceğini bilemeden, çalkantılı bir denizde sal gibi sürükleniyordu. Birazdan kurul üyelerinin karşısına çıkacaktı. Ne diyecekti onlara? Ya onlar, karşılığında ne tür sorular soracaklardı? Duyguları topaç gibi hızla dönüyordu. Meramını kelimelere dökebileceğinden emin değildi, hele yabancıların önünde.</span></p>
			<p class="paragraf"><span class="CharOverride-13">Saatine baktı. Kalbi öyle şiddetli çarpıyordu ki her an göğsünden dışarı fırlayabilirdi. Ayağa kalkıp Profesör Azur’un birazdan yargılanacağı binaya doğru yürümeye başladı. </span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Bu arada Azur, okuldaki odasında, masasında oturmuş, camdan dışarı bakıyordu. Kafasını kurul toplantısından çıkacak sonuca takmamaya çalışıyordu. Ama onu seven insanların incinebileceği endişesi vicdanına yüktü. Şirin’i, ilişkileri hakkında sorularla terleteceklerini biliyordu. Azur’u korumak için gerçeği saklamaya çalışacaktı o da. </span><span class="metin-italik" xml:lang="tr-TR">Nafile</span><span class="CharOverride-13">, diye düşündü, zira çoktan karar vermişti her şeyi olduğu gibi anlatmaya. Saklayacak bir şey yoktu. Yanlış bir şey yapmamıştı.</span></p>
			<p class="paragraf"><span class="CharOverride-13">Tabii Troy’a da celp gidecekti. Birbiri ardı sıra yalanlar sıralayacaktı. Yalanlar ve hezeyanlar. Hiç ısınamamıştı o oğlana. Sinsi şey. İyi ki atmıştı dersten. Sayıları hiç de az olmayan muhaliflerinin, bu skandalı ellerini ovuşturarak, hevesle beklediklerini biliyordu. Kimileri üniversiteden atılmasını istiyordu açık açık. Başkalarının başına gelen felaketlerden haz alan bir insan türü vardı dünyada. Başkasının açlığıyla karnını doyuracağını sanmak kadar saçma bir şey olabilir miydi?</span></p>
			<p class="paragraf"><span class="CharOverride-13">Ve Peri... Güzel, ürkek, kırılgan Peri. O ne diyecekti acaba? Gerçi ondan yana kaygısı yoktu Azur’un. Peri’yle ilgili suçlamalar tamamen asılsızdı ne de olsa; üstelik Peri’nin nesnel ve dürüst olacağından emindi. Azur için değilse bile gerçeğe sadık kalmak için ifade verecekti, ki ikisi de aynı kapıya çıkıyordu.</span></p>
			<p class="paragraf"><span class="CharOverride-13">Azur, davasını olumlu-olumsuz etkileyecek unsurları avuçlarına yerleştirerek, hayali bir tartı tuttu ellerinde. Aleyhinde: kimilerinin onur kırıcı bulabileceği ödevler vererek öğrencilerin üstüne gitmesi, birbirinden nefret eden öğrencileri eşleştirmesi, bazı öğrencilerin gözyaşlarına boğulmasına ve ruhsal çöküntüler yaşamasına sebep olması ve elbette, Şirin’le olan ilişkisi. Lehinde: uzun yıllardır verdiği dersler, yaptığı araştırmalar ve çalışmalar, entelektüel ve akademik hayata olan katkıları ve Şirin’in –ki dosyasındaki tek “ahlaki” konu buydu– ilişkilerinin başladığı sırada öğrencisi olmaması. Troy ve yandaşlarının bütün çabalarına karşın, aleyhindeki dosya zayıf göründü gözüne.</span></p>
			<p class="paragraf"><span class="CharOverride-13">Yumruk yemek istemeyen birinin dövüş kazanamayacağını iddia ederdi hep. Şimdi yumruk yeme zamanıydı. Yine de geçmişe bakınca ne kadar kibirli davrandığını görebiliyordu. Tanrı konusunu, bütün bilinmezliği ve esrarıyla, ortak, evrensel bir dile dönüştürmek istemişti. Tüm insanları kucaklayan bir üslup mümkün müydü? Tanrı’yı bulutlar üstünden bakıp azarlayan ürkütücü bir varlık ya da kabile totemi gibi değil, birleştirici bir enerji, ortak bir arayış olarak sunmuştu. Cevap bulmak değil, sorular sormaktı aslolan. Varmak değil; gidebilmek, yollarda olabilmek! Tüm etiketlerden ve dogmalardan arındığında, ateistler dahil, herkesin değer verebileceği tartışmaların yapıldığı tarafsız bir alan açmak istemişti. Bir inanç ve itikat sisteminden ziyade, bugünün çivisi çıkmış dünyasında kimsenin kayıtsız kalamayacağı bir araştırma nesnesi olarak birleştirici bir rolü olabilir miydi Tanrı felsefesinin? Zihinsel bir deneydi bu: Şayet Hafız’ın dediği gibi âlemdeki her ruh Tanrı’yı tamamlıyorsa, yani Tanrı felsefesi aynılıklardan değil, farklılıklardan besleniyorsa; en uyumsuz insanları aynı odaya koyup birbirlerinin gözünün içine bakmalarını sağladığımızda acaba neler olurdu? Zaman zaman fazla talepkâr olduğunu, yönlendirici davrandığını kabul ediyordu. Doğru, sınıfını bir laboratuvar gibi kullanmıştı. Ama iyi bir amaç uğruna. Empati uğruna. </span></p>
			<p class="paragraf"><span class="CharOverride-13">Öğrenciler... cesur ve cevval, bir o kadar utangaç ve önyargılı; yaş bakımından avantajlı, yaftalamakta aceleci ve sapına kadar benmerkezci. Hocaların da bir hikâyesi, bir sıkıntısı, sınıftaki hallerinden farklı bir hayatları ve hatta sırları olduğu hiç gelmezdi akıllarına. Azur bir Babil Kulesi yaratmak istemişti onlarla. Hindu, Hıristiyan, Yahudi, Müslüman, İslamofobik, ateist, ana tanrıçacı, mistik, şaşkın... bambaşka telden, her demden öğrenciyi bir araya toplamıştı. Zorlayabildiği kadar zihinlerini zorlamıştı. Şimdi anlıyordu ki, deneyleri başarısızdı. Kaybetmişti.</span></p>
			<p class="paragraf"><span class="CharOverride-13">Hatalarından biri Peri’yle bir ara yakınlaşmak olmuştu. Bu kadar sessiz ve çekingen bir kızın, “doğaüstü” diye adlandırdığı bir yanı olması ilgisini çekmişti. Seminerindeki hiçbir öğrenci aslında Peri kadar uğraşmamıştı Tanrı’yla; Azur’a cazip gelmişti bu da. Kızın ona karşı birtakım hisler beslediğini gördüğü halde –görmemek ne mümkündü!– onunla ekstra zaman geçirmişti, evet. “Sisin içindeki bebek” diye adlandırdığı fevkaladeliği anlamak için. Çok gençti Peri. Çok nahifti. Daha dikkatli olmalıydı Azur, kızın ona âşık olmasına izin vermemeliydi, ama en son ne zaman dikkatli davranmıştı ki?</span></p>
			<p class="paragraf"><span class="CharOverride-13">Dindar bir evde büyümemişti Azur. Babası, mutluluğu başarısıyla ters orantılı, varlıklı bir İngiliz işadamıydı; annesiyse hayatın ona bir türlü nasip etmediği şöhreti özleyen, yetenekli ama kırgın bir Şilili piyanistti. Ailesinin işi Havana, Küba’da olduğu için orada doğmuştu Azur. Babası, Ernest Hemingway’le köpekbalığı avlarına çıkmıştı vaktiyle, ama o dostluktan geriye birkaç fotoğraftan öte bir şey kalmamıştı. Azur, ailesinin beklentilerini hiçe sayarak felsefeye yönelmişti. Ebeveynini mutlu etmek için ekonomiye yönelmeye razı olmuştu. Harvard’da önce ekonomi, ardından felsefe okumuştu. </span></p>
			<p class="paragraf"><span class="CharOverride-13">Boston’daki üniversite hayatının son yılında, Ortadoğu Çalışmaları’nda ünlü bir hocadan ders alınca tüm hayatı değişmişti. Profesör Nesim, genç Azur’u daha önce kimsenin yapmadığı kadar zorlamıştı. Cezayirli Berberi bir aileden gelen hoca, Azur’u farklı kültürlerle, değişik açılarla ve çetrefil sorularla tanıştırmıştı. Aynı zamanda onu mistik düşünürlerin eserleriyle –İbn Arabi, İshak Luria, Meister Eckhart, Ferîdüddin Attâr, Rabia, Avilalı Teresa– buluşturmuştu. </span></p>
			<p class="paragraf"><span class="CharOverride-13">Bir öğleden sonra Azur, Profesör Nesim’i Brookline’daki evinde ziyaret etti. Nesim’in küçük kızı Anissa’yla orada ve o gün tanıştı. İri, ela gözler, koyu, kıvırcık saçlar; etrafındaki herkese dokunup hayat veren bir neşe. Durmaksızın konuştular – kitaplardan, müzikten, politikadan. Anissa kendi evine çıkmak istiyordu. “Ama nerede yaşarsam yaşayayım, suya yakın olmalıyım” diyordu.</span></p>
			<p class="paragraf"><span class="CharOverride-13">Aile, Azur’a akşam yemeğine kalması için ısrar etti. Yemekler muhteşemdi, daha evvel tattığı her şeyden farklıydı; ama onu asıl büyüleyen, masadaki kahkahalar, Arapça şarkılar ve havadaki sevgi katreleri oldu. Anissa’nın gözleri yüzünde dolaşıyordu mum ışığında. “Keşke benim ailem de böyle olsaydı” diye düşündü. Ardından, “Keşke bu insanlar benim ailem olsa” dedi içinden. Kendi evindeki o ölçülü nezaketten ve mesafeli kültürden ne kadar farklıydı. Azur bugün bile emin değildi önce Anissa’ya mı, yoksa ailesine mi âşık olduğundan.</span></p>
			<p class="paragraf"><span class="CharOverride-13">Yedi hafta sonra evlendiler.</span></p>
			<p class="paragraf"><span class="CharOverride-13">Ne kadar uyumsuz bir çift olduklarını keşfetmeleri fazla sürmedi. Anissa ekseriya hayal dünyasında yaşıyordu. Aşırı derece kıskançtı, duygusal çöküntülere yatkındı; en sıradan nedenler yüzünden depresyona giriyordu. Azur, genç karısının ergenlik yıllarından beri ilaç kullandığını o zaman öğrendi. </span></p>
			<p class="paragraf"><span class="CharOverride-13">Anissa’nın, Profesör Nesim’in ilk evliliğinden bir üvey ablası vardı. İsmi Nur. Anlayışlı, düşünceli, nazik Nur, aile ne zaman bir araya gelse, masada Azur’un yanına oturur, onunla babasının arasındaki konuşmalara kulak verir, derin sorular sorardı. Yavaş yavaş, onu farklı bir ışıkta görmeye başladı Azur. Gülümsemesindeki letafet, bakışlarındaki ışıltı, parmaklarındaki zarafet, zekâsının keskinliği. Nur Azur’a, Azur da Nur’a saygı duyuyordu. Bir kadın ile bir erkek arasındaki karşılıklı saygının, cinsel bir cazibe yaratabileceğini o zamana dek bilmezdi Azur. Aynı yıl, yaz sonunda, eşiği aştılar. Beraber olmaya başladılar. Aile çok geçmeden öğrendi durumu. Profesör Nesim –o kibar, yaşlı adam– Azur’u çağırıp bağırdı, taşkın nehirler gibi kabardı boyun damarları. İblise benzetti Azur’u. Hanelerine sızıp huzurlarını tarumar etmişti.  </span></p>
			<p class="paragraf"><span class="CharOverride-13">Azur ile Anissa ilişkilerini onarmayı başardılar. Barıştılar. Boston’dan uzağa taşınmak en iyisiydi, onlar da öyle yaptılar. Azur Oxford’dan iş teklifi alınca İngiltere’ye geldiler. Anissa buraya kolayca uyum sağlarken, Azur da hızla yükselmeye başladı. Oxford mesleki açıdan yaramıştı ona. Anissa’yla tanışanların hiçbirinin göremediği şey, ruhunu kemiren karanlığın derinliğiydi. Mutluyken havalara uçardı adeta. Kederliyken un ufak olurdu. Neşede olsun, gamda olsun, hep uçlardaydı. İfrat ve tefrit arasında mekik dokurdu ruhu. Manik depresifti. </span></p>
			<p class="paragraf"><span class="CharOverride-13">Ortadan kaybolduğunda dört aylık hamileydi. Sabah nehir kenarında yürüyüşe çıktı, geri dönmedi. Polis dalgıçları nehri tekrar tekrar aradıkları halde cesedi ancak yirmi altı gün sonra bulabildiler. </span><span class="metin-italik" xml:lang="tr-TR">Oxford Mail</span><span class="CharOverride-13"> gazetesinde, Anissa’nın fotoğrafının yer aldığı bir yazı çıktı olayla ilgili. Ölümünün kayıtlara </span><span class="metin-italik" xml:lang="tr-TR">açıklanamayan sebeplerle</span><span class="CharOverride-13"> diye geçtiğini söyledi polis sözcüsü, ama cinayet şüphesi yoktu. Azur rapordaki ifadeye takıldı kaldı: “Açıklanamayan sebeplerle.” Evet, açıklanamayan şeyler vardı hayatta. Neden bazı insanları yakalardı depresyon canavarı mesela? Bazılarına ise dokunmazdı. </span></p>
			<p class="paragraf"><span class="CharOverride-13">Profesör Nesim, Anissa’nın ezeli ruhsal çalkantılarını gayet iyi bildiği halde, bu felaketten dolayı Azur’u sorumlu tuttu. Damadı iyi gelmemişti kızına. Aile onu hiç affetmedi. Azur da yüreğinin derinlerinde zaten bağışlamadı kendini. Belki de bu onu özür dilemelere karşı hassaslaştırdı. Hayatta ifade edilemeyen daha büyük ve mühim özürler varken insanların önemsiz şeyler için af dilemesinden nefret ediyordu. Akademik dünyanın kuralları ile akademi dışındaki hayatın kuralsızlığı arasında kendine bir yer açtı yırtarcasına. Açıklanamayan şeylerle uğraşacaktı o. Mademki en açıklanamayan şey Tanrı’ydı, o da bu konuda bir seminer geliştirecek, kitaplar yazacak, konuşmalar yapacak, bilinmeyeni keşfe çıkacaktı.</span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Sabah rüzgârı hafifleyerek melteme döndüğünde Peri, bir rüyadaymış gibi yöneldi ifade vereceği yere. Bacakları ağır ve kaskatıydı. Güneş bir bulutun arkasına saklandı, bir ebabil uçtu yükseklerden ve birden mevsim değişmiş gibi geldi; Botanik Bahçesi’nden ve su ladininin gölgesinden ayrılalı beri dünya değişmişti sanki.</span></p>
			<p class="paragraf"><span class="CharOverride-13">Binaya yaklaşınca gördü ki Troy girişte volta atıyordu. Şirin ise merdivenlerde oturmuş, kollarını göğsünde kavuşturmuştu; gözleri ağlamaktan şişmişti. Her ikisi de pürdikkat Peri’nin gelişini bekliyordu, onu kendi yanına çekebilmek için. O binanın içinde bir yerlerde, anlaşılmaz yüz ifadeleri ve terletici soruları olan birtakım insanlar vardı. </span></p>
			<p class="paragraf"><span class="CharOverride-13">Azur neredeydi acaba, aklından neler geçiyordu? Onun şu anda yanında olmasını nasıl isterdi Peri; keşke ikisi beraber kaçabilselerdi buralardan. Keşke gece olsaydı şimdi ve Azur ona şiirden, felsefeden, Tanrı paradoksundan bahsetseydi; yıldızsız bir feza altında yalnızca ikisi kalsalardı, başını Azur’un omzuna yaslasaydı. Konuşsalardı bilgiden ve bilinemeyenlerden uzun uzun. Azur ona doğru eğilip yüzüne dokunsaydı, dudaklarını öpseydi, adını söyleseydi büyülü bir kelam gibi. Keşke Azur’un içindeki Şirin aşkını öldürebilseydi. Hayatında hiçbir şeyi böyle yana yakıla arzulamamıştı.</span></p>
			<p class="paragraf"><span class="CharOverride-13">Soğuk olmasa da Peri mantosuna sıkıca sarındı. Şayet gidip zanlının lehine ifade verirse (ki bu en doğrusuydu, zira suçlamaların aksine profesör onunla hiçbir zaman beraber olmamıştı), belki de onu ne kadar sevdiğini anlardı Azur... Belki beklenmedik bir sevgi doğardı bu skandaldan. Ama içten içe biliyordu ki böyle bir şey olmayacaktı. Olumlu ifade verirse Azur’un adı temizlenecek, o da gidip bunu Şirin’le kutlayacaktı – her zaman her istediğini elde eden Şirin’le. </span></p>
			<p class="paragraf"><span class="CharOverride-13">Bunları düşündü Peri. Vicdanını değil, kıskançlığını dinledi. Binaya baktı. Sonra yavaşça arkasını dönüp uzaklaştı. İfade filan vermeyecekti. Ne şimdi, ne sonra. Oyuncu değil, seyirciydi o. Bu </span><span class="metin-italik" xml:lang="tr-TR">onların</span><span class="CharOverride-13"> sorunuydu. Onların oyunuydu. </span></p>
			<p class="paragraf"><span class="CharOverride-13">Hayatı boyunca edilgen olmuştu. İkiz kardeşi boğulurken bir kenarda şoka girip, kıpırtısız durmuştu. Annesi ile babası kavga ederken hep arada kalmıştı. Şirin ile Mona kapışırken ikisini de anlamaya çalışmıştı. Doğu ile Batı arasında sıkışmıştı. Hep ama hep arafta... Ruhu çırpınıyordu kaçmak için kalıplardan. Bilemiyordu ki ne yöne. </span></p>
			<p class="paragraf"><span class="CharOverride-13">Halbuki o ifade vermeyince, gerçeği ifşa etmeyince, Azur aleyhine suçlamalar ve şüpheler güçlenecekti. Profesörün zaten kabarık olan dosyasına “bir kız öğrencinin intihara teşebbüs etmesine sebebiyet vermek” de eklenecekti. </span></p>
			<p class="paragraf"><span class="CharOverride-13">Bazen edilgen kalmak, hiçbir şey yapmamak, hata işlemekten bile daha vahimdi. Ezeli pasifliğinin, sevdiği adamın mahvına neden olacağını düşünemedi. Bunu çok sonra anlayacaktı. İş işten geçtikten sonra... </span></p>
		</div>
	</body>
</html>