<html xmlns="http://www.w3.org/1999/xhtml">
	<head>
		<title>1-43</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-42" xml:lang="en-GB"><span class="bolum-baslik _idGenCharOverride-2">Mazlumlar</span></p>
			<p class="alt20" xml:lang="en-GB"><span class="CharOverride-13">İstanbul, 2016</span></p>
			<p class="paragraf"><span class="metin-italik" xml:lang="tr-TR">Les Bonbons du Harem</span><span class="CharOverride-13">’in sonuncusu henüz bitmişti ki, bir köpek, kuyruğunu o narin gövdesinden beklenmeyen bir enerjiyle sallayarak açık kapıdan içeri daldı. Uzun, sık kürkü sonbahar yaprakları </span><span class="CharOverride-13">rengindeydi; kafası küçük, bakışları içliydi.</span></p>
			<p class="paragraf"><span class="CharOverride-13">“Ponpon, sevgilim, beni mi özledin?” dedi işkadını.</span></p>
			<p class="paragraf"><span class="CharOverride-13">Köpeği yerden alıp kucağına koydu. Hayvan konukları seyretti gözlerini kırpıştırarak; tilkiye benzeyen yüz hatlarına, her an husumete dönüşebilecek bir ifade yerleşmişti. </span></p>
			<p class="paragraf"><span class="CharOverride-13">“Bu ülkenin değiştiği ne zaman dank etti kafama, biliyor musunuz?” diye sordu işkadını konuklarına. “Geçen ay Ponpon’u veterinere götürdüğümde.”</span></p>
			<p class="paragraf"><span class="CharOverride-13">İşkadınının anlattığına göre, normalde veteriner düzenli olarak eve geliyordu. Ama adam birkaç hafta önce bacağını sakatlamıştı ve eskisi gibi çalışmaya devam etse de ev ziyaretlerini yapamaz olmuştu. Kadın da Ponpon’u kolunun altına sıkıştırıp kliniğe gitmişti. Eskiden köpek sahipleri neredeyse birbirinin aynısı olurdu – modern, şehirli, laik, Batılılaşmış. Muhafazakâr Müslümanlar köpekleri mekruh gördüklerinden yaşam alanlarını onlarla paylaşmaya meraklı değillerdi.</span></p>
			<p class="paragraf"><span class="CharOverride-13">“Vallahi hiçbir zaman anlamadım içinde köpek ya da resim bulunan eve niye melek girmezmiş”</span><span class="CharOverride-13"> dedi işkadını.</span></p>
			<p class="paragraf"><span class="CharOverride-13">“Buhari’den bir hadis” dedi bu çevreye yakın zamanda dahil olan kodaman medya patronu. Kar beyaz gömleği yakasızdı; ne sakal ne bıyık bırakm</span><span class="CharOverride-13">ıştı, saçlarının her noktası aynı uzunlukta kesilmişti. Yemekteki herkesten farklı olarak, yeni zuhur eden İslami burjuvazidendi o.</span><span class="CharOverride-13"> “Alafranga burjuvazi” olarak nitelendirdiği kesimle ahbaplık etmeye hevesli olsa da başı kapalı olan karısını hiç getirmezdi bu yemeklere. Arkasına yaslanarak, “Hadiste sözü edilen herhangi bir resim değildir” dedi. “Yalnızca portrelere karşı uyarır, putperestliği önlemek için.” </span></p>
			<p class="paragraf"><span class="CharOverride-13">“Eh, o zaman biz yandık”</span><span class="CharOverride-13"> dedi işadamı. Gülerek kollarını iki yana açtı, duvarlardaki tabloları işaret etti. “Hem köpeğimiz var, hem de bir sürü portre ve nü. Belki de bu gece taş yağar başımıza!”</span></p>
			<p class="paragraf"><span class="CharOverride-13">Adamın şaka yaptığını bildikleri halde konuklardan birkaçı huzursuzca tebessüm etti. Gerginliği hisseden Ponpon hırlayarak parlak dişlerini gösterdi.</span></p>
			<p class="paragraf"><span class="CharOverride-13">“Şşşş, anneciğin burada” dedi işkadını</span><span class="CharOverride-13"> minyatür köpeğe. Sonra da kocasına döndü: “Sözümü kesmesen olmaz mı?” Kızmak onu susatmıştı sanki, bardağındaki suyu kafasına dikti. “Neyse işte, veterinere gittiğimde bekleme odasında başörtülü kadınlar görünce şaşırdım, ayaklarının dibinde köpekleriyle! Chihuahua’lar, shih-tzu’lar, kanişler. Benden daha meraklılar köpeklere! Belli ki dindar hatunlar değişiyor.”</span></p>
			<p class="paragraf"><span class="CharOverride-13">“Ben öyle demezdim”</span><span class="CharOverride-13"> diye itiraz etti medya patronu. “Bakın, dindar Müslümanlar hiçbir zaman sizin sahip olduğunuz özgürlüklere sahip olmadılar. Alınmayın ama, on yıllardır sizin gibi modern elitlerden zulüm gördük biz.”</span></p>
			<p class="paragraf"><span class="CharOverride-13">“Bu çok yanlı, tarihi çarpıtan bir yorum” dedi Adnan. </span></p>
			<p class="paragraf"><span class="CharOverride-13">“Velev ki doğru. Öyle olsa bile o günler geride kaldı. Artık bütün güç sizin elinizde” diye atıldı CEO; aklından geçenleri söylemek istemiyormuş</span><span class="CharOverride-13"> ama kendini tutamamış gibi sesi çatladı.</span></p>
			<p class="paragraf"><span class="CharOverride-13">Medya patronu surat astı. “Katılmıyorum. Bir kez mazlum olan hep mazlumdur. Siz mazlum olmanın ne demek olduğunu bilmezsiniz.”</span></p>
			<p class="paragraf"><span class="CharOverride-13">“Ay, hadi ama ya!” diye öne çıktı meşhur gazetecinin kız arkadaşı. Alkol eşiği düşük olan genç kadın çakırkeyif görünüyordu. “Senin karın değil mazlum olan! Sen de değilsin! Ben mazlumum!” Parmağıyla göğsüne vurdu. “Sarı saçlarımla, mini eteğimle, makyajımla, kadınlığımla... asıl benim burada kısılıp kalmış olan.”</span></p>
			<p class="paragraf"><span class="CharOverride-13">Meşhur gazetecinin gözleri telaşla büyüdü. Kız arkadaşının medya patronunun tepesini attıracağından ve onu işinden edeceğinden korkarak kadına masanın altından tekme atmaya çalıştı</span><span class="CharOverride-13"> ama ayağı hedefine varamadan boş yere sallandı havada.</span></p>
			<p class="paragraf"><span class="CharOverride-13">“Eh, hepimiz mazlumuz aslında” dedi ev sahibesi, gerilimi azaltmaya çalışarak. </span></p>
			<p class="paragraf"><span class="CharOverride-13">“Çok basit aslında” dedi plastik cerrah. “İnsanlar daha çok para kazandıkça yeni yaşam tarzları edinmek istiyorlar. Benim bir sürü başı</span><span class="CharOverride-13"> kapalı hastam var. İş kırışıklıklara, gıdılara gelince bütün kadınlar aynı.”</span></p>
			<p class="paragraf"><span class="CharOverride-13">İşadamı hemen başını salladı. “İşte bu da benim teorimi ispatlıyor: Sorunlarımızın tek çözümü kapitalizm! O cihatçı fanatiklerin tek panzehiri serbest piyasadır. Eğer kapitalizm kendi yolunda ilerleyebilse, en bağnazları bile sisteme dahil eder.”</span></p>
			<p class="paragraf"><span class="CharOverride-13">Bunu söylerken, kapağının içinde Fidel Castro’nun resmi olan, kök cevizden yapılmış</span><span class="CharOverride-13"> şık bir puro kutusu açtı, göz kırparak meşhur gazeteciye uzattı. “Bak bunlar az bulunur, Beyrut Duty Free’sinden. Alın birer ikişer.”</span></p>
			<p class="paragraf"><span class="CharOverride-13">Erkek konuklar, tedirginlikle ev sahibesine bakarak kutudan birer puro aldılar.</span></p>
			<p class="paragraf"><span class="CharOverride-13">“Bakmayın siz karıma” dedi işadamı. “Bu evde özgürlük var. </span><span class="metin-italik" xml:lang="tr-TR">Laissez-faire</span><span class="CharOverride-13">!”</span></p>
			<p class="paragraf"><span class="CharOverride-13">Herkes güldü. Gürültüden rahatsız olan Ponpon öfkeyle havladı.</span></p>
			<p class="paragraf"><span class="CharOverride-13">Fırsattan istifade Peri bir sigara yaktı. Girişte gördüğü hizmetçinin parmaklarının ucuna basarak etrafta dolaşıp, sağa sola kül tablaları yerleştirdiğini fark etti. Ne düşünüyordu acaba kadın onlar hakkında? Aynı evde, ev sahipleri ile konukları</span><span class="CharOverride-13"> başka bir gerçeklik yaşıyordu, hizmetçiler ve elemanlar bambaşka. Ne tuhaftı. Aynı çatı altında bile hikâye katman katmandı. </span></p>
			<p class="paragraf"><span class="CharOverride-13">“Neden sessizsin böyle Pericim?” diye sordu işkadını.</span></p>
			<p class="paragraf"><span class="CharOverride-13">Peri daha yanıt veremeden kocasının öne eğildiğini gördü, bir sır vermek istercesine. Kahvesini sütsüz, sert içerdi Adnan, ağzına bir parça şeker atarak. Şimdi, şeker dilinde erirken “Bazen Peri’nin romanlardaki insanları gerçek hayattakilerden çok sevdiğini düşünüyorum”</span><span class="CharOverride-13"> dedi.</span></p>
			<p class="paragraf"><span class="CharOverride-13">“Ay ne şanslısın; kıskanıyorum seni” dedi iç mimar. “Ben kitap okumaya hiç zaman bulamıyorum.”</span></p>
			<p class="paragraf"><span class="CharOverride-13">“Yatak odasına ipler gerdi, sevdiği şiirleri iplere mandallıyor, sabah kalkınca ilk iş bunları okuyor” dedi Adnan. </span></p>
			<p class="paragraf"><span class="CharOverride-13">Peri gülümsedi. Profesör Azur’dan öğrendiği ritüellerden biriydi bu da.</span></p>
			<p class="paragraf"><span class="CharOverride-13">“Ah, ben de şiire bayılırım” dedi reklamcı</span><span class="CharOverride-13"> kadın. “Her şeyi bırakıp güneye çekilmek geliyor bazen içimden. Bir balıkçı köyüne mesela. İstanbul ruhumuzu çürüttü!”</span></p>
			<p class="paragraf"><span class="CharOverride-13">“Miami’ye gel; okyanus kıyısında bir ev aldık” dedi işadamı.</span></p>
			<p class="paragraf"><span class="CharOverride-13">Karısı kaşlarını kaldırdı. “Şu adamın vurdumduymazlığına bakın! Sanat anlayışı sıfır. Biz edebiyat diyoruz, o Miami’de emlak diyor. Off ne yapacağım bununla!”</span></p>
			<p class="paragraf"><span class="CharOverride-13">“Yine ne yaptım yahu?” diyerek protesto etti işadamı.</span></p>
			<p class="paragraf"><span class="CharOverride-13">Kimse eleştirmedi adamı. Yüzüne karşı eleştirilemeyecek kadar zengindi. Tam o sırada kapı zili çaldı, bir, iki, üç kere – sıkıntı, özür ve sabırsızlık karışımı.</span></p>
			<p class="paragraf"><span class="CharOverride-13">“Ah, nihayet.” İşkadını </span><span class="CharOverride-13">ayağa fırladı. “Medyum geldi!”</span></p>
			<p class="paragraf"><span class="CharOverride-13">“Yaşasın!” diye ortak bir çığlık yükseldi.</span></p>
			<p class="paragraf"><span class="CharOverride-13">Ponpon hiddetle havlayarak kapıya doğru koştu.</span></p>
			<p class="paragraf"><span class="CharOverride-13">Ardından kopan hengâme esnasında, yakınlardan gelen bir bipleme çalındı Peri’nin kulağına. Kocasının telefonuna uzanarak ekrana baktı. Annesinden mesaj gelmişti. Peri’nin tembihlediği gibi üstü</span><span class="CharOverride-13"> kapalı değil, açık açık yazmıştı: “Numarayı buldum, TV dizimi kaçırdım.”</span></p>
			<p class="paragraf"><span class="CharOverride-13">Altında Peri’nin talep ettiği bilgi vardı: “0044 1865...”</span></p>
			<p class="paragraf"><span class="CharOverride-13">Şirin’in numarası! Soluğu kesildi Peri’nin. Nicedir kilitli bir kasanın şifresi gibiydi rakamlar. Açtığı </span><span class="CharOverride-13">zaman içinde ne bulacağını tahmin bile edemiyordu. </span></p>
		</div>
	</body>
</html>