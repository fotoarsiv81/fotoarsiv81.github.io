<html xmlns="http://www.w3.org/1999/xhtml">
	<head>
		<title>1-42</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-41" xml:lang="en-GB"><span class="bolum-baslik _idGenCharOverride-2">Janus</span></p>
			<p class="alt20" xml:lang="en-GB"><span class="CharOverride-13">Oxford, 2001</span></p>
			<p class="paragraf"><span class="CharOverride-13">Hafta sonları nice öğrencinin, hak ettikleri eğlence ve dinlenceye kavuşmak için </span><span class="metin-italik" xml:lang="tr-TR">pub</span><span class="CharOverride-13">’lara, kulüplere gittiği saatlerde, Peri kütüphanede kalıp, okumaya devam ediyordu. Arada duyulan öksürükler, fısıltılar ve sayfa sesleri de kalmayınca binaya mutlak bir sessizlik çöküyordu. Peri pencerelerden dışarıya, karanlığa bakıyordu ara sıra. Öteki öğrencilere ayak uyduramadığı için hayıflansa da, kitaplarla çevrili olmayı seviyordu. Başka hiçbir şeyin veremediği bir özgürlük duygusu veriyordu bu ona. Bugünlerde okumalarının çoğu Profesör Azur’la ilintiliydi. Derslere çok iyi hazırlanıyor, saatlerce okuyordu. Sınıfta zekice, bilgece yorumlar yapmak, fikirleriyle hocasını etkilemek istiyordu. Ama çekingenliği, utangaçlığı buna mâni oluyordu. </span></p>
			<p class="paragraf"><span class="CharOverride-13">Masada, yeni satın aldığı Polaroid fotoğraf makinesi duruyordu. Dayanamayıp bunu edinmişti,</span><span class="CharOverride-13"> çünkü koşarken efsunkâr manzaralarla karşılaşıyordu: mercan rengi gündoğumları, eflatun günbatımları, kırağı tutmuş çayırlar. Bu güzellikleri ölümsüzleştirmekti niyeti. Biraz pahalıya mal olmuştu makine ama değerdi. Ayrıca kitaplara da çok para harcıyordu, üstelik bir de yeni bilgisayar almayı planlıyordu. “Aman ne yapayım” diye düşündü. “Daha fazla çalışırım, olur biter.”</span></p>
			<p class="paragraf"><span class="CharOverride-13">Ayağa kalkıp bacaklarını esnetti. Etraf bomboştu. Ama kitap rafları arasında dolanırken, bir gölge fark etti. Hızla arkasına döndü. Troy’u buldu karşısında.</span></p>
			<p class="paragraf"><span class="CharOverride-13">“Selam. Seni korkutmak istememiştim.”</span></p>
			<p class="paragraf"><span class="CharOverride-13">“Beni mi arıyordun?” diye sordu Peri kuşkuyla.</span></p>
			<p class="paragraf"><span class="CharOverride-13">“Hayır... şey, aslında evet. Meraklanma, benden zarar gelmez.” Troy sırıtarak Peri’nin elindeki kitabı işaret etti. “Aristoteles okuyorsun. Sakın Azur’un dersi için deme.”</span></p>
			<p class="paragraf"><span class="CharOverride-13">“Öyle” dedi Peri, kendini rahatsız hissederek.</span></p>
			<p class="paragraf"><span class="CharOverride-13">“Sana o adamın şeytan olduğunu söyledim ama beni ciddiye almıyorsun.”</span></p>
			<p class="paragraf"><span class="CharOverride-13">“Neden Azur’dan nefret ediyorsun?”</span></p>
			<p class="paragraf"><span class="CharOverride-13">“Çünkü </span><span class="CharOverride-13">haddini bilmiyor. Sen bunu iyi bir şey sanıyorsun ama değil. Hoca dediğin hoca gibi davranmalı. Ötesine geçmemeli.”</span></p>
			<p class="paragraf"><span class="CharOverride-13">“Nasıl davranıyor ki?”</span></p>
			<p class="paragraf"><span class="CharOverride-13">Troy iç geçirdi. “Herif Tanrı felsefesi öğretmiyor. Göreceksin bak, Tanrı’yı oynuyor. Kendini Tanrı zannedip öğrencilerinin hayatlarına karışıyor!”</span></p>
			<p class="paragraf"><span class="CharOverride-13">“Gerçekten mi?” diye sordu ne diyeceğini bilemeyen Peri. </span></p>
			<p class="paragraf"><span class="CharOverride-13">Troy, söylemek istediğinden fazlasını açık etmiş </span><span class="CharOverride-13">gibi bir adım geri gitti. “Her neyse, gitmem lazım. Arkadaşlar bekliyor; sen de bize katılmak ister misin?”</span></p>
			<p class="paragraf"><span class="CharOverride-13">“Teşekkür ederim ama çalışmam gerek” dedi Peri. Bir yandan da anlamaya çalıştı, dolaylı bir “çıkma teklifi” mi almıştı?</span></p>
			<p class="paragraf"><span class="CharOverride-13">“Peki. Belki başka zaman ha? Hadi iyi bak kendine. Söylediklerimi düşün.”</span></p>
			<p class="alt20" xml:lang="en-GB"><span class="CharOverride-13">  </span></p>
			<p class="Paragraph20">Peri kütüphaneden çıktığında hava kararmıştı. Gökyüzü o kadar yakın görünüyordu ki sanki uzansa tutup çekebilecek, laciverdi bir şal gibi omuzlarına sarabilecekti. Yürürken başını yukarı kaldırdı. Yüzlerce yıllık sırları koruyorlarmış gibi binanın mazgallı siperlerinden aşağı bakan çirkin, ürkütücü yaratık heykellerine baktı. Ürperdi nedense. Bu şehrin kadim sokaklarında kim bilir ne anlaşmazlıklar, ne hikâyeler yaşanmıştı. Ceketinin fermuarını çenesine kadar çekti; yakında yeni bir manto alması gerekecekti. Para biriktirmeliydi.</p>
			<p class="paragraf"><span class="CharOverride-13">Bir köşeyi dönünce sıra dışı bir görüntüyle karşılaştı. Kaldırımda yanan mumlar. Ellerinde mumlarla sessizce bekleyen insanlar. Yan yana dizilmiş erkek fotoğrafları. Bir gece anmasıydı bu. Yaklaşıp, yere yayılmış fotoğraf ve çiçekleri gözleriyle taradı. Posterlerden birinde “</span><span class="metin-italik" xml:lang="tr-TR">Srebrenitsa’yı unutma</span><span class="CharOverride-13">” yazıyordu. </span></p>
			<p class="paragraf"><span class="CharOverride-13">Peri fotoğraflardaki ölülerin yüzlerine baktı: ufacık oğlan çocukları, babalar, kocalar, dedeler... İçlerinden biri abisi Umut’a ne kadar benziyordu. Tutuklandığı günlerdeki haline. Burnunun direği sızladı. Başını çevirdiğinde, gece anmasını </span><span class="CharOverride-13">düzenleyen grubun başında Mona’yı gördü. Nefti başörtüsü başını, omuzlarını örtüyordu. O da Peri’yi görmüştü, elinde bir mumla gülümseyerek yaklaştı.</span></p>
			<p class="paragraf"><span class="CharOverride-13">Peri fotoğraflardaki yüzleri işaret etti. “Çok üzücü.”</span></p>
			<p class="paragraf"><span class="CharOverride-13">“Üzücüden öte” dedi Mona. “Bir soykırım. Asla unutmamalıyız.” Duraksayıp Peri’ye ilgiyle baktı. “Neden bize katılmıyorsun?”</span></p>
			<p class="paragraf"><span class="CharOverride-13">“Şey, tabii” dedi Peri. Abisine benzettiği çocuğun fotoğrafını aldı, elinde tuttu, kaldırımda yerini aldı. Uzaklarda gecenin karanlığı bir nehir gibi kabardı. </span></p>
			<p class="paragraf"><span class="CharOverride-13">“Yalnızca Müslüman öğrenciler mi yer alıyor bu etkinlikte?” diye sordu Peri. </span></p>
			<p class="paragraf"><span class="CharOverride-13">“Müslüman Öğrenci Birliği düzenledi ama her dinden, her milletten öğrenci geldi destek vermek için. Azur’un seminerinden insanlar da var. Bak, Ed şurada.”</span></p>
			<p class="paragraf"><span class="CharOverride-13">Oradaydı gerçekten. Mona başka şeylerle meşgul olunca, Peri Ed’in yanına gitti. </span></p>
			<p class="paragraf"><span class="CharOverride-13">“Merhaba Ed.”</span></p>
			<p class="paragraf"><span class="CharOverride-13">“Peri,</span><span class="CharOverride-13"> selam.” </span></p>
			<p class="paragraf"><span class="CharOverride-13">“Balkanlar’dan gelmediğin ya da Müslüman olmadığın halde bu anmayı desteklemen ilgimi çekti” dedi Peri. </span></p>
			<p class="paragraf"><span class="CharOverride-13">“Evet, buradaki tek Yahudi benim galiba. Ya da yarı-Yahudi” dedi Ed gülümseyerek. </span></p>
			<p class="paragraf"><span class="CharOverride-13">“Bir şey sorabilir miyim sana. Tanrı seminerini neden alıyorsun?”</span></p>
			<p class="paragraf"><span class="CharOverride-13">“Azur yüzünden. Adam hayatımı değiştirdi.”</span></p>
			<p class="paragraf"><span class="CharOverride-13">“Sahi mi?” dedi Peri. Ed’le profesörün arasındaki bakışmayı hatırladı.</span></p>
			<p class="paragraf"><span class="CharOverride-13">“Geçen yıl çok yardım etti bana. Kız arkadaşımdan ayrılacaktım.”</span></p>
			<p class="paragraf"><span class="CharOverride-13">“Ayrılma mı dedi?”</span></p>
			<p class="paragraf"><span class="CharOverride-13">“Tam öyle değil. Öncelikle onu anlamaya çalışmamı tembihledi” dedi Ed. “Kız arkadaşımla ortaokuldan beri beraberdik. Ama o çok değişti. Yeni arkadaş çevresi edindi. Artık onu tanıyamaz olmuştum.” Ed bilime bağlı kalmış, kız giderek dindarlaşmıştı. Aralarında bir uçurum açılmıştı. “Neden bilmem, Azur’a akıl danıştım. Bir hahama filan da gidebilirdim ama Azur doğru kişiymiş gibi geldi.”</span></p>
			<p class="paragraf"><span class="CharOverride-13">“Ne dedi sana?”</span></p>
			<p class="paragraf"><span class="CharOverride-13">“Öyle tuhaf şeyler dedi ki. ‘Kırk gün boyunca kız arkadaşını </span><span class="CharOverride-13">dinle; itiraz etmeden, yorum yapmadan. Bir ay, on gününü onu anlamaya ada. Birini seviyorsan, bu o kadar da uzun bir süre değil. Beraber Şabat yapın’ dedi. ‘O anlatsın, sen dinle.’”</span></p>
			<p class="paragraf"><span class="CharOverride-13">“Yaptın mı?”</span></p>
			<p class="paragraf"><span class="CharOverride-13">“Yaptım. Acayip zordu. Asılsız kof laflar duyduğum zaman –affedersin ama bütün o aşırı dini konuşmalar bana öyle geliyor– zihnim isyan ediyordu. Ama Azur dedi ki, ‘Filozoflar yargılamaz, filozoflar anlamaya çalışır.’</span><span class="CharOverride-13"> </span><span class="CharOverride-13">”</span><span class="CharOverride-13"> Ed güldü. “Hepsi bu değil.”</span></p>
			<p class="paragraf"><span class="CharOverride-13">“Başka?”</span></p>
			<p class="paragraf"><span class="CharOverride-13">“Kırk gün sonra, Azur beni çağırıp ‘Aferin’ dedi. ‘Şimdi sıra kız arkadaşında, bu sefer o seni anlamaya çalışacak. Kırk gün boyunca sen ona neden dine inanmadığını anlatacaksın, o dinleyecek.’</span><span class="CharOverride-13"> </span><span class="CharOverride-13">”</span></p>
			<p class="paragraf"><span class="CharOverride-13">“Yaptı mı bunu?”</span></p>
			<p class="paragraf"><span class="CharOverride-13">“Tabii ki hayır.” Ed başını iki yana salladı. “Ayrıldık sonunda. Ama Azur’un ne yapmaya çalıştığını kavradım. Sevdim adamı.”</span></p>
			<p class="paragraf"><span class="CharOverride-13">Ed’in coşkusunda, bir müridin ustasına duyduğu o ölçüsüz güveni buldu Peri. Rahatsız oldu. “Ama biz filozof değiliz” dedi. “Öğrenciyiz.”</span></p>
			<p class="paragraf"><span class="CharOverride-13">“Mesele de bu zaten. Diğer hocalar bize ya çocuk muamelesi yapıyorlar ya tepeden bakıyorlar </span><span class="CharOverride-13">– Azur hariç. O bizi kendisiyle eşit görüyor, bu yüzden bizi zorluyor. Hangi mesleği seçersek seçelim hepimizin birer filozof olabileceğine inanıyor.” </span></p>
			<p class="paragraf"><span class="CharOverride-13">“Sıradan öğrencilerden çok fazla şey beklemek olmuyor mu bu?”</span></p>
			<p class="paragraf"><span class="CharOverride-13">Ed ona baktı. “Sen sıradan değilsin ki. Hiç kimse değil.”</span></p>
			<p class="paragraf"><span class="CharOverride-13">Peri dudaklarını ısırdı. Niye böyle bir laf etmişti kendi de bilmiyordu. </span></p>
			<p class="paragraf"><span class="CharOverride-13">“Ne oldu? Beğenmiyor musun Azur’u?” diye sordu Ed. </span></p>
			<p class="paragraf"><span class="CharOverride-13">“Beğeniyorum, sadece...” Peri yutkundu. “Acaba bizimle deney mi yapıyor diye kuşkulanıyorum. Bu da hoşuma gitmiyor.”</span></p>
			<p class="paragraf"><span class="CharOverride-13">“Deney mi? Yok öyle şey” dedi Ed. “Benim hayatımı değiştirdi. İyi yönde.”</span></p>
			<p class="paragraf"><span class="CharOverride-13">Yağmur yağmaya başladı; şimdilik hafifçe çiseliyordu ama her an sağanağa dönüşebilirdi. Gece anmasının ertelendiği ilan edildi. Posterleri, mumları, fotoğrafları kaldırdılar. Mona sağa sola koşturuyor, bir sürü sorumluluk üstleniyordu.</span></p>
			<p class="paragraf"><span class="CharOverride-13">Peri, Ed’e elini uzattı. Ama Ed, Peri’yi usulca kendine çekti ve ona içtenlikle sarıldı. “İyi bak kendine. Azur’a güven, harikulade bir insan o. Keşke onun gibiler çoğalsa.”</span></p>
			<p class="paragraf"><span class="CharOverride-13">Karanlıkta yapayalnız kalan Peri yurduna doğru yürüdü. Yağmuru dert etmiyordu. Yüzyıllardır hararetli tartışmalara tanıklık eden binalara baktı; ne kavgalar görmüşlerdi... hepsi de Tanrı adına. Niye, niye böyleydi?</span></p>
			<p class="paragraf"><span class="CharOverride-13">Kim haklıydı acaba, Troy mu, Ed mi? Bir gecede profesörü hakkında iki karşıt görüş dinlemişti ve işin tuhafı ona öyle geliyordu ki her iki yorum da haklıydı. Gökteki aya benziyordu Azur. Bir aydınlık yanı vardı; ışıl ışıl, davetkâr, efsunkâr. Bir de ilk bakışta kendini ele vermeyen karanlık yanı. </span></p>
		</div>
	</body>
</html>