<html xmlns="http://www.w3.org/1999/xhtml">
	<head>
		<title>1-35</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-35" xml:lang="en-GB"><span class="bolum-baslik _idGenCharOverride-2">Renkli yabancı</span></p>
			<p class="alt20" xml:lang="en-GB"><span class="CharOverride-13">Oxford, 2001</span></p>
			<p class="paragraf"><span class="CharOverride-13">Daha önce hiç çalışmamıştı Peri. İş aramak için bakınmaya nereden başlayacağını kestiremiyordu. Ama ders programının yoğunluğuna ve haftada sadece belli bir süre çalışmasına izin veren öğrenci vizesinin getirdiği kısıtlamalara rağmen kendine bir iş bulmakta kararlıydı. Bu yüzden kalkıp, her konuda –hatta bilmediği konularda bile– bir fikri olan hayat ve enerji dolu arkadaşının kapısını çaldı.</span></p>
			<p class="paragraf"><span class="CharOverride-13">“İş </span><span class="CharOverride-13">deneyimlerini sıralayan bir özgeçmiş yazmalısın” şeklinde görüş bildirdi Şirin.</span></p>
			<p class="paragraf"><span class="CharOverride-13">“Ama hiç deneyimim yok ki.”</span></p>
			<p class="paragraf"><span class="CharOverride-13">“Eh, uydur o zaman bir şeyler! İstanbul’daki bilmem ne pizzacısında garsonluk yapıp yapmadığını kim kontrol edecek?”</span></p>
			<p class="paragraf"><span class="CharOverride-13">“Yalan söyle mi diyorsun yani?”</span></p>
			<p class="paragraf"><span class="CharOverride-13">Şirin gözlerini devirdi. “Ah, kelimeler nelere kadir! Öyle söyleyince feci geliyor kulağa. Hayal gücünü kullan, tek söylediğim bu. Biyografine makyaj yap. Makyaja da karşı </span><span class="CharOverride-13">olduğunu söyleyecek değilsin herhalde!”</span></p>
			<p class="paragraf"><span class="CharOverride-13">Kısacık bir an için iki kadın –biri boyalı, diğeri tamamen kozmetiksiz– birbirlerinin yüzlerine baktılar. Sessizliği Şirin bozdu. “Sana yardım etsem iyi olacak.”</span></p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Ertesi sabah erken bir saatte, kapısının altından içeri atılmış bir zarf buldu Peri. Besbelli Şirin onun için bir CV hazırlamıştı bile. Ama ne CV! Okumasıyla arkadaşının odasına yö</span><span class="CharOverride-13">nelmesi bir oldu; kapıyı açık bulunca içeri daldı. “Bu ne? Ben bunların hiçbirini yapmadım!”</span></p>
			<p class="paragraf"><span class="CharOverride-13">Hâlâ yatakta, başı yastığın altında gömülü haldeki</span><span class="CharOverride-13"> Şirin’den boğuk bir yanıt geldi: “Ahhh. Biliyordum, hiçbir iyilik cezasız kalmaz.”</span></p>
			<p class="paragraf"><span class="CharOverride-13">“Şey... yardımın için teşekkür ederim” dedi Peri. “Ama benim İstanbul’un en uçuk kaçık barında garsonluk yaptığımı yazmışsın – kundaklanana kadar! Bir de Osmanlı elyazmaları çalışmışım! Hadım ağaları ve saray soytarıları üzerine uzmanlaşmışım. Ha, bir tane daha: Yazları </span><span class="CharOverride-13">zengin bir ailenin akvaryumundaki ahtapota bakmışım!”</span></p>
			<p class="paragraf"><span class="CharOverride-13">Bu sefer somon rengi ipek pijamaları içinde doğrulup oturdu Şirin; aynı renkteki göz bandını alnına kaldırdı. “O son kısımda biraz uçmuş olabilirim.”</span></p>
			<p class="paragraf"><span class="CharOverride-13">“Sadece o kısımda mı? Bu uydurmacanın iş bulmama nasıl bir faydası olacak?”</span></p>
			<p class="paragraf"><span class="CharOverride-13">“Bak bunları yazmamın sebebi seni daha... ‘renkli bir yabancı’ haline getirmek. İnan bana, okumuş yazmış İngilizler çokkültürlülüğe bayılırlar. Çokkültürlülük ne demek peki? Çokrenklilik demek. Senin, benim gibi tiplerin azıcık eksantrik olmasını beklerler. Eğer yabancılar biraz heyecan –ve güzel yemekler– getirmeyeceklerse kim ister onları İngiltere’de?</span><span class="CharOverride-13">”</span></p>
			<p class="paragraf"><span class="CharOverride-13">Peri sesini çıkarmadı.</span></p>
			<p class="paragraf"><span class="CharOverride-13">“Söylesene, sence ortalama bir İngiliz senin ülken hakkında ne bilir? Onlara sorsan Türkiye’de herkes ya yunuslarla yüzüp kalamar yiyordur ya da çarşaf giyip İslami sloganlar atıyordur.”</span></p>
			<p class="paragraf"><span class="CharOverride-13">Kafası bir imge seliyle dolup taşan Peri gözlerini kırpıştırdı. </span></p>
			<p class="paragraf"><span class="CharOverride-13">“Demek istediğim, ya cici bir imaj var kafalarında –güneş, deniz, kumsal, Türk konukseverliği– ya da kasvetli bir imaj: köktendinciler, </span><span class="metin-italik" xml:lang="tr-TR">Geceyarısı Ekspresi</span><span class="CharOverride-13">. En eğitimliler bile klişelerden muaf değil.” Şirin duvardaki lavaboda yüzünü yıkamak için ayağa kalktı. “İster beğen ister beğenme, benden duydukların acı gerçekler. Kültürel kalıpları alıp, onlarla eğleniyorum, fena mı? Her şeyle eğlendiğim gibi.”</span></p>
			<p class="paragraf"><span class="CharOverride-13">Böylece elinde uydurmaca özgeçmişi, yollara düştü Peri. Önce dükkân camlarına yapıştırılmış “Eleman Aranıyor” ilanları</span><span class="CharOverride-13"> var mı diye bakındı. Yoktu. Cesaretini toplayarak bir pastaneye girip yetkili kişiyle konuştu. Kibarca reddedildi. Sonra anne babasıyla gittikleri </span><span class="metin-italik" xml:lang="tr-TR">pub</span><span class="CharOverride-13">’da denedi şansını. Sonuç aynıydı. Uğradığı üçüncü yer en sevdiği kitapçıydı. Sahipleri Peri’nin sorusu karşısında şaşırmış görünmediler. Öğrenciler her zaman gelip yarı-zamanlı iş var mı </span><span class="CharOverride-13">diye sorarmış meğer. </span></p>
			<p class="paragraf"><span class="CharOverride-13">“Daha önce herhangi bir yerde çalıştın mı?” dedi adam.</span></p>
			<p class="paragraf"><span class="CharOverride-13">Peri tereddüt etti. Onları kandırmaya içi elvermedi. “Korkarım hayır. Ama kitapları sevdiğimi biliyorsunuz.”</span></p>
			<p class="paragraf"><span class="CharOverride-13">Kadın gülümsedi. “Şanslı günündesin! Önümüzdeki birkaç hafta için bize yardımcı </span><span class="CharOverride-13">olabilecek birilerini arıyorduk. Sonrası için söz veremeyiz. Belki ara ara, işler çoğaldığında gene gelir çalışırsın. Ne dersin?”</span></p>
			<p class="paragraf"><span class="CharOverride-13">“Mükemmel!” dedi Peri; kulaklarına inanamıyordu.</span></p>
			<p class="paragraf"><span class="CharOverride-13">Kitapçıdan çıkarken bir kenarda, babasının en sevdiği şair olan Ömer Hayyam’ın </span><span class="metin-italik" xml:lang="tr-TR">Rubailer</span><span class="CharOverride-13">’ini gördü. Bu eski, güzel, resimli baskıyı almadan edemedi. Dışarıda yağmur atıştırmaya başlamıştı. İncecik, ılık damlalar moralini yükseltti.</span><span class="metin-italik" xml:lang="tr-TR"> </span><span class="CharOverride-13">Gülümsedi; CV’</span><span class="CharOverride-13">sini kitabın arasına koyup saatine baktı. Bir sonraki derse bir saat vardı. İşte o zaman karar verdi gidip Profesör Azur’la tanışmaya ve şu meşhur Tanrı dersinin programını almaya. </span></p>
		</div>
	</body>
</html>