<html xmlns="http://www.w3.org/1999/xhtml">
	<head>
		<title>1-60</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-59" xml:lang="en-GB"><span class="bolum-baslik _idGenCharOverride-2">Geçit</span></p>
			<p class="alt20" xml:lang="en-GB"><span class="CharOverride-13">İstanbul, 2016</span></p>
			<p class="paragraf"><span class="CharOverride-13">Şirin’i geri aramak için terasa çıkan Peri köşede birbirlerine sokulmuş iki kişi fark etti; yarı gölgedeydiler ama tanımamak imkânsızdı – işadamıyla banka CEO’su. Kamburlarını çıkarmış, başlarını eğmiş, gözlerini yere dikmiş halde, bayağı ciddi bir mesele hakkında konuşuyor gibi görünüyorlardı.</span></p>
			<p class="paragraf"><span class="CharOverride-13">“Peki ne yapacaksın?” diye sordu CEO.</span></p>
			<p class="paragraf"><span class="CharOverride-13">“Daha karar vermedim” dedi işadamı puro dumanını üfleyerek. “Ama Allah şahidim, ödeteceğim bunu o orospu çocuklarına. Görürler kiminle dans ettiklerini.” </span></p>
			<p class="paragraf"><span class="CharOverride-13">“Aman, yazılı bir şey tutmadığından emin ol” dedi CEO. “Delil bırakma.”</span></p>
			<p class="paragraf"><span class="CharOverride-13">Adamlar kapının yanında duran Peri’yi fark etmemişlerdi. Usulca uzaklaştı Peri, duyduklarından serseme dönmüştü. Çalışma odasında gördüğü fotoğrafları düşündü; diktatörlerle, mafya liderleriyle çekilmiş fotoğraflar... Ev sahibinin iş ilişkileri şaibeliydi ve muhtemelen yemekteki konukların birçoğu –kocası dahil– biliyorlardı bunu. Bilmeseler de seziyorlardı. Ama bu durum onunla ahbaplık kurmaya mâni olmuyordu. İnsan hangi noktada suça ortak olurdu acaba? Aktif şekilde içinde rol aldığında mı, yoksa pasifçe bilmezden geldiğinde mi?</span></p>
			<p class="paragraf"><span class="CharOverride-13">Mutfakla oturma odasının arasında bir duvarı aynayla kaplı bir geçit vardı. Orada durdu Peri, o daracık alanda; sanki birinin elinden kapmasından endişe ediyormuş gibi sımsıkı tutuyordu telefonu. Ne zaman bir hizmetçi çarpma kapıdan girip çıkacak olsa mutfağın içine bir bakış atıyordu – aşçı sarmısak doğruyordu; bıçağa kesme tahtası üzerinde İspanyol dansı yaptırarak. Yorgun ve sinirli bir hali vardı adamın. Hazırladığı onca leziz yemekten sonra, şimdi de işkembe çorbası yapması istenmişti. </span></p>
			<p class="paragraf"><span class="CharOverride-13">Peri, aşçının yardımcısına fısır fısır bir şeyler mırıldandığını, yardımcının da kahkahalarla güldüğünü gördü. Masada konuşulan her şeyi dinleyip konuklarla alay ediyorlardı muhtemelen. Kapı kapandı, mutfağın renkli dünyasından ayrı düştü. Geçitte tek başına kalınca tanıdık bir tedirginlik çöktü üzerine. İnsanın uzun zamandır ertelediği bir işe kalkışması, buz gibi bir denize atlamaya benziyordu. Bir saniyelik tereddüt bütün cesaretini kırabilirdi. Hızla tuşladı Şirin’in numarasını. Çalar çalmaz açıldı telefon.</span></p>
			<p class="paragraf"><span class="CharOverride-13">“Merhaba Şirin. Ben Peri.”</span></p>
			<p class="paragraf"><span class="CharOverride-13">Sertçe bir soluk alış. “Biliyorum.”</span></p>
			<p class="paragraf"><span class="CharOverride-13">Sesi hiç değişmemişti – aynı canlı, enerji ve özgüven dolu ton.</span></p>
			<p class="paragraf"><span class="CharOverride-13">“Çok zaman oldu konuşmayalı” dedi Peri.</span></p>
			<p class="paragraf"><span class="CharOverride-13">“Ya evet. Mesajını duyunca kulaklarıma inanamadım” dedi Şirin. “Ne tuhaf, aslında bu anın provasını yapmıştım. Eğer bir daha ararsan ne söyleyeceğimi planlamıştım ama şimdi...”</span></p>
			<p class="paragraf"><span class="CharOverride-13">“Ne diyecektin?” diye sordu Peri, telefonu bir kulağından diğerine geçirerek.</span></p>
			<p class="paragraf"><span class="CharOverride-13">“İnan bilmek istemezsin, boş ver” dedi Şirin. “Daha önce neden aramadın?”</span></p>
			<p class="paragraf"><span class="CharOverride-13">“İlk başlarda denedim ya, karşılıksız bıraktın telefonlarımı. Sonra ben de bıraktım ucunu. Bana hâlâ kızgınsındır diye endişelendim.”</span></p>
			<p class="paragraf"><span class="CharOverride-13">“Kızgındım tabii” dedi Şirin. “Hâlâ anlayamıyorum neden yaptın. Özür bile dilemedin adamdan.”</span></p>
			<p class="paragraf"><span class="CharOverride-13">“Bir anlaşma yapmıştık” dedi Peri. Heceler ağzında dağılıyordu, lime lime. Zorlanıyordu konuşmakta. “</span><span class="CharOverride-13"> </span><span class="CharOverride-13">‘Ne olursa olsun benden asla özür dileme’ demişti.”</span></p>
			<p class="paragraf"><span class="CharOverride-13">“Hadi oradan.”</span></p>
			<p class="paragraf"><span class="CharOverride-13">Yutkundu Peri. “Çok gençtim.”</span></p>
			<p class="paragraf"><span class="CharOverride-13">“Kıskanıyordun bizi!”</span></p>
			<p class="paragraf"><span class="CharOverride-13">Peri başını salladı. “Doğru... kıskanıyordum.”</span></p>
			<p class="paragraf"><span class="CharOverride-13">Mutfak kapısı açıldı; bir hizmetçi, dumanı tüten kâselerle dolu büyükçe bir tepsi taşıyarak çıktı. Keskin bir sarmısak-sirke kokusu kapladı ortalığı. </span></p>
			<p class="paragraf"><span class="CharOverride-13">“Neredesin şu anda?” diye sordu Şirin.</span></p>
			<p class="paragraf"><span class="CharOverride-13">“Deniz kenarında, lüks bir malikânede, fiyakalı bir partide. Akvaryumlar, tasarımcı elinden çıkmış çantalar, purolar... Görsen nefret ederdin...”</span></p>
			<p class="paragraf"><span class="CharOverride-13">Bir kahkaha attı Şirin.</span></p>
			<p class="paragraf"><span class="CharOverride-13">“O kadar acayip bir gün geçirdim ki” dedi Peri. Bir kere konuşmaya başlayınca sözcükler kendiliğinden akmaya başlamıştı. “Çantamı kaptırdım. Hırsızı öldürecektim az daha.” Adamın, kendisine tecavüze yeltendiğinden bahsetmedi. Benzer bir şey Şirin’in başına gelmiş olsa çekinmeden anlatırdı. “Tecavüzcülerin utanması gerekir” derdi. “Ne demeye biz utanalım?” Ne kadar farklıydılar birbirlerinden Şirin ile Peri; aradan geçen zamana rağmen hâlâ farklıydılar. “Cüzdanımda sakladığım fotoğrafımızı buldu.”</span></p>
			<p class="paragraf"><span class="CharOverride-13">“Ne? Yanında fotoğrafımızı mı taşıyorsun?” diye sordu Şirin. “Hangisini?”</span></p>
			<p class="paragraf"><span class="CharOverride-13">“Kütüphanenin önünde, kışın hani, hatırladın mı?” Şirin’in bir şey demesini beklemedi. “Sen, Mona ve ben... Profesör Azur. Amma üşümüştük fotoğraf çektireceğiz diye.” Bir an sustu. “Oxford’ı geride bıraktığımdan emindim, ama kendimi kandırmışım bunca sene. İnsan gençliğinde yarım kalan bir hikâye yaşıyorsa, unutamıyor kolay kolay.”</span></p>
			<p class="paragraf"><span class="CharOverride-13">“Nasıl da çalışkandın halbuki. Aramızdaki en iyi öğrenci sendin. Akademiyi bırakmana inanamadım.”</span></p>
			<p class="paragraf"><span class="CharOverride-13">“Çok değiştim” dedi Peri. “Başka şeyler öncelik kazandı hayatımda: annelik, evlilik... hayır kurumlarında mütevelli heyetindeyim. Annem, ‘Kocalar dışişleri bakanı, ev dışında çalışır; hanımlar içişleri bakanı, ev içinde çalışır’ derdi. Nefret ederdim böyle geri kafalı laflar etmesinden. Ama şimdi bakıyordum da galiba ben de içişleri bakanı oldum. İşin tuhafı, şikâyetçi sayılmam. Alıştım, hoşuma gidiyor – çoğunlukla. Bazen de çığlık atasım geliyor, o başka.”</span></p>
			<p class="paragraf"><span class="CharOverride-13">Şirin, “Bana bak, içtin mi sen biraz?” diye sordu.</span></p>
			<p class="paragraf"><span class="CharOverride-13">“Evet. Haddinden fazla içmiş olabilirim.”</span></p>
			<p class="paragraf"><span class="CharOverride-13">Hışırdayan yaprakları andıran, alçacık bir kıkırtı geldi ahizeden. Derken Şirin bir yorum yaptı ama Peri duyamadı. Zira tam o esnada, cin ve nazar araştırmalarını tamamlamış, salona geri dönen medyum ile ev sahibesi kol kola önünden geçti. Adam, dudağında “Kiminle konuştuğunu biliyorum” der gibi bir seğirmeyle, dönüp Peri’ye baktı. Göz kırptı. </span></p>
			<p class="paragraf"><span class="CharOverride-13">“İkizlerin nasıl?” diye sordu Şirin.</span></p>
			<p class="paragraf"><span class="CharOverride-13">“İkizlerim olduğunu nereden biliyorsun?”</span></p>
			<p class="paragraf"><span class="CharOverride-13">“Duydum.” Kaynağının kim olduğunu tahmin etmek zor değildi. Şirin de, Peri de Mona’yla düzenli aralıklarla konuşuyor, haberleşiyorlardı. Amerika’ya dönmüştü Mona. Washington’da bir araştırma enstitüsünde çalışıyordu. Mutlu bir evliliği ve dört çocuğu vardı. </span></p>
			<p class="paragraf"><span class="CharOverride-13">“Büyüyorlar. Kızım bana soğuk savaş açtı. Şimdilik o kazanıyor.”</span></p>
			<p class="paragraf"><span class="CharOverride-13">Halden anlarcasına iç çekti Şirin. Ne kadar da iyi davranıyordu; Peri’nin beklediğinden çok daha iyi. Bir tuhaflık vardı. </span></p>
			<p class="paragraf"><span class="CharOverride-13">“Senin hayatın nasıl?” diye sordu Peri. O da bir şeyler duymuştu. Şirin’in, insan hakları avukatı olan ve epeydir birlikte olduğu erkek arkadaşıyla defalarca ayrılıp, defalarca barıştığını biliyordu. </span></p>
			<p class="paragraf"><span class="CharOverride-13">“İyi... aslına bakarsan hamileyim. Doğum mayısta.”</span></p>
			<p class="paragraf"><span class="CharOverride-13">Demek buydu. Hormonlar. Şirin, anne olmak üzereydi. O yüzden daha yumuşak, daha şefkatli, daha duygusaldı şu an. Yeni bir yaşamı karşılamaya hazırlanırken eski kinleri gütmek zordu. </span></p>
			<p class="paragraf"><span class="CharOverride-13">“Gerçekten mi? Tebrikler, harika bir haber” dedi Peri. “Senin adına çok sevindim. Kız mı oğlan mı?”</span></p>
			<p class="paragraf"><span class="CharOverride-13">“Oğlan.”</span></p>
			<p class="paragraf"><span class="CharOverride-13">“Aklında bir isim var mı?” diye sormasıyla yanıtın ne olacağını kestirmesi bir oldu. Yutkundu. </span></p>
			<p class="paragraf"><span class="CharOverride-13">“Herhalde tahmin edebiliyorsun... Azur’dan güzel isim mi var?” dedi Şirin. Kısacık bir sessizlik. “Senden o kadar nefret ettim ki, galiba tükendim.”</span></p>
			<p class="paragraf"><span class="CharOverride-13">“Biliyorum” dedi Peri. “Üzgünüm. Ya o?.. O da mı nefret ediyor benden?”</span></p>
			<p class="paragraf"><span class="CharOverride-13">Üstünden neredeyse on dört yıl geçmişti. Bunca zaman profesörün sesini duymamıştı. Bazen varlığından bile şüphe ediyordu. Belki de her şey bir hayalden ibaretti.</span></p>
			<p class="paragraf"><span class="CharOverride-13">“Ara, kendin sor. Evdedir şimdi Azur. Kalemin var mı?”</span></p>
			<p class="paragraf"><span class="CharOverride-13">Bunu beklemeyen Peri şaşkın etrafına bakındı. “Bir saniye.”</span></p>
			<p class="paragraf"><span class="CharOverride-13">Telefon kulağında, mutfağın kapısını iterek açtı, bandajlı eliyle yazı yazma hareketi yaptı havada. Aşçı, göğüs cebinden bir dolmakalem çıkarıp uzattı, bir de buzdolabının üstündeki not defterinden kopardığı sayfayı. </span></p>
			<p class="paragraf"><span class="CharOverride-13">Tekrar yerine döndü Peri. “Evet, dinliyorum.”</span></p>
			<p class="paragraf"><span class="CharOverride-13">Şirin, iki kez tekrarladı numarayı. “Ara muhakkak!” </span></p>
			<p class="paragraf"><span class="CharOverride-13">Tam o sırada alt kattaki kapının zili çınladı yalıda. Bir hizmetçi kapıya bakmak için fırladı mutfaktan. Avucunun içinde yiyecek bir şey saklıyordu. Kadıncağız muhtemelen acıkmıştı, arada atıştırıyordu. Peri merak etti; çalışanlar, hazırlayıp sundukları lezzetlerden hiç tadabilmişler miydi? Yoksa bunca saat aç susuz mu çalışmışlardı? </span></p>
			<p class="paragraf"><span class="CharOverride-13">Güm diye bir ses duyuldu – hızla açılan kapının arkadaki duvara çarpma sesi! Art arda gürültüler duyuldu: susturulmaya çalışılan bir kadın çığlığı; aceleci, sert ve hoyrat ayak sesleri.</span></p>
			<p class="paragraf"><span class="CharOverride-13">“Özledim seni” dedi Peri telefona. </span></p>
			<p class="paragraf"><span class="CharOverride-13">“Ben de seni özledim...”</span></p>
			<p class="paragraf"><span class="CharOverride-13">Peri’nin yüreği sızladı. Son tahlilde buydu işte Azur’un başarmak istediği. Aralarındaki tüm farklılıklara rağmen ruhdaş olmaları! Şirin, Mona ve Peri. Dinsiz, inançlı ve mütereddit. Ortadoğu kültürlerinden çıkan ve birbirlerini anlayamayan küskün kız kardeşler. Havvanın üç kızı.</span></p>
			<p class="paragraf"><span class="CharOverride-13">Tam o anda oturma odasının karşı tarafında bir itiş kakış yaşandı. Yüzleri maskeli iki adam, ellerinde silahlarla içeri daldı. Bir tanesi avazı çıktığı kadar bağırdı: “Herkes ayağa kalksın!”</span></p>
			<p class="paragraf"><span class="CharOverride-13">“Ne oluyor yahu?” diye sordu işkadını.</span></p>
			<p class="paragraf"><span class="CharOverride-13">“Kes sesini! Ne diyorsam onu yap, hemen!”</span></p>
			<p class="paragraf"><span class="CharOverride-13">“Benimle böyle konuşamazsın!” Hâlâ terasta olan kocasını arayarak etrafa bakınırken boğuk bir ses çıktı kadından.</span></p>
			<p class="paragraf"><span class="CharOverride-13">“Bir tane daha abuk laf söylersen gebertirim seni kadın!” dedi adam. </span></p>
			<p class="paragraf"><span class="CharOverride-13">Bulunduğu koridorda donakaldı Peri. Hayatında ikinci kez bu kadar yakından silah görüyordu. Abisi Umut’unkinin aksine, bunlar büyük, koyu yeşildi.</span></p>
			<p class="paragraf"><span class="CharOverride-13">“Peri, iyi misin?” diye sordu Şirin. “Orada mısın?”</span></p>
			<p class="paragraf"><span class="CharOverride-13">Yanıt veremedi. Tek kelime edemedi. Duvarın arkasına saklandı. Yavaşça, Boğaz’dan yükselen sis kadar sessizce, telefonu kapattı. </span></p>
		</div>
	</body>
</html>