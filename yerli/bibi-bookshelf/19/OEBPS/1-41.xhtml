<html xmlns="http://www.w3.org/1999/xhtml">
	<head>
		<title>1-41</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e78192b0-49fa-4fa0-b998-719cdfef57d8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split ParaOverride-10" xml:lang="en-GB"><span class="CharOverride-12">  </span></p>
			<p class="arabaslik_orta ParaOverride-10" id="_idParaDest-40" xml:lang="en-GB"><span class="bolum-baslik _idGenCharOverride-2">Çember</span></p>
			<p class="alt20" xml:lang="en-GB"><span class="CharOverride-13">Oxford, 2001</span></p>
			<p class="paragraf"><span class="CharOverride-13">Yeni dönemin ilk haftası. Peri, </span><span class="metin-italik" xml:lang="tr-TR">Tanrı’nın zihnine/zihnimizdeki Tanrı’ya giriş</span><span class="CharOverride-13"> dersinin ilk buluşması için hazırlandı. Öğrenci posta kutusunda Profesör Azur’dan gelen bir zarf bulalı yalnızca birkaç </span><span class="CharOverride-13">gün olmuştu. İçindeki kartta, sağa doğru alçalan eğimle yazılmış bir not vardı, besbelli aceleye gelmişti: </span></p>
			<p class="alt20" xml:lang="en-GB"><span class="CharOverride-13">  </span></p>
			<p class="alinti_copy" xml:lang="en-US">Sevgili Bayan Nalbantoglu,</p>
			<p class="alinti" xml:lang="en-US">Eğer Tanrı semineriyle hâlâ ciddi ciddi ilgileniyorsan, dersler önümüzdeki perşembe saat tam 14.00’te başlıyor! Dilersen yanında amber getirebilirsin. Ama gereksiz özür dilemeler getirme. </p>
			<p class="alinti" xml:lang="en-US">Ahtapot sizi bekler.</p>
			<p class="alinti ParaOverride-12" xml:lang="en-US">A. Z. Azur</p>
			<p class="alt20" xml:lang="en-GB"><span class="CharOverride-13">  </span></p>
			<p class="Paragraph20">Notu okuduğundan beri derslerinden ve kitapçıda yarı-zamanlı işinden kafasını kaldıramamıştı. Şimdi, göğsüne sıkıca bastırdığı defteriyle seminer odasına doğru koştururken kaygılıydı. </p>
			<p class="yildiz" xml:lang="en-GB"><span class="CharOverride-13">* * *</span></p>
			<p class="paragraf"><span class="CharOverride-13">Odaya girince dokuz öğrenci saydı: dört oğlan, beş kız. Aralarında Mona’yı </span><span class="CharOverride-13">bulunca şaşırdı. Mona da Peri’nin varlığına bir o kadar şaşırmış görünüyordu.</span></p>
			<p class="paragraf"><span class="CharOverride-13">Peri öteki öğrencileri şöyle bir süzdü; tedirgin gülümsemelerine, birbirlerine fazla sokulmadan kibar kibar oturuşlarına bakılırsa, gergin ve heyecanlı olan bir tek kendisi değildi. Bazı öğrenciler düşüncelerine dalıp gitmişken, kimileri de alçak sesle laflıyor ya da ders tanımını –kim bilir kaçıncı kez– okuyorlardı; bir oğlan başını </span><span class="CharOverride-13">bloknotunun üstüne koymuş, uyukluyordu. </span></p>
			<p class="paragraf"><span class="CharOverride-13">Peri cam kenarında bir sandalyeye çöktü. Dışarıdaki, yaprakları yakut ve altın rengi ışıltılar saçan koca meşe ağacına baktı. Tuvalete gidecek vakit olup olmadığını merak etti. Ama geri geldiğinde seminerin başlamış olmasından çekinerek yerinden kıpırdamadı. Sema bulutlanmıştı, henüz erken olduğu halde akşam çökmüş gibiydi. </span></p>
			<p class="paragraf"><span class="CharOverride-13">Tam saat başında kapı açıldı. Profesör Azur elinde bir yığın dosya, bir kutu boya kalemi ve bir kum saatiyle içeri girdi. Üzerinde, dirsekleri deri yamalı, lacivert, fitilli kadife bir ceket vardı. Tertemiz gömleğinin ütüsü kusursuzdu ama kravatı, sanki bağlamaya üşenmiş gibi gevşekti. Saçları karman çormandı. Ya güçlü rüzgâ</span><span class="CharOverride-13">ra karşı yürümüştü ya da gayriihtiyari parmaklarıyla saçlarını karıştırmak gibi bir huyu vardı.</span></p>
			<p class="paragraf"><span class="CharOverride-13">Her şeyi bir çırpıda masanın üstüne bıraktı. Kum saatini kürsünün üstüne koydu ve hemen çevirdi; kum taneleri, kutsal bir seyahate çıkan hacı kafilesi misali başladılar üst hazneden alttakine akmaya. Tahtanın önünde dikildi Profesör Azur. Uzun boylu, ince yapılıydı. Bir seslenişle sınıftaki uyuşuk havayı altüst etti.</span></p>
			<p class="paragraf"><span class="CharOverride-13">“Herkese merhaba! </span><span class="metin-italik" xml:lang="tr-TR">Şalom aleyhem!</span><span class="CharOverride-13"> Selamünaleyküm! Barış </span><span class="CharOverride-13">sizinle olsun! </span><span class="metin-italik" xml:lang="tr-TR">Namaste! Jai jinendra! Sat nam! Sat sri akaal!</span><span class="CharOverride-13"> Merak edenler için söyleyeyim, selamlarımı herhangi bir öncelik sırasıyla söylemedim.”</span></p>
			<p class="paragraf"><span class="CharOverride-13">“</span><span class="metin-italik" xml:lang="tr-TR">Aloha</span><span class="CharOverride-13">” dedi birisi yanıt kabilinden.</span></p>
			<p class="paragraf"><span class="CharOverride-13">Başkaları da sesini yükseltti. Selamlar ve kahkahalar birbirine karıştı.</span></p>
			<p class="paragraf"><span class="CharOverride-13">“Harika!” </span><span class="CharOverride-13">dedi Azur, ellerini ovuşturarak. “Gördüğüm kadarıyla hepinizde özgüven patlaması var.”</span></p>
			<p class="paragraf"><span class="CharOverride-13">Kemik gözlük çerçevesinin ardında ışıltılı gözleri, delice çağlayan bir deredeki çakıl taşlarını andırıyordu. Ses tonu, uzak ülkelerden geri dönmüş de maceralarını dostlarıyla paylaşan bir kâşifinki gibi, dalga dalga yükseliyordu. Bu seminere kaydolma cesaretini gösterdikleri için bütün öğrencileri kutladı. Sonuna kadar gitmeye azmedeceklerini umduğunu da söyledi. Konuşması o kadar rahat ve öyle hızlıydı ki ne zaman şaka yapıp, ne zaman ciddi olduğunu anlamak zordu. </span></p>
			<p class="paragraf"><span class="CharOverride-13">“Belki saymışsınızdır, sınıfta on bir kişisiniz – özellikle on bir, çünkü on, mükemmel bir rakam ve mükemmellik sıkıcı bir şey.” Hoşnutsuz bir ifadeyle etrafa bakındı. “Anlaşılan işimiz var. Ne o öyle, ısırılmaktan korkar gibi sağa sola yayılmışsınız. Evet, hanımlar, beyler, zahmet olmazsa, ayağa kalkar mısınız lütfen?”</span></p>
			<p class="paragraf"><span class="CharOverride-13">Şaşıran öğrenciler söyleneni yaptılar eğlenerek.</span></p>
			<p class="paragraf"><span class="CharOverride-13">“Ne kadar itaatkârsınız! Tanrı’nın gözündeki en yüksek erdemmiş, öyle diyorlar. Şimdi sandalyelerinizi bir çember oluşturacak şekilde dizmenizi istiyorum. Tanrı</span><span class="CharOverride-13"> hakkında konuşmak için en uygun geometrik şekil çemberdir zira.”</span></p>
			<p class="paragraf"><span class="CharOverride-13">Farklı konuların, farklı oturma şekilleri gerektirdiğini açıkladı Azur. Siyaset konuşmak için dağınık ve şekilsiz; sosyoloji için düzgün bir üçgen; uluslararası ilişkiler içinse dikdörtgen prizma. Ama Tanrı konuşulacaksa şayet, muhakkak çember içre olmalıydı. Herkesin merkeze eşit uzaklıkta olacağı biçimde. </span></p>
			<p class="paragraf"><span class="CharOverride-13">“Bundan sonra her hafta sınıfa girdiğimde sizi halka şeklinde bulmak istiyorum.”</span></p>
			<p class="paragraf"><span class="CharOverride-13">Bu iş birkaç dakikalarına mal oldu. Sandalyelerini ve ayaklarını sürterek yeniden yerleştiler. Nihayet oturduklarında, oluşturdukları şekil çemberden ziyade sıkılmış limonu andırıyordu, ama olsun. Her ne kadar tatmin olmasa da çabaları için teşekkür etti Profesör Azur. Derken, kendilerinden, bilhassa “genç insanlar için daha eğlenceli bir sürü şey varken” neden Tanrı’yla ilgilendiklerinden bahsetmelerini istedi. </span></p>
			<p class="paragraf"><span class="CharOverride-13">İlk konuşan Mona oldu. 11 Eylül trajedisinden sonra Batı’daki İslam algısından derin kaygı duyduğunu söyledi. Sözcüklerini tane tane seçerek, genç bir Müslüman kadın olmaktan gurur duyduğunu, dinini kalpten sevdiğini ve sahiplendiğini ama neredeyse her gün bir sürü önyargıyla uğraşmak zorunda kaldığını anlattı. “İslam’a dair hiçbir şey bilmeyen insanlar benim dinim, peygamberim, inancım hakkında kallavi laflar ediyor, negatif konuşuyorlar” dedi. “Başörtüm hakkında da” diye ekledi. Bu dersi almaya karar vermişti, çünkü Yaradan’ın doğası hakkında dürüst, önyargısız araştırmalara-tartışmalara katılmak istiyordu. Tanrı herkesi farklı</span><span class="CharOverride-13"> yaratmıştı. Bunca çeşitliliğin bir sebebi vardı. Sözlerini şöyle bitirdi: “Çeşitliliğe saygım var ama karşımdakinden de saygı beklerim.” </span></p>
			<p class="paragraf"><span class="CharOverride-13">Mona’nın yanındaki genç adam, sıra ona geldiğinde sırtını dikleştirdi. Adı Ed idi. Dinsiz bir aileden geldiği için Tanrı konusuna temkinli ve tarafsız yaklaştığını söyledi. Bilimle inancın bir araya gelebileceğine kaniydi ama dinin mantıkdışı yanlarının –ki pek çoktu</span><span class="CharOverride-13">– ayıklanması gerekliydi. “Babam Yahudi, annem Protestan ama dindar değiller” diye ekledi. “Sanırım, ben de Mona gibi, ama farklı bir açıdan, modern çağda kimlik ve inanç konusuyla ilgileniyorum. Gerçi dürüst olmak gerekirse, Tanrı hiçbir zaman derdim olmadı.” </span></p>
			<p class="paragraf"><span class="CharOverride-13">“O zaman neden buradasın?” </span><span class="CharOverride-13">diye sordu kaslı, çopur yüzlü, sarışın bir oğlan. Bir kurşunkalemi parmaklarının arasında hızla çevirdi. “Buradaki herkesin Tanrı’yla bir meselesi var sanıyordum.”</span></p>
			<p class="paragraf"><span class="CharOverride-13">Peri, Ed’in başını kaldırıp Profesör Azur’a baktığını, onun da Ed’e belli belirsiz bir baş işareti yaptığını fark etti. Aralarında sanki bir mesaj gitti geldi; Peri’nin çözemediği bir şifre.</span></p>
			<p class="paragraf"><span class="CharOverride-13">Azur sarışın çocuğa döndü. “Normalde öğrencilerin birbirlerinin fikirleri hakkında yorumda bulunmalarını bekler, hatta bunu teşvik ederim. Ama henüz çok erken. Yumurtadan çıkmaya çalışan civcivler gibiyiz. Başımızı bir uzatalım hele kabuğumuzdan dışarı. Sonra başlarız tartışmaya.”</span></p>
			<p class="paragraf"><span class="CharOverride-13">Bir sonraki öğrenci, Olivia, belirgin bir İspanyol aksanıyla konuşan alımlı bir kızdı. İri kahverengi gözleri, koyu, ipek gibi saçları </span><span class="CharOverride-13">vardı. Katolik bir ailede büyüdüğünü, her hafta ayine gidecek kadar dindar olduğunu söyledi. Oxford Katolik Topluluğu’nda güzel dostluklar kurmuştu. Bununla birlikte bakış açısını genişletmek istiyordu. “Bu dersi almak ilginç olur diye düşündüm. Alıştığım çevrenin dışına çıkmak, başkaları Tanrı’ya nasıl yaklaşıyor anlamak... O yüzden...” Cümlesini tamamlamadı, sonunu başkalarının getirmesini bekler gibi.</span></p>
			<p class="paragraf"><span class="CharOverride-13">“Sıra bende sanırım” diye atıldı sarışın çocuk; kalemi daha da hızlı </span><span class="CharOverride-13">çeviriyordu. “Adım Kevin. California’dan geliyorum, burslu.”</span></p>
			<p class="paragraf"><span class="CharOverride-13">Kevin dedi ki, zaten her konuda haklı olan Ernest Hemingway, kafası çalışan herkesin ateist olacağını söylediğinde haklıydı. Mesela kendisi ateşli bir ateistti. “Bu zırvaların hiçbirine inanmam, bu yüzden buradayım. Sizin Tanrı deyip durduğunuz şey üstüne yapıcı tartışmalara girmek istiyorum. Gerçi eminim herkesin tepesini attırırım.”</span></p>
			<p class="paragraf"><span class="CharOverride-13">Birileri öksürdü, ya tesadüfi ya tepkisel. </span></p>
			<p class="paragraf"><span class="CharOverride-13">Ondan sonra konuşan oğlan kendini şöyle tanıttı: “Herkese merhaba. Adım Avi. Oxford Şabat Topluluğu üyesiyim. Ayrıca, </span><span class="CharOverride-13">Yahudi Kütüphanesi’nde yarı-zamanlı gönüllü olarak çalışıyorum.”</span></p>
			<p class="paragraf"><span class="CharOverride-13">Avi dedi ki, insanlığı üçüncü dünya savaşına savurmaya yetecek kadar nefret ve husumet vardı şu an dünyada. Tarihin hayaleti dolanıyordu aramızda. Yahudi soykırımında ve İkiz Kuleler’in yıkılmasında görüldüğü gibi, insanoğlu akla hayale sığmayan kötülükler yapmaya kabildi. Dinler arasında gerçek bir diyalog yeşermeliydi. Tanrı korkusu, </span><span class="metin-italik" xml:lang="tr-TR">Homo Sapiens</span><span class="CharOverride-13">’in şiddet eğilimine karşı </span><span class="CharOverride-13">en güçlü caydırıcıydı. Modern çağda Tanrı’ya her zamankinden çok ihtiyaç vardı. </span></p>
			<p class="paragraf"><span class="CharOverride-13">Avi bir şeyler daha söylemeye hevesli görünüyordu ama yanındaki enerjik, sabırsız Hintli kız sözünü kesti. Adı Sujatha’ydı. Doğu felsefesiyle Batılı muadili arasındaki farklardan bahsetti: “Bütün semavi dinler aynı bölgeden geliyor. Aynı kökten. Kavga edip duruyorlar ama dışarıdan bakınca aslında o kadar birbirlerine benziyorlar ki.” </span></p>
			<p class="paragraf"><span class="CharOverride-13">Sujatha Hint felsefesinden hareketle bir slogan benimsemişti: </span><span class="CharOverride-13">“Kendini nasıl gördüğün, bir müddet sonra hakikatin olur.” Kimseyi kırmak istemiyordu ama semavi dinlerdeki Tanrı fikrini haşin, yargılayıcı, mesafeli, uzak buluyordu. “Ben, ‘Her şey Tanrı’dır’ diyorum. Halbuki siz, ‘Her şey Tanrı’nındır’ diyorsunuz. O küçük iyelik eki büyük fark yaratıyor.” Sujatha bu felsefi farklılıklar üzerine kıyasıya tartışmayı dört gözle beklediğini ifade ederek sözlerini bitirdi. </span></p>
			<p class="paragraf"><span class="CharOverride-13">Söz alan her öğrenciyle birlikte, Peri sandalyesinde biraz daha aşağı kaydı, paniklemeye başladı. Keşke görünmez olup buradan sıvışabilseydi. Profesör Azur’un öğrencilerini akademik liyakatlerine göre değil, kişisel hikâyelerine göre seçtiğinden kuşkulanıyordu. Belli ki her öğrenci tek tek seçilmişti. Sanki profesör sınıfta hem çeşitlilik hem çatışma olsun istiyordu. Zira bu kadar farklı </span><span class="CharOverride-13">kökenden gelen insanın uzlaşması zor, hatta neredeyse imkânsızdı. Belki de Azur’un istediği buydu: çelişki! Belki de onlara laboratuvarında koşuşturan fareler gibi muamele ediyordu. Onlar fark etmeden, deney yapıyordu öğrencilerin üstünde. Eğer öyleyse, neyi deniyor olabilirdi ki? Yeni bir Tanrı algısını mı?</span></p>
			<p class="paragraf"><span class="CharOverride-13">Peri’nin canını sıkan başka bir şey daha vardı. Şayet etrafındaki herkes minyatür bir Babil Kulesi oluşturmak için özellikle seçilmişse, peki kendisi niye kabul edilmişti bu seminere? Profesör Azur ne biliyor olabilirdi ki Peri hakkında? Neden onu deneyine dahil etmişti? Dr. Raymond’ın sözleri zihninde yankılandı: </span><span class="metin-italik" xml:lang="tr-TR">Azur tuhaf adamdır. Derslere yaklaşımı alışılmışın dışındadır. Herkese iyi gelmeyebilir. Öğrencileri ikiye bölen bir ders bu. Bazılarının hoşuna giderken, bazılarını mutsuz edebiliyor.</span></p>
			<p class="paragraf"><span class="CharOverride-13">“Selam, ben Kimber”</span><span class="CharOverride-13"> dedi kıvırcık saçlı bir kız; ne zaman başını oynatsa bukleleri aşağı yukarı hopluyordu. “Niye bu dersi aldım? İki cevabım var: bir uzun, biri kısa.”</span></p>
			<p class="paragraf"><span class="CharOverride-13">“Uzundan başla” dedi Profesör Azur.</span></p>
			<p class="paragraf"><span class="CharOverride-13">Kimber dedi ki, babası Mormon Kilisesi’nde rahipti. Tüm ailesi, arkadaşları, akrabaları Mormon</span><span class="CharOverride-13">’du. Hayatına anlam veren yegâne etken Tanrı’ydı. O’nu daha iyi anlamak istediği için bu dersle ilgilenmişti. Günümüz gençlerinin yalnızca aşk meşkle, para pul, kariyerle ilgilenmesini son derece yanlış buluyordu. Hayatta bundan fazlasının olması gerektiğine inanıyordu. “Her birimiz bu dünyaya belli bir görev için gönderildik. Ben kendiminkini arıyorum.”</span></p>
			<p class="paragraf"><span class="CharOverride-13">“Peki kısa yanıt neydi?” diye sordu Azur.</span></p>
			<p class="paragraf"><span class="CharOverride-13">Kimber kıkırdadı. “Bir arkadaşımla iddiaya girdim. Sizin bu üniversitedeki notu en kıt ve en zor beğenen hoca olduğunuzu söyledi. Benim notlarım her zaman süper. Anaokulundan beri. Bu nedenle bunu bir meydan okuma kabul ettim.”</span></p>
			<p class="paragraf"><span class="CharOverride-13">Dingin bir gülümseme geçti profesörün çehresinden. “Hakikat o kadar az bulunur bir cevherdir ki... Söylemesi bir zevktir.”</span></p>
			<p class="paragraf"><span class="CharOverride-13">Oturduğu yerde Peri dizeyi hatırladı. Kendi kendine mırıldandı: “Emily Dickinson.”</span></p>
			<p class="paragraf"><span class="CharOverride-13">“Devam edelim. Sıradaki!” diye seslendi Azur sınıfa.</span></p>
			<p class="paragraf"><span class="CharOverride-13">Bir sonraki öğrencinin ismi Adam idi. Yuvarlak burun, gamzeli çene ve sanki sürekli bir şeylere hayret ediyormuş izlenimi veren kalkık kaşlar. “Tanrı demek, sevgi demektir” dedi. “</span><span class="CharOverride-13"> </span><span class="CharOverride-13">‘Yaşa, sev, öğren.’ Bu evrensel ilkeye inanıyorum.” Anı yaşamak gerektiğinden, yoga ve meditasyon tekniklerinden söz etti. </span></p>
			<p class="paragraf"><span class="CharOverride-13">“Sıra bende mi? Adım Elizabeth” dedi yan taraftaki kız öğrenci. “Doğma büyüme buralıyım, evden fazla uzaklaştığım söylenemez. Benim Tanrı’yla bir alıp veremediğim yok ama Tanrı’nın erkek olarak algılanmasını sorguluyorum.”</span></p>
			<p class="paragraf"><span class="CharOverride-13">Elizabeth dedi ki, insanlar doğayla ve ana tanrıça kültüyle bağlarını yitirmişti. Tarih boyunca dişilik hep bastırılmıştı. Bunun bedeli savaşlarla, dökülen kanlarla ve artan şiddetle ödenmişti. Kadim dinlere, Şamanizm’e, Tibet Budizmi’ne meraklı olduğunu söyledi. “Doğa anayla yeniden bağ kurmamız gerek.”</span><span class="CharOverride-13"> Küresel ısınmadan, çevre kirliliğinden bahsetti. Bundan böyle Tanrı’yı erkek olarak düşünmeyi bırakıp, O’ndan dişil bir enerji olarak söz edilmesi gerektiği konusunda ısrarcıydı.</span></p>
			<p class="paragraf"><span class="CharOverride-13">Böylece konuşmayan sadece iki öğrenci kalmıştı: Peri ile yanındaki oğlan. Peri eliyle berikine işaret etti önce o konuşsun diye ama o oralı olmadı. </span></p>
			<p class="paragraf"><span class="CharOverride-13">“Pekâlâ, adım Peri...”</span></p>
			<p class="paragraf"><span class="CharOverride-13">“Ve o alıntı da Emily Dickinson’dandı, aferin bildin”</span><span class="CharOverride-13"> diye araya girdi Azur.</span></p>
			<p class="paragraf"><span class="CharOverride-13">Peri yanaklarının kızardığının farkındaydı. Profesörün onu kendi kendine mırıldanırken duymuş olabileceği aklından geçmemişti. “İstanbul’dan geliyorum...” Ne söyleyeceğini unutup kekeledi; diğerleri gibi önemli felsefi şeyler söyleyeceğine doğduğu şehirden bahsettiği için kendini aptal gibi hissetti. “Şey... ben... neden burada olduğumdan emin değilim.”</span></p>
			<p class="paragraf"><span class="CharOverride-13">“Bırak o zaman” dedi Kevin. “Böylece, on kişi oluruz. Mükemmel sayı!”</span></p>
			<p class="paragraf"><span class="CharOverride-13">Bir kahkaha dalgası yayıldı. Peri bakışlarını</span><span class="CharOverride-13"> yere indirdi. Bütün bu öğrenciler ilk bakışta çok farklı görünseler de işte hepsi sular seller gibi konuşmuştu. Halbuki o bu kadar basit bir işte bile tökezliyor, içine kapanıyordu. Devam etmedi. Sustu. </span></p>
			<p class="paragraf"><span class="CharOverride-13">En son konuşan, Bruno adında bir oğlandı. Marksist olmadığını belirtti. Ama dinin toplumların afyonu olduğu hususunda Marx’a sonuna kadar hak veriyordu. Vaktiyle Enver Hoca’nın dinle ilgili görüşlerini okuyup hayran kalmıştı. Aynı fikirdeydi.</span></p>
			<p class="paragraf"><span class="CharOverride-13">“Delikanlı” dedi Azur, “başkalarından, özellikle kelimelere meftun olan filozoflardan ve şairlerden alıntı yaparken dikkat etmeliyiz. Marx’ın söylediği şuydu: </span><span class="metin-italik" xml:lang="tr-TR">Din, mazlumun iç çekişi, kalpsiz bir dünyanın kalbi ve ruhsuz koşulların ruhudur. Din halkın afyonudur.</span><span class="CharOverride-13">”</span></p>
			<p class="paragraf"><span class="CharOverride-13">“Evet, evet. Aynı şey işte” diye yapıştırdı Bruno hemen; sözünün kesilmiş olmasından hiç hoşlanmamıştı. Sonra pat diye Mona’ya döndü. Yumruk yemeye hazırlanıyormuş gibi çenesini ileri uzattı. Söyleyeceklerinin bazılarının hoşuna gitmeyebileceğini ama her zaman dobra dobra konuştuğunu iddia etti. İslam’la bir derdi olduğunu söyledi. “Aslında bütün tektanrılı dinlerle derdim var ama Hıristiyanlık ve Yahudilik reform gördü, İslam reform görmedi” dedi. </span></p>
			<p class="paragraf"><span class="CharOverride-13">Bruno, İslam’ın kadınlara karşı tutumunun kabul edilebilir olmadığını; şayet kendisi kadın ve Müslüman olarak doğmuş olsaydı bedbaht olacağını belirtti. “Herhalde terk ederdim.” Bruno’ya göre değiştirilmediği takdirde İslam günümüz dünyasına uygun değildi, ama hem kutsal kitap hem de hadisler mutlak görüldüğü için bu koşullar altında değişim beklemek imk</span><span class="CharOverride-13">ânsızdı. “Değişim yasaksa o zaman bu dini nasıl düzelteceğiz?”</span></p>
			<p class="paragraf"><span class="CharOverride-13">Mona, Bruno’ya buz gibi bir bakış attı. Derhal çocuğun ağzının payını verdi: “Pardon ama kim sana benim dinimi düzeltmeye kalkma hakkını veriyor? Nereden çıkardın Müslüman kadınların senin gibiler tarafından kurtarılmaya ihtiyaçları olduğunu?”</span></p>
			<p class="paragraf"><span class="CharOverride-13">“Aman aman kavga etmeyin... Tamam harika; müthiş bir başlangıç!” diyerek araya girdi Azur. “Fikirlerinizi belagatle ifade ettiğiniz için hepinize teşekkür ederim. Fakat unutmayın, konumuz din değil. Konumuz Tanrı felsefesi.”</span></p>
			<p class="paragraf"><span class="CharOverride-13">Öğrencilerin oluşturduğu halkanın içinde bir çember çizerek yürüdü profesör. Hareketleri kendinden emin, konuşması</span><span class="CharOverride-13"> hararetliydi. “Burada İslamiyet, Hıristiyanlık, Yahudilik ya da Hinduizm üstüne fikir teatisinde bulunmak için toplanmadık. Bu geleneklere zaman zaman değinebiliriz ama asıl meramımız Tanrı felsefesinin nasıl geliştiğini anlamak. Şahsi inançlarınızın araya girmesine izin veremezsiniz. Kızdığınızı, sinirlendiğinizi fark ederseniz, lütfen Bertrand Russell’ın şu sözünü hatırlayın: </span><span class="metin-italik" xml:lang="tr-TR">İnsan bir konuda ne kadar az bilgili olursa o kadar çok duygusal olur.</span><span class="CharOverride-13">” </span></p>
			<p class="paragraf"><span class="CharOverride-13">Semada büyükçe bir bulut, cılız güneşi perdeledi. Odadaki ışık bir anda soluverdi. Azur’un gözleri o loşlukta ışıldadı. “Anlaşıldı mı?”</span></p>
			<p class="paragraf"><span class="CharOverride-13">“Evet” diye yanıtladı öğrenciler hep bir ağızdan.</span></p>
			<p class="paragraf"><span class="CharOverride-13">Ama birkaç saniye sonra alçacıktan bir ses duyuldu: “Eh... hayır.”</span></p>
			<p class="paragraf"><span class="CharOverride-13">Peri’ydi bu. Azur durdu. “Ne dedin?”</span></p>
			<p class="paragraf"><span class="CharOverride-13">“Affedersiniz... yalnızca... yani... duyguları dikkate almanın yanlış bir şey olmadığını düşünüyorum.” Konuşurken ellerini fazla hareket ettiriyordu, kelimelere güvenmeyen tüm insanlar gibi. “Aslında akıldan ziyade duygularımızla hareket ederiz. Öyle değil mi? Neden doğamızı hor görüyoruz? Duyguları neden küçümsüyoruz?”</span><span class="CharOverride-13"> Profesörün ona kızmasından endişe ederek başını kaldırdı.</span></p>
			<p class="paragraf"><span class="CharOverride-13">Halbuki Azur’un yüzünde sevecen bir ifade vardı. “Aferin, İstanbullu kız, meydan okumaya devam et.”</span></p>
			<p class="paragraf"><span class="CharOverride-13">Profesör dedi ki, üniversite dediğin ortam, öğrenmek, düşünmek, gelişmek ve anlamak için kurulmuştu. Eğer Oxford’da geçirecekleri yılların sonunda, hâlâ üniversiteye başladıkları ilk günkü fikirlere sahiplerse, yani durağan ve aynı kalmışlarsa, ne demeye okuyorlardı buralarda? Hem kendi zamanlarını, hem ailelerinin parasını</span><span class="CharOverride-13"> boşuna harcamış olurlardı. Kalkıp eve dönseler daha iyiydi. “Değişmeye hazır olun. Sadece taşlar, kayalar değişmez bu âlemde – tabii aslında onlar bile değişir.”</span></p>
			<p class="paragraf"><span class="CharOverride-13">Azur dedi ki, işte burada, dünyanın en eski üniversitesindeydiler. Oxford yüzyıllar boyunca sadece akademik çalışmaların ve bilimsel araştırmaların değil, aynı zamanda teolojik tartışmaların ve dini anlaşmazlıkların da kalbi olagelmişti. Tanrı felsefesine merak duymak illa da “dindar” olmak demek değildi. Bu konuyla hiç </span><span class="CharOverride-13">ilgilenmeyen bir sürü dindar olabileceği gibi, ilgilenen nice “liberal”, “laik”, “agnostik” insan vardı. Kimse kimseyi kategorilere sokmaya çalışmamalıydı. </span></p>
			<p class="paragraf"><span class="CharOverride-13">Azur dedi ki, herkes duymaya alıştığı şeyleri tekrar ediyordu aslında. Ateist öğrenci ateizm perspektifinden, Mormon öğrenci Mormon kültüründen, Hintli öğrenci Hint felsefesinden, Müslüman öğrenci İslami açıdan vs. bakıyordu doğal olarak. Ama bunca farklı ses bir araya geldiğinde acaba ortak bir dil yakalanabilir miydi? Tanrı felsefesi bütün farklılıkları </span><span class="CharOverride-13">kucaklayan bir şemsiye olabilir miydi? </span></p>
			<p class="paragraf"><span class="CharOverride-13">“Şanslısınız! Tanrı konusunu konuşmak için doğru yerdesiniz!”</span></p>
			<p class="paragraf"><span class="CharOverride-13">Böylece başladı ilk ders. Konuştukça tüm havası değişti profesörün. O ana dek sakin ve oturmuş görünen yüz hatları belirgin şekilde hareketlendi. Ses tonu dikkatli ve ölçülü değildi artık, ateşliydi, tutkuluydu. Nasıl da kendinden emindi. Bu haliyle İstanbul’daki sokak kedilerini hatırlatıyordu Peri’ye – insanlardan uzak duran, boynu bükük, ürkek pisileri değil de, hani şu en yüksek duvarlarda caka satarak gezinen, mahalleyi kendi krallığıymış</span><span class="CharOverride-13"> gibi teftiş eden, başına buyruk kedileri. </span></p>
			<p class="paragraf"><span class="CharOverride-13">“Pekâlâ, şimdi size bir soru. Şayet Bronz Çağı’na sizi ışınlamış olsaydım, o günkü insanlara Tanrı’yı nasıl tanımlardınız?”</span></p>
			<p class="paragraf"><span class="CharOverride-13">“Merhametlidir” dedi Mona.</span><span class="CharOverride-13"> “Rahman ve rahimdir.”</span></p>
			<p class="paragraf"><span class="CharOverride-13">“Kendi kendine yeter” diye ekledi Avi. “Kimseye muhtaç değildir.”</span></p>
			<p class="paragraf"><span class="CharOverride-13">“Erkek değildir ama erkek gibi tasvir edilir” dedi Elizabeth.</span></p>
			<p class="paragraf"><span class="CharOverride-13">“Ne erkektir, ne kadın” dedi Kevin. “Yahu zaten bunların hepsi safsata.”</span></p>
			<p class="paragraf"><span class="CharOverride-13">Profesör Azur eliyle işaret etti.</span><span class="CharOverride-13"> “Hepiniz çaktınız.”</span></p>
			<p class="paragraf"><span class="CharOverride-13">“Nedenmiş?” diye itiraz etti Bruno.</span></p>
			<p class="paragraf"><span class="CharOverride-13">“Çünkü Bronz Çağı’ndaki kıllı atalarınızla aynı dili konuşmuyorsunuz. Tanrı’yı nasıl anlatırsınız bugünkü Tanrı</span><span class="CharOverride-13"> mefhumunu hiç duymamış insanlara?” Bir tomar kâğıt ile boya kalemlerini çıkardı. Herkese dağıttı. “Kelimeleri unutun. İmgelerle açıklayın!”</span></p>
			<p class="paragraf"><span class="CharOverride-13">“Ne?” diye tepki gösterdi Bruno. “Resim mi yapalım yani? Çocuk muyuz yahu?”</span></p>
			<p class="paragraf"><span class="CharOverride-13">“Keşke olsaydınız” dedi Azur. “Daha engin bir hayal gücünüz olurdu.”</span></p>
			<p class="paragraf"><span class="CharOverride-13">Mona elini kaldırdı. “Hocam, İslam putları yasaklar. Tanrı’nın resmini yapmayız biz. Yaradan’ın algı sınırlarının ötesinde olduğuna inanırız.”</span></p>
			<p class="paragraf"><span class="CharOverride-13">“Pekâlâ. Sen de, tam da şu söylediklerini çiz.”</span></p>
			<p class="paragraf"><span class="CharOverride-13">Takip eden on dakika boyunca</span><span class="CharOverride-13"> öğrenciler kaynaşıp durdular, iç geçirip homurdandılar ama sonunda birtakım çizimler çıkmaya başladı ortaya. Kimisi evrenin resmini yapmıştı: yıldızlar, galaksiler, meteorlar. Kimisi bir şimşekle delinmiş bir öbek bulut. Onun üstündeydi Tanrı. Kimisi kollarını iki yana açmış İsa Peygamber resmi çizmişti. Kimisi güneşin altında altın gibi parlayan kubbeleriyle bir cami. Ya da fil başlı Hint tanrısı Ganeşa. Dolgun memeli bir tanrıça. Kimisi karanlıkta bir mum olarak resmetmişti. Herkes kendine göre görselleştirmişti Tanrı’yı. Peri’yse, kısa bir tereddütten sonra önce bir nokta çizdi, ardından bunu bir soru işaretine dönüştürdü. </span></p>
			<p class="paragraf"><span class="CharOverride-13">“Süreniz doldu”</span><span class="CharOverride-13"> dedi Profesör Azur. Yeni kâğıtlar dağıttı. “Tanrı’nın ne olduğunu çizdiğinize göre, şimdi de ne olmadığını çizin bakalım.”</span></p>
			<p class="paragraf"><span class="CharOverride-13">“Nasıl yani?”</span></p>
			<p class="paragraf"><span class="CharOverride-13">Azur kaşlarını kaldırdı. “Tepki göstermeyi bırak da işine bak Bruno.”</span></p>
			<p class="paragraf"><span class="CharOverride-13">Ne çizebilirlerdi ki? Kimisi sarı yılan gözleriyle bir iblis resmetti. Ya da demirden bir korku maskesi. Kanlı bir bıçak. Yangın. Yıkım. Cehennemden bir sahne... Tuhaftır, Tanrı’nın ne olmadığını tahayyül etmek, ne olduğunu tahayyül etmekten daha zordu. Sadece Elizabeth’e kolay gelmişti bu iş. Bir erkek</span><span class="CharOverride-13"> çizdi.</span></p>
			<p class="paragraf"><span class="CharOverride-13">“Gösterdiğiniz işbirliği için teşekkür ederim” dedi Profesör Azur. “Şimdi iki çizimi kaldırıp yan yana tutabilir misiniz? Herkese gösterin.”</span></p>
			<p class="paragraf"><span class="CharOverride-13">Söyleneni yaptılar. Yan gözle birbirlerinin ne yaptığını incelediler. </span></p>
			<p class="paragraf"><span class="CharOverride-13">“Şimdi çizimleri kendinize çevirin. Tamam mı? Harika! Tarih boyunca düzinelerce filozof, düşünür ve mistik tarafından ortaya atılmış bir soruyu size soruyorum: Bu iki resim arasındaki ilişki nedir?”</span></p>
			<p class="paragraf"><span class="CharOverride-13">“Ha?” Bu sefer sadece Bruno değildi itiraz eden.</span></p>
			<p class="paragraf"><span class="CharOverride-13">“İlk çizim Tanrı’nın ne olduğu üzerineydi. İkinci çizim ise Tanrı’nın ne olmadığı</span><span class="CharOverride-13"> üzerine. Soruyorum, birinci çizim ikinci çizimi kapsıyor mu, dışlıyor mu? Mesela, şayet Tanrı her şeye kadirse, bu O’nun zayıflığı da kapsadığı anlamına mı gelir? Tanrı mutlak iyi ise, kötülük O’na dahil olmayan dışsal bir güç müdür? İki resim çizdiniz. Bir kompozisyon yazın. Cesur, cüretkâr, dürüst olun. Okumalarla destekleyin.”</span></p>
			<p class="paragraf"><span class="CharOverride-13">Kimse tek kelime etmedi. Çizimleri yaparken işi hafife almışlardı. İki resmin ilişkisi hakkında kompozisyon yazmalarının isteneceğini bilseler ağırdan alır, daha çok düşünürlerdi. Ama iş başa düşmüştü. Basit bir sorudan karmaşık bir ödev çıkmıştı. </span></p>
			<p class="paragraf"><span class="CharOverride-13">“Dönüp eski zaman filozoflarına bakın. Lütfen bugünün tartışmalarından uzak durun. Yoksa gene kavga edersiniz. Kendi zihninizden uzak durun.”</span></p>
			<p class="paragraf"><span class="CharOverride-13">“Kendi zihnimizden uzak mı duralım?” diye tekrarladı Kevin.</span></p>
			<p class="paragraf"><span class="CharOverride-13">“O halde gelecek hafta için ödeviniz bu. Elinizden geleni yapın, okuyun, araştırın. Bakalım tarih boyunca filozoflar, bilim ve din insanları bu soruyu nasıl cevaplamış. Şaşırtın beni! Ama sizi uyarıyorum, beni etkilemek kolay değildir!” Böyle buyurdu Azur. Dosyalarını, kalemlerini ve son kum tanesi de alttaki hazneye kayan kum saatini topladı. Çıkıp gitti.</span></p>
		</div>
	</body>
</html>