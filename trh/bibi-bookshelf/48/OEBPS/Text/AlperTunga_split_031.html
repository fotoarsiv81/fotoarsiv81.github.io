<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_30">TANRI YAZGISI</h1>

  <p class="normal">O gün bir av süreğindeydiler. Yanına iki yüz kadar adamını almış, onları beş gruba ayırmıştı Alp Er Tunga. Yanında Belek vardı. Uzun süre iz sürüp, uçandan kaçandan yeterince avladılar</p>

  <p class="normal">Ormanın içinde yol alırken aniden karşılarına büyük bir geyik çıktı. Öylesine iri, öylesine heybetli öylesine güzel bir görünüşü vardı ki... Gök Tanrı dininin gereği, böyle ulu geyiklere saygı duyardı Sakalar. Kimse yayına ok sürmeden izledi bu görkemli güzelliği. Geyik, sanki kendisine duyulan saygının farkındaymışçasına umursamaz hareket ediyordu. Ağır, ağır yönünü ormanın derinliklerine çevirip yürümeye başladı. İlahi bir çağrı vardı hareketlerinde. Alp Er Tunga yerinde duramadı. Adamlarına;</p>

  <p class="normal">“Siz burada kalın ve beni bekleyin!” diyerek, Akay’ı geyiğin peşine sürdü. Sürücüsünün heyecanını fark etmişti Akay. Öylesine ağır ve sessiz basıyordu ki toprağa, çimenleri, yaprakları, çiçekleri çiğnemek istemiyor gibiydi. Ağaçlar sıklaştıkça hareketleri daha da yavaşlıyordu. Geyik arada bir durup başını geriye çeviriyor ve kendisini takip eden yiğide bakıyordu. Korkusuz, davetkâr bir bakıştı bu. Sanki ardındaki yiğidin kendisini takip edip etmediğinden emin olmak istiyordu.</p>

  <p class="normal">Belek yiğit, yoldaşını, Şadını burada da yalnız bırakmamış, verilen emre rağmen; hemen Alp Er Tunga’nın ardından sürmüştü atını. Yoldaşlık töresi bunu gerektiriyordu ve yoldaşın Şad emrini sadece bu hallerde çiğnemeye hakkı vardı. Garip bir takip sürüyordu ormanın derinliklerinde. Önde geyik gidiyor, ardından Alp Er Tunga onu takip ediyordu. Onu da Belek izliyordu</p>

  <p class="normal">Ne kadar gittiler hiç biri bilemedi. Geyik önce durdu ve geriye baktı. Sanki gülümsedi gibi geldi Alp Er Tunga’ya. Saçma sapan bu düşünceden kurtulmak için gözlerini kapayıp ovuşturdu ve sonra yeniden geyiğe baktı. Ama o ne? Geyik ortadan kaybolmuştu. Tekrar, tekrar kolaçan etti çevreyi, koskoca boynuzlu geyik yoktu ortalıkta. Hızla sürdü atını Alp Er Tunga. Geyiğin kaybolduğu yere geldiğinde şaşkınlığı artmıştı.</p>

  <p class="normal">Bir çağlayan çıktı karşısına. Çok yükseklerden akan sular düştükleri yerde patlamalar yaparak dağılıyordu. Küçük bir göl oluşmuştu çağlayanın önünde. Çevresi ender görülür çiçeklerle, suya eğilmiş su bitkileri ile süslenmişti. Gölden sonra akmaya devam eden bir ırmak suları ileriye doğru hızla götürüyordu</p>

  <p class="normal">Önce gölden su içen bir at gördü, sonra da atın yanı başında duran bir gölge fark etti. Uzun boyluca biri atının dizginlerini salmış onun yanında dikiliyordu. Uzaktan, ağaçların gölgelerinden, kim olduğunu seçemediği bu kişiye seslendi Alp Er Tunga</p>

  <p class="normal">“Hey! Sen kimsin? Buralarda bir geyik gördün mü?”</p>

  <p class="normal">Kendisine seslenen bu sesi duyunca irkildi kişi. İkilemeden atını sudan çekti ve hızla üstüne atladı, ormana doğru sürdü. Uzaktan seçemediği bu yiğidin ata binmedeki ustalığına hayran kaldı Alp Er Tunga; ama onun kaçıp gitmesine de bir anlam veremedi. Geyiğin peşini bırakmaya hiç niyeti yoktu; bu kişinin yaptığı densizliğe de karşılık vermeliydi. Hemen peşine atını sürdü. O sırada çağlayanın içine sığınmış geyiğin bu kovalamacayı izlediğinin kimse farkında değildi. Belek de, Şadının peşi sıra bu koşuya katıldı</p>

  <p class="normal">Şimdi ormanın içinde garip bir yarış sürüyordu. Önde, yolları gayet iyi bildiği anlaşılan atlı, korkusuzca ve pervasızca sürüyordu atını. Ardından Alp Er Tunga bilmediği bir yere doğru Akay’ı zorluyordu. Belek ise bu iki kişiyi takip etmeye çabalıyordu. Sonunda ormandan çıktılar. Alp Er Tunga gördü ki Merv şehrinin biraz uzağında bir alana varmışlar. Buraya nasıl, hangi yoldan geldiğini anlayamamıştı. Artık atlıyı yakalaması kolaydı. Akay sahibinin “ileri” emrini alır almaz fırladı. Kale dışında yeni oluşan mahallelerin bulunduğu yere gelmişlerdi. Bu sırada bildik bir yere geldiği belli olan atlının seslenerek yardım istediği duyuldu.</p>

  <p class="normal">“Babaaa yetişin bu uğrudan beni kurtarın.”</p>

  <p class="normal">Duyduğu sesle irkildi Alp Er Tunga. Bu bir kadın sesiydi ve demek ki peşinden gittiği ve er sandığı kişi bir kadındı. Ne yapacağını bilemedi. Bu utanç ona ömrü boyunca yeterdi. Nasıl olmuşta onun bir kadın olduğunu anlamamıştı ve nasıl olmuştu da yiğitler yiğidi Alp Er Tunga at koşusunda bir kadını yakalayamamıştı. Kadını gözden kaybetmesi mümkün değildi artık. Bir eve yaklaşan ve atından hızla atlayan kadın, sesine dışarı çıkarak silahlanan ve gelen uğruyu karşılamaya hazırlanan erkeklerin ardına geçmişti</p>

  <p class="normal">Atını yavaşlattı Alp Er Tunga. Bu arada düşünmeye ve bir çözüm yolu bulmaya çabalıyordu. O sırada bir ses imdadına yetişti.</p>

  <p class="normal">“Yettim Şad’ım”</p>

  <p class="normal">Bu bağırtı Alp Er Tunga’yı rahatlatırken ellerinde kılıçla kızlarına saldıran uğruyu engellemeye hazırlanan kalabalığı da şaşırtmıştı. Bağıran kişi ‘Şad’ım’ diyordu ve buralarda bir tek şad bulunuyordu. Eller kılıçlardan uzaklaştı</p>

  <p class="normal">Alp Er Tunga’nın yanına gelen Belek ise yalın kılıçtı ve</p>

  <p class="normal">“Bağışla Şad’ım, seni takip etmeden yapamazdım” dedi.</p>

  <p class="normal">Emrinin dinlememesi Alp Er Tunga’yı bu kadar mutlu edemezdi. Şükranla Belek’e baktı.</p>

  <p class="normal">“Ben bunu er sanıyordum meğerse kadınmış” diyebildi. Şaşırma sırası Belek’teydi.</p>

  <p class="normal">“Kadın mı?” Kalabalığa yaklaşan iki yiğit; erkeklerin arkasına saklanan kadını görmeye çalışıyorlardı. Başında kaşlarına kadar inen şapkası ile yüzünü gizleyen kızı göremediler</p>

  <p class="normal">Belek atını ileri sürdü ve gittikçe sayısı artan kalabalığa seslendi.</p>

  <p class="normal">“Bilinsin ki bu yiğit Peşenk Han oğlu Alp Er Tunga’dır. Saygıda kusur edilmesin”</p>

  <p class="normal">Bu adı duyup da saygısızlık etmek mümkün müydü?</p>

  <p class="normal">Gökten taş yağmıştı sanki. Büyük bir fırtına kopmuş ve ortalık yeni durulmuştu. Şaşıran ve sararan yüzler bir cevap arıyor, gözler ne yapacağını bilmez şekilde karşılaşıp duruyordu. Alp Er Tunga’nın gözü ise hala önünden kaçıp akrabalarının arkasına sığınan kadındaydı. Duydukları karşısında şaşıran kız bir an başını kaldırıp Alp Er Tunga’ya baktı.</p>

  <p class="ortayazi">* * *</p>

  <p class="normal">Neyin ne zaman olacağı bilinmez. Yiğidin ne zaman vurulacağı da…</p>

  <p class="ortayazi">* * *</p>

  <p class="normal">Alp Er Tunga sadece bir çift yeşil göz gördü. İnsanı hayata bağlayan, sonra hayattan koparan yeşil ışıklar doldu içine. Bir yanıklık hissetti yüreğinde. Çarpıntısı tuttu. Nefesi kesildi. Başı döndü. Sarardı. Az kaldı atından aşağı yuvarlanacaktı. Sahibindeki değişimi fark eden Akay huysuzlandı ve kişnedi. Bu kişneme biraz kendine getirdi Alp Er Tunga’yı. Tekrar baktı; ama yeşilliği bir daha göremedi. İyi ki de göremedi yoksa bu sefer mutlaka yere düşerdi. Genç yüreğinin ateşini bastırmaya yetmezdi gücü. O sırada kalabalıktan bir genç koşarak Akay’ın dizginlerini tuttu.</p>

  <p class="normal">“Hoş geldin Şad” dedi.</p>

  <p class="normal">Olanları izleyen kalabalığın harekete geçmesi için bu yetmişti. Kalabalığın başındaki ihtiyar da koşup geldi. Alp Er Tunga ne yapacağını bilemez halde eli hala kılıcının kabzasında bekleyen Belek’e baktı. Belek gözleriyle ona inmesi gerektiğini fark ettirdi. Atından aşağıya yavaşça indi Alp Er Tunga. Önünde diz vurup selam veren kalabalığı selamladı ve kalkmalarını işaret etti. Yanına ilk gelen koca yavaşça konuşmaya başladı.</p>

  <p class="normal">“Bağışla yiğidim, benim deli kızım ne suç işledi, sana karşı ne saygısızlık yaptı da onu böyle kovalarsın?”</p>

  <p class="normal">Alp Er Tunga kendine gelmeye üzerindeki şaşkınlığı atmaya çabalıyordu. Cevap vermek için ağzını açtığı sırada gözü yeşil gözlerle karşılaşınca yine sustu. Halk onun bu suskunluğunu kızgınlığına verirken, yoldaşının halini anlayan Belek yiğit dikkatleri üzerine çekmek istercesine kılıcıyla oynadı ve yine abartılı hareketlerle atından aşağıya atlayıp Alp Er Tunga’nın önüne geçti</p>

  <p class="normal">“İzin verir misin Şad’ım” diyerek ondan konuşma izni istedi</p>

  <p class="normal">Alp Er Tunga başıyla işaret etti.</p>

  <p class="normal">Bunun üzerine Belek konuşmaya başladı.</p>

  <p class="normal">“Sizi sıkıntıya soktuk, kusura bakmayın. Biz Şadımla ormanda ava çıkmıştık ve bir geyiğin izini sürüyorduk. Bundan sonra olanları anlatmak için kızını da buraya çağırır mısın?”</p>

  <p class="normal">Yaşlı koca geriye dönerek kızına seslendi “Aybirgen!”</p>

  <p class="normal">Kızın adını duyunca irkildi Alp Er Tunga. Hafızasına kazıdı bu ismi. Yeni bir dünyanın eşiğindeydi sanki ve bu dünyada Aybirgen diye biri vardı artık</p>

  <p class="normal">Dik dik yürüyerek ortaya çıktı kız. Babasına yaklaşıp yanında durdu. Uzunca, fidan boyluydu. Aynı erkek gibi giyinmişti ve saçları hiç gözükmüyordu. Mutlaka şapkasının içine toplamıştı onları ki genel de ata binen kızlar saçlarını böyle toplarlardı</p>

  <p class="normal">Aralarında sadece birkaç adım kala durdu, başını gururla geri atarak umursamaz bir tavırla baktı. Böylece geçen kısa zamanda iki gencin gözlerinde yanan kıvılcımı kimse fark edemedi. İki düşman tavrın ötesinde başka duygular karışmıştı birbirine</p>

  <p class="normal">Söze yine Belek yiğit karışmak zorunda kaldı.</p>

  <p class="normal">“Şad’ımdan neden kaçtın Aybirgen kız?”</p>

  <p class="normal">“Ben onu yağı sandım”</p>

  <p class="normal">Cesur konuşmanın aralarında dişilik gizliydi. Sonunda her şey anlaşılıyordu. Alp Er Tunga onu erkek sanmış ve kovalamış, kız da onu yağı sanıp kaçmıştı. Şimdi işi tatlıya bağlamak gerekiyordu; ama bunu kim, nasıl yapacaktı? Alp Er Tunga iki adım öne çıkıp Belek yiğidin yanına geldi. Konuşurken güç almak ister gibi elini Belek yiğidin omzuna koydu. Belek yiğit omzuna değen elde belli belirsiz bir titreme hissetti; ama o an bu titremeye bir anlam verememiş, Şadının sinirli olmasına vermişti. Ağır, ağır konuştu Alp Er Tunga.</p>

  <p class="normal">“Kusura kalma Aybirgen kız, sizler de kusura kalmayın. Hata bende imiş”</p>

  <p class="normal">İşte Han’ı han yapan buydu. Hatasını ne olursa olsun kabul edip itiraf etmek ve özür dilemek. Tur Han’ın torunu soyuna yakışanı yapmıştı. Yüreklere su serpti bu sözler. Bir anda yüzler güldü. Aybirgen’in babası hemen onları oturmaya, gölgeliğe davet etti. Bir yandan da hazırlık yapılması için seslendi</p>

  <p class="normal">İlk olarak bir genç, ayran dolu çanaklarla koşturup geldi. Aybirgen’in yüzünde belli belirsiz bir gülümseme belirmişti. İzin almaya gerek görmeden arkasını dönüp uzaklaştı</p>

  <p class="normal">“Ben sana gününü gösteririm!” dercesine başını belli belirsiz sallıyordu.</p>

  <p class="normal">Belek ayranı içtikten sonra;</p>

  <p class="normal">“Şad’ım; yiğitler bizi merak etmiştir. Ben varıp onları alıp geleyim” dedi.</p>

  <p class="normal">Alp Er Tunga onun kulağına eğildi.</p>

  <p class="normal">“Belek Yiğit; işleyeceğimiz kadar ayıp işledik. Bir de buraya bir sürü adam getirip bu ayıbı artırmayalım. İşi gösteriye döndürmeyelim. Sen var git adamları kente götür. Ben bir zaman sonra gelirim!”</p>

  <p class="normal">Belek buyruğu yerine getirmek için atına atlarken sanki emri tam anlamamış gibi seslendi;</p>

  <p class="normal">“Adamları gönderip hemen gelirim Şad!”</p>

  <p class="normal">Onun görevi Alp Er Tunga’ya yoldaş olmaktı. Ne olursa olsun onun yanında kalmaktı. Bu nedenle adamlarla gitme buyruğunun anlamını uygun bir şekle çevirmişti.</p>

  <p class="normal">Belek’in atı hızla uzaklaşırken Alp Er Tunga orada bulunanlarla sohbete başladı. Hemen her sırası gelen bir laf ediyor, soru soruyor ya da istekte bulunuyordu</p>

  <p class="ortayazi">* * *</p>

  <p class="normal">Bunların bir kısmını anlamadan başını sallıyordu. Kimisini hiç duymuyor, aklında kalan yeşil gözleri düşünüyordu. Ara sıra başını kaldırıp çevreye belli etmeden bakmaya çalışıyordu. Ama görmek istediğini göremiyordu</p>

  <p class="normal">Oba, Merv şehrinin inşasından sonra buraya gelip yerleşmiş bir Saka obasıydı. Aybirgen’in babası obanın ileri gelenlerindendi. Adı, Baka olan bu ihtiyar koca bir yandan halini anlatıyor ve kızı adına özür dilemeye getiriyordu. Baka Koca’nın başka çocuğu yoktu. Eşini çok erken yitirmiş, kızı ile baş başa kalmıştı dünyada.</p>

  <p class="normal">“Deli kız” diyordu Baka Koca “Evde, barkta başka erkek olmayınca erkek gibi yetişti. Değme yiğitlerle güreşe çıkar ve onlarla baş eder. İyi ok atar, kılıç sallar. Canı çekti mi de tek başına ava gider”</p>

  <p class="normal">Alp Er Tunga içinden;</p>

  <p class="normal">“Benim gibi” dedi.</p>

  <p class="normal">İhtiyar bu sesi duydu; ama ne için söylendiğini anlamadı.</p>

  <p class="normal">“Buyur Şad” diye sözün tekrarlanmasını bekledi, ama bu kez de Alp Er Tunga söyleneni anlamadı. Yüreğine düşen garip burukluğun nedenini çıkarmaya çalışıyordu. Cevap bulamadığı bu duygularının sıkıntısı ile terlemeye başlamıştı. Artık yerinde oturamaz bir hale geldi. Aslında çekip gitmek istiyor, yerinden kıpırdayamıyordu. Onun kızarıp bozardığını, ter içinde kaldığını görenler içten içe telaşa düştüler</p>

  <p class="normal">Sonunda Baka Koca dayanamadı:</p>

  <p class="normal">“Şad’ım rahatsızlandın mı? Neyin var?”</p>

  <p class="normal">Evet! Rahatsızlanmıştı; ama nedenini söyleyemezdi.</p>

  <p class="normal">“Ben görür görmez Aybirgen’e vuruldum!” diye kendine bile itiraf edemiyordu henüz. Ne cevap vereceğini bilemediği anda yine Belek yiğit imdadına yetişti. Başlar dörtnala gelen atlıya doğru döndüğünde bu fırsatı bilen Alp Er Tunga derin bir nefes alıp normale dönmeye çalıştı</p>

  <p class="normal">Şadı’nın bir garip hallere düştüğünü fark eden, buna bir türlü mana veremeyen Belek görevini tamamlayıp hemen geri dönmüştü. Biliyordu ki Alp Er Tunga’nın ona ihtiyacı var. Atından aşağıya atlayıp geldi ve diz vurup Şad’ını selamladı. Onun yüzündeki solgunluğu ve ter içindeki alnını görüp korktu bir an ve yalnız kalıp konuşması gerektiğini bildi.</p>

  <p class="normal">“Ağalar” dedi “Şad’ımı şöyle bir dolaştırayım çevrede, siz de bu arada aş için hazırlık yapın!”</p>

  <p class="normal">Alp Er Tunga’nın orada kalıp onlarla birlikte ekmek paylaşacağını duyanlar hızla hazırlıklara başladılar. Belek, Alp Er Tunga’ya yanaştı:</p>

  <p class="normal">“Ne oldu Şad’ım? Yüzün çok solgun. Şöyle dolaşıp hava alalım açılırsın belki”</p>

  <p class="normal">Sesini çıkarmadan kalktı Alp Er Tunga. Birlikte yürümeye başladılar. Merv’in çok yakınında, ormanın dibinde kurulu olan bu mahalle, Merv kurulduktan sonra gelip yerleşenlerden oluşuyordu. Yarıya yakını yerleşik ev diğer yarısı ise çadırlar, ağıllar ve çitlerden meydana gelmişti. Ev yapıldığına göre demek ki buraya gelen Türkler kalıcı idiler. Yollarda oynayan çocuklar, gelenlerin kim olduğunu bilircesine kenara çekilip oyunlarına ara veriyorlardı. Belli etmemeye çalışsa da Alp Er Tunga gözleriyle Aybirgen’i arıyordu. Köyün tam ortasında yer alması gereken çeşmeyi bulma umudundaydı. Sonunda başında bir grup kadının beklediği çeşmeyi görünce</p>

  <p class="normal">“Şuradan su içelim” dedi. Yavaşça yanaştıkları çeşme başında su dolduran kadınlar, kenara çekilerek gelen yiğitlere izin verdiler</p>

  <p class="normal">Belek, kadınlardan su istedi. Yaşlıca bir kadın elindeki bakracı çeşmede çalkalayıp yarıya kadar doldurdu ve Belek’e uzattı. Belek de Alp Er Tunga’ya… Alp Er Tunga bakracı kaldırıp suyu ağzına dökmeye başladı. Suyu içiyordu; ama bu soğuk su bile yanan yüreğinin ateşini söndüremezdi. Kalan suyu başından aşağıya döküp serinlemeye çalıştı. Bakracı Belek’e uzatırken ağzından şu kelimeler dökülüverdi:</p>

  <p class="normal">“Baka Kocanın evi hangisi acaba?” Şaşıran Belek’in ağzından yüksekçe bir ‘Ha!’ nidası çıktı. Bu nida hem bir şeylerin çözüldüğü, hem şaşkınlık hem de çekinmeyi birlikte sahipleniyordu.</p>

  <p class="normal">Anlayacağını anlamıştı Belek ve gereğini yapmak, bundan sonra hiç soru sormadan Şadına yardımcı olmak göreviydi. Bakracı uzatırken kadınlarla laflamaya başladı. Asıl amacı olan Baka Koca ve Aybirgen kız hakkında öğrenmek istedikleri kelime aralarına kendince gizliyordu. Evlerinin yerini ve kızın bir yavuklusu olmadığını öğrenmişti</p>

  <p class="normal">“Böyle deli kızı almaya kim cesaret eder ki?” diyordu kadın. Artık daha fazla orada durmanın anlamı yoktu. Alp Er Tunga’nın yanına varıp onu yavaşça ve hiçbir şey söylemeden Baka Koca’nın evine doğru yönlendirdi.</p>

  <p class="normal">Yaşam biraz da destanlarla özdeştir. Aynı destanlarda olduğu gibi yaşar insan.</p>

  <p class="normal">Yüreğine ateş düşen başka bir çift göz sahibi de birisini aramaktaydı evinin penceresinden. Yiğitler yiğidi, devasa cüsseli Han oğluna kapılmıştı Aybirgen’in gönlü de. Nasıl olduğunu, bu yüreklerin birbirine nasıl uyduğunu Tanrı bilir, bir de ozanlar anlar halden</p>

  <p class="normal">Alp Er Tunga’yı birden evin önünde gördü.</p>

  <p class="normal">O; güya bakmak istemiyordu eve doğru; ama bakıyordu. Birisini görmek istediğini belli etmek istemiyor; ama belli ediyordu. Aybirgen dışarı çıkmak için bir bahane aradı kendince. Sonra düşündü ki o Aybirgen’di. Başkalarının yaptığını yapması gerekmiyordu. Şimdiye dek canı ne isterse onu yapmıştı ve yine aynı olacaktı. Birden karar verdi. Üzerine göz alıcı bir elbise giydi saçlarını açıp savurdu. Beline geniş bir kemer taktı ve kapıdan çıktı. Tam kapı önünde karşılaştılar. Şaşırma sırası Alp Er Tunga’daydı. Gökte aradığını yerde bulmuşçasına sevindi. Yüreğinin çarpıntısı Belek’in duyacağı kadar yüksekti. Birden konuştu Aybirgen;</p>

  <p class="normal">“Hayrolsun Han oğlu beni burada da mı kovalayacaksın?” Dudaklarının kenarı muzip bir gülümsemenin izini taşıyordu. Şaşkınlıkla suskun kalan Alp Er Tunga’nın gözünün içine bakıyor ve onu yakıyordu</p>

  <p class="normal">“Senin çok yiğit biri olduğunu duydum ama benim atıma yetişemediğine göre iyi bir binici değilsin!”</p>

  <p class="normal">“Ama sen…”</p>

  <p class="normal">“Anladım önden başladın koşmaya diyeceksin. Tamam, o zaman bir gün yeniden yarışalım!”</p>

  <p class="normal">Belek yiğit bu durumda ne yapacağını bilmeden ellerini ovuşturup duruyordu. Alp Er Tunga sırf sözü değiştirmek ve Aybirgen’in yüreğini yakan gözlerinden kurtulmak için</p>

  <p class="normal">“Aş yeri ne yanda?” diye soruverdi. Öylesine sorulan bir soruydu. Gülümsedi genç kız. Alp Er Tunga’nın bu kaçamak sorusunun nedenini, sıkıntısını anlamıştı</p>

  <p class="normal">“Ben sizi götüreyim. Zaten aş için yardıma gelecektim!” deyip ardına döndü ve onların önüne düştü</p>

  <p class="normal">Tanrı sanki Alp Er Tunga’nın bu güzellikleri görmesini istemişti. Her adım atışında bir türkü düzen ozan gibi yürüyordu Aybirgen. Saçlarını savurdukça Alp Er Tunga’nın yüreği savruluyordu. Belek biraz arkadan gitmeyi yeğlemişti. İstemişti ki Şadı kızla konuşsun yüreğinin ateşini biraz olsun söndürsün. Ama gördüğü bu değildi. Alp Er Tunga kızın peşinden, bitmez bir yolculuğa çıkar gibi yürüyordu.</p>

  <p class="normal">Sonunda kalabalığın toplandığı yere geldiler. Yemekler hazırlanmış konukların dönmesi bekleniyordu. Aybirgen onlara bir şey söylemeden ilerledi ve hizmet eden kızların arasında kayboldu</p>

  <p class="normal">Gözü başka kimseyi görmez olan Alp Er Tunga neredeyse gözlerini yerinden söküp onun peşine gönderecekti. Belek yiğit yine ustalığını konuşturup Şadının yönünü başka bir yana çevirmese orada bulunan herkes Alp Er Tunga’nın hareketlerinden başka manalar çıkarabilirdi</p>

  <p class="normal">Baka Koca kızının neden konukların önüne düştüğünü anlayamamış onun umursamaz bir tavırla kızların arasına karışmasına da kızmıştı. İçinden “Deli kız, yine yapacağını yaptı” diye geçirirken başını iki yana sallayıp duruyordu. Alp Er Tunga ise ihtiyarın bu hareketini başka türlü yorumluyor ve babasının kızıyla ilgilendiğini anladığını sanıyordu</p>

  <p class="normal">Aslında Saka Türklerinde birbirine gönül veren iki gencin konuşması, anlaşması için belirli kurallar geçerli idi</p>

  <p class="normal">Belek’in yönlendirmesi ile kendileri için hazırlanan sedire oturdular. Genç kızlar ve erkekler hizmete başladılar. Başka zaman olsa önüne konanı silip süpüren ve dev cüssesi ile doymak nedir bilmeyen Alp Er Tunga, aç olmasına rağmen önüne konan aşlardan azıcık, azıcık tadıyordu. Başını yere eğmişti ve hiç konuşmuyordu. Bu arada oba beyi elinden geldiğince konuklarını hoş tutmaya çalışıyor ve laflayarak memnuniyetini dile getirmeye çabalıyordu.</p>

  <p class="normal">Ününü duydukları bu koca yiğidin sofralarında suskun oturmasına ise hiçbir anlam veremiyorlardı. Belek yiğit her ne kadar Şadın suskunluğunu kapatmaya çalışsa da izinsiz, fazla söz edemediğinden yutkunup duruyordu.</p>

  <p class="normal">Oba beyi sonunda çareyi işi ozanlara havale etmekte buldu. Bir kenarda bekleyen ozan yavaşça, sanki elinden kaçırmak istemiyor gibi iki telli kopuzuna uzandı ve onu kucağına oturttu. Geleneksel bir hoş geldin havası bekliyordu herkes ondan. Ama ozan yüreği bir şeyler hissetmişti. Çok ağır bir havada başladı çalmaya. Sonra eski bir sevda türküsünü dile getirdi. Alp Er Tunga yarasına tuz basılmış gibi olduğu yerde titremeye başlamıştı. Tellerden çıkan her tını yüreğinde yeni yaralar açıyordu. Bu türkü birbirini çok seven; ama kavuşamayan iki genci anlatıyordu. Herkes şaşırmış birbirine bakarken bir yandan da ozanı işaret edip ne yapacaklarını düşünüyorlardı. Bütün olanlar yetmezmiş gibi ozan bir de hasret türküsüne başlamaz mı?</p>

  <p class="normal">Yerinde duramadı artık Alp Er Tunga yapılmaması gerekeni yaptı ve yerinden fırladı.</p>

  <p class="normal">“Atımı getirin!” diye bağırdı.</p>

  <p class="normal">Atını koşturdular.</p>

  <p class="normal">Hemen üzerine atladı ve kente doğru sürdü. Beklenmedik bu hareket karşısında orada bulunanlar donup kalmıştı. Ayağa kalkmaya bile vakit bulamadılar. Han oğlu neden kızdı anlamadılar. Çaresizlik ve şaşkınlıkla biraz da korku ile bütün gözler eline aldığı bir parça eti yemeye çalışırken öylece kalan Belek’e çevrildi. Çaresiz yerinden doğruldu Belek Bey. Karnını doyuramadığına üzülerek sofrada sıralanan birbirinden lezzetli görünen yemeklere baktı</p>

  <p class="normal">“Atımı getirin, Şad’ıma yetişeyim!” diye seslendi. Bu sefer hazırlıklıydı herkes. Ayağa fırladılar. Alp Er Tunga’yı yolcu edememişlerdi. Hiç olmasa onun yoldaşı için gerekeni yapmak istiyorlardı. Kimi önüne kimi ardına düşüp “Ne oldu Bey? Han oğluna karşı bir hata mı işledik?” diye bin bir özür dileyerek olanları anlamaya çalışıyorlardı</p>

  <p class="normal">Sadece ozan mutluydu. Bilerek söylediği ve sonuç aldığı türkülerinin sonucuydu bunlar. Kimse yüzüne bir şey diyemiyordu ozanın. İçin için kızıyor ve Han oğlunun gidişine onun sebep olduğunu düşünüyorlardı.</p>

  <p class="normal">Aybirgen olanları anlıyordu. Belki de gözlerinden ilk kez birkaç damla yaş düşüyordu yiğidinin ardından</p>

  <p class="normal">Belek bir eliyle atının dizginlerini kavradı, öbür eliyle de eyeri yakalayıp tam üzerine atlayacakken durdu. Böylece atına atlayıp giderse çok ayıp olacağını, buradaki insanların konuyu yanlış anlayıp üzüleceklerini, tedirgin olacaklarını, bu yanlışın yeni yanlışlara neden olabileceğini düşündü. Oba Bey’i ile konuşması ve ona bir şeyler izah etmesi gerekiyordu.</p>

  <p class="normal">Atını bırakıp döndü.</p>

  <p class="normal">“Bey, seninle bir şey konuşayım!” dedi.</p>

  <p class="normal">Bey çekinerek yanına geldiğinde onu alarak kalabalıktan uzaklaştı. Konuştuklarının duyulmayacağı bir yere götürdü. Oba Bey’i kendisine ne denileceğini merak ediyor, adı, namı belli yiğitten çekiniyordu. Artık kılıç taşımayacak yaşa gelmiş, eline kılıç almayalı çok olmuştu. Söyleneceklerin onu ve obasını çok ilgilendireceğini, artık hiçbir şeyin onlar için eskisi gibi olmayacağını tahmin edemiyordu. Aklını ne kadar zorlasa da olanları hayra yorması mümkün değildi. Şad, bir deli kızın peşinden obasına gelmiş, kendisi için kurulan safrayı terk etmişti</p>

  <p class="normal">Belek suskun kaldığı süre içinde ne diyeceğini, nasıl diyeceğini hesaplamaya çalışırken Oba Beyi dayanamadı.</p>

  <p class="normal">“Ne oldu? Ne hata yaptık da Şadı kızdırdık. Onun böyle çekip gitmesine soframızı terk etmesine sebep olan nedir?”</p>

  <p class="normal">“Bak Bey!” dedi Belek. “Şimdi bu diyeceklerim aramızda sır olacak. Olanların nedenini tam bilemedim; ama hissettiklerim var. Sana söyleyeceklerimi birebir aktarmadan halkına uygun bir şeyler söyle. ‘Şad hastaymış veya anası hastaymış ona üzülüyormuş...’ gibi. İşte bir şeyler uydur. Sana olanları nasıl anlatsam bilemiyorum. Biliyorsun Şad gençtir, toydur. Bu Baka Koca’nın kızını görünce galiba vuruldu. O andan beri ne yaptığını bilemiyor. Şu sizin ozan da türkülerle işin üzerine gidince olanlar oldu. Yapılmayacak hareketi yaptı!”</p>

  <p class="normal">“Ne?”</p>

  <p class="normal">Bu nida Oba Beyinin ağzından öylesine yüksek sesle çıktı ki, uzakta, merakla konuşmanın sonunu bekleyenler de duyup irkildiler. Daha bir dikkatle o yana diktiler kulaklarını. Rüzgâr sesleri alıp götürse de konuşanların şaşkınlık dolu sözlerinin bazıları, sesleri yükseldiği için anlaşılıyordu</p>

  <p class="normal">Şöyle diyordu Belek;</p>

  <p class="normal">“Yahu Bey, ben sana aramızda kalsın dedim sen bağıra çağıra herkese haber vereceksin neredeyse”</p>

  <p class="normal">“Kusura kalma yiğit, Aybirgen kızın adı geçince birden şaşırdım. Yıllardır onlarca yiğit onu almak istedi. Aybirgen, ya ok yarışında, ya at yarışında, ya da güreşte onları yendi. ‘Ben yendiğim adama varmam’ dedi. Şimdi Şad ona tutulduysa vay geldi benim obamın başına. Hem sevinirim hem de Aybirgen kızı bildiğim için üzülürüm!”</p>

  <p class="normal">“Hele iş oraya varsın” dedi Belek “Alp Er Tunga onu hem yarışta, hem vuruşta hem de güreşte yener, kendisini de alır gönlünü de. Ben bir şey biliyorsam; zaten kızın gönlü de oğlan da”</p>

  <p class="normal">“Ne?”</p>

  <p class="normal">Bu kez Oba Beyi bağırmakta hakikaten çok aşırıya kaçmıştı. Neredeyse Belek onun ağzını kapatacaktı</p>

  <p class="normal">“Bak ihtiyar, galiba seninle anlaşamayacağız. Böyle bağırmaya devam edersen sırrımızı duymayan kalmayacak. Hani aramızda kalacaktı? Beni konuştuğuma pişman etme!”</p>

  <p class="normal">Oba Beyi gülüyordu.</p>

  <p class="normal">“Yahu yiğit, Sakalara yeni töre mi geldi? Bunun saklanacak nesi var? Bir yiğidin gönlü bir kıza düşmüş. Kızın da gönlü yiğide. Yiğit gider kıza söyler. Büyükler de karar verir. Kız istedikten, oğlan istedikten sonra bunu gizlemek niye anlamadım. Benim bağırtım kızın huyunu suyunu bildiğimden. Sen değil de bir başkası deseydi ki Aybirgen’in gönlü bir yiğide düştü, kesinlikle inanmazdım. Hele bu yiğit Şad ise… Şimdi sen söyledin ben susacağım; ama şunu bil ki bu gizliliğin sebebini anlamadım. Sevda da gizlilik olur mu hiç?”</p>

  <p class="normal">İhtiyar doğru söylüyordu. Belek konuyu açtığına bin pişman olmuştu. Sanki saklaması gereken bir sırrı açıklamış ve yoldaşına ihanet etmiş gibi hissetti kendini.</p>

  <p class="normal">“Nasıl dersem öyle olacak. Daha ortada açık olan bir şey yok. Eğer yanıldıysam, yanlış hissetiysem sen de ben de yalancı çıkmaz mıyız? Ben konuk sofrasından kalkıp gitmeyi kendime de Şad’ıma da yakıştıramadığım için sana açıklama yaptım. Şimdi bu konu asıl taraflarınca dillenene kadar aramızda kalacak tamam mı?”</p>

  <p class="normal">“Tamam” dedi Oba Bey’i. Belek Bey’i atına kadar yola koydu. Bir yandan elinde olmadan gülmeye devam ediyordu. Onun yüzünün güldüğünü görenler rahatlamışlardı</p>

  <p class="normal">Belek Bey atını hızla sürerken Alp Er Tunga ‘ya yetişemeyeceğini biliyordu.</p>

  <p class="ortayazi">* * *</p>

  <p class="normal">Gülerek sofraya oturan oba beyi yüksek sesle bağırdı.</p>

  <p class="normal">“Hele oturun aşımızı yiyelim. Han oğlu gitti diye bunca aş dökülecek değil. Ozan sen de yapacağını yaptın nasılsa şimdi neşeli bir şeyler çal da eğlenelim. Kızlar ayran getirin!”</p>

  <p class="normal">Sorular üst üste gelse de oba beyi kimseye bir şey söylemedi. Olanları anlayanların sayısı üç olmuştu artık. Artık sır olarak ne kadar kalırdı bilinmez. Oba halkı anlamıştı ki bir şeyler olacak. Hem de güzel bir şeyler olacak.</p>
</body>
</html>
