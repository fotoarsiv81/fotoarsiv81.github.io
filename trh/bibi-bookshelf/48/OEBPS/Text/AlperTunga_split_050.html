<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_49">ZAL SAVAŞMAYA GELİYOR…</h1>

  <p class="normal">Savaştan yeni çıkan Saka ordusu karşısında, hem de çok kısa süre önce büyük bir savaş verdiği yerde, yeni İran kuvvetlerini buldu</p>

  <p class="ortayazi">* * *</p>

  <p class="normal">Zal ve oğlu Rüstem yan yana at üzerinde duruyorlardı. Alp Er Tunga yeterli hazırlık yapamadan, ordusunu tam dinlendiremeden yeni bir savaşa girmenin zorluğunu biliyordu; ama başka çaresi yoktu. Karşısında Zal ve Rüstem olunca fazla hesap ve plan da yapmamıştı.</p>

  <p class="normal">Bu kez ordular birbirine çok yakın duruyordu.</p>

  <p class="normal">Zal ortaya çıkıp Saka Ordusuna seslendi:</p>

  <p class="normal">“Ya İran Padişahı Nevzen’i verin ya da benim karşıma şanıma uygun bir er çıksın!”</p>

  <p class="normal">Yine eski sisteme, eski düzene dönmüşlerdi.</p>

  <p class="normal">Belek, Zal’ın karşısına çıkmak için hareketlenince Alp Er Tunga onu durdurdu.</p>

  <p class="normal">“Sen değil başka biri çıksın.”</p>

  <p class="ortayazi">* * *</p>

  <p class="normal">Saka ordusundan Hazarvan isimli bir yiğit vardı. Nice savaşta kahramanlık göstermiş teke tek kavgalarda nam almıştı. İzin alıp ileri at sürdü. Zal yaşlanmıştı belki; ama yine de Hazarvan onu zorlayacak kişi değildi. Hazarvan kısa sürede ölümcül darbe alıp atından yuvarlandı. Arkadaşları koşup onu vuruş alanından aldılar. Bir yiğidin daha hayatını söndürmüştü Zal.</p>

  <p class="normal">Zal tekrar er istedi. Bu kez Piran Bey çıkmak istedi. Bu kızgınlıkla onu tutmak mümkün değildi. Han’ından izin alıp elinde kılıcı Zal’a saldırdı. Oldukça uzun süren bir kavga oldu. Yüreğine aldığı darbe ile yere yuvarlanan Piran Bey oldu. Alp Er Tunga gözlerini kapattı. Yıllarca yanında bulunan ona yoldaşlık eden Piran Bey de artık yoktu.</p>

  <p class="normal">İran ordusundan sevinç nidaları yükselirken Zal tekrar er istedi.</p>

  <p class="normal">“Daha büyüğü, daha güçlüsü çıksın karşıma!” diye bağırdı Zal...</p>

  <p class="ortayazi">* * *</p>

  <p class="normal">Kuyaş yiğit bu çağrıyı üzerine aldı ve ortaya doğru sürdü atını; ama çıkanı beğenmemişti Zal,</p>

  <p class="normal">“Karşıma çıkacak bana denk bir yiğit yok mu Saka Ordusunda? Çoluk çocukla uğraşamam!” diye bağırdı.</p>

  <p class="normal">Bu sözü ile kimi kastettiği ortadaydı. Zal, Alp Er Tunga ile vuruşmak istiyordu. Belki de oğlu ile yapması muhtemel vuruşmalardan önce, bir baba korumacılığı ile onu ortadan kaldırmayı düşünüyordu. Alp Er Tunga ise aksine Zal’ın karşısına çıkmayı kendine yediremiyordu. Birkaç yiğit daha çıktı Saka ordusundan. Hiç biri ile çarpışmadı Zal. En sonunda söyledi gerçek fikrini.</p>

  <p class="normal">“Ben karşımda Alp Er Tunga’yı görmek isterim. Yüreği yetiyorsa çıksın karşıma!”</p>

  <p class="ortayazi">* * *</p>

  <p class="normal">Çok beklemedi.</p>

  <p class="normal">Yiğitler yiğidi Alp Er Tunga, Zal’ın karşısındaydı ve ona gülümsüyordu</p>

  <p class="normal">“Beni rakip kabul edecek misin?” diye ona takıldı Alp Er Tunga “Aslında ben Rüstem’le vuruşmak isterdim. İstersen sen çekil, oğlun gelsin karşıma!”</p>

  <p class="normal">Zal bu sözlere kızdı “Beklediğim zaten sendin. Rüstem’in yapacağını ben de yaparım merak etme!” diye cevap verdi</p>

  <p class="ortayazi">* * *</p>

  <p class="normal">Alp Er Tunga dönüp Rüstem’e baktı. Onun olması gereken yerde şimdi babası vardı ve içi içini yiyordu. Ona “Ne yapayım şimdi?” dercesine bir bakış fırlattı. Yapacak bir şey yoktu. Çağırılmış ve ortaya çıkmıştı.</p>

  <p class="normal">Teke tek kapışmanın yazılmamış kuralları vardır. Er isteyen kişinin karşısına kim çıkarsa, onunla vuruşmak zorundadır. Ya biri ölene dek vuruşacak ya da en başından yenilgiyi kabul edip geri çekilecek ve yaşadıkça bu ayıbı taşıyacaktır. Ama onun adı Sam oğlu Zal’dı. Rakibini beğenmeme hakkını bulmuştu kendinde ki istediğini almıştı sonunda.</p>

  <p class="normal">At üzerinde kılıçlar çekili başladılar vuruşmaya. İkisi de devasa olan yiğitlerin aralarındaki tek fark Zal’ın ilerlemiş yaşıydı. Bu yüzden Alp Er Tunga hem vuruşup Hazarvan ve Piran’ın öcünü almak istiyor, hem de asıl rakibi olan Rüstem’in yerine onun babası ile vuruşmak zoruna gidiyordu. Bu nedenle bu kavganın fazla uzamasını istemiyordu. Akay, sahibinin tedirginliğini anlamış çok dikkatli hareket ediyordu. Alp Er Tunga birden atını topukladı ve aynı şekilde üzerine gelmeye çalışan Zal’a yetişip kılıcını hızla kalkanına indirdi. Bu şiddetli vuruşa dayanamayan kalkan kâğıt gibi yırtılmış, ustalıkla yapılan kılıç vuruşu Zal’ın alnında derin bir yara açarak aşağıya inmiş ve sol bacağına büyük bir darbe gelmişti</p>

  <p class="normal">Zal’ın at üzerinde durması imkânsız hale gelmişti artık. Tutunmaya çalışsa da sol yana doğru yıkılarak yere düşmesine engel olamamıştı. Türk tarafından büyük bir sevinç sesi yükseldi. Yapılacak tek şey dönüp bir hamle daha yapmak ve ayağa kalkmaya çalışan Zal’ın işini bitirmekti. Söz konusu olan Alp Er Tunga olunca böyle bir şey beklemek yanlış olurdu. O kendi işini bitirmiş ve İran ordusuna dönmüştü. Gözlerini Rüstem’e dikerek</p>

  <p class="normal">“Er istiyorum” diye bağırdı.</p>

  <p class="normal">Aslında “Rüstem’i istiyorum” demek istiyordu. Ayağa kalkan ve ayakta zor duran Zal seslendi.</p>

  <p class="normal">“Daha benimle işin bitmedi!”</p>

  <p class="normal">Alp Er Tunga dönüp baktı. Ağır yara almış, ayakta durmaya çabalayan Zal’a karşı artık kılıç düşürmesi mümkün değildi. Tekrar Rüstem’e döndü. Yerinden kıpırdamamıştı</p>

  <p class="normal">“Haydi! Kaldığımız yerden devam edeceğiz”</p>

  <p class="ortayazi">* * *</p>

  <p class="normal">Bu sözleri söyleyen Zal’dı ve elinde zor tuttuğu kılıcını sallıyordu. Çaresiz geri döndü Alp Er Tunga ve atından aşağı indi. Zal’ a doğru yaklaştı. Zal saldırı pozisyonu almıştı ve onun hamlesini bekliyordu. Usta bir hareketle Zal’ın elindeki kılıcı düşürdü Alp Er Tunga ve bekledi. Zal zorla ilerleyerek kılıcını almaya çalışırken yere düştü. Bir yiğidin son çırpınışlarıydı bunlar ve yine bir yiğidin elinden ölme çabasıydı. Elinde kılıç, vuruşurken ölmek için büyük çaba gösteriyordu.</p>

  <p class="normal">“Tamam baba. Artık sıra bende!”</p>

  <p class="normal">Alp Er Tunga geri döndüğünde kılıcını sıyırmış vaziyette bekleyen Rüstem’i gördü. Bir Zal’a bir Rüstem’e baktı. Rüstem’in verdiği bir işaretle birkaç adamı, yerde acılar içinde kıvranan Zal’a koştu. Onu kaldırdılar. Başını tutmakta zorluk çekiyordu. Yine de son kez dönüp kavga alanına baktı. Alp Er Tunga’yla göz göze geldiler. Alp Er Tunga bu bakışta teşekkür ve minnet duygularını hayretle fark etti</p>

  <p class="normal">Zal, ömrünün son kavgasından mutlu ayrılıyordu.</p>

  <p class="normal">Rüstem ve Alp Er Tunga yerde, yalın kılıç, karşı karşıyaydılar. Ölümüne bir kavgaya tutuşacaklardı. Birbirlerini kollayarak bir süre dolandılar ortada. Birinin elinde enli kısa kılıç, diğerinin elinde eğri kılıç ölümcül darbelere hazırlanıyordu.</p>

  <p class="ortayazi">* * *</p>

  <p class="normal">Beklendiği gibi çok uzun sürdü bu kavga.</p>

  <p class="normal">Güneş batarken alanda görülen, her yanları kan içinde, yorgunluktan nefes nefese kalmış iki yiğitti. Gözlerinde hala kıvılcımlar çakarken yorgun bedenleri bu kıvılcımlara karşılık veremeyecek durumdaydı. Alp Er Tunga’nın ani bir kılıç hamlesi yaptığı ve kılıcının Rüstem’in kılıç tutan koluna indiği görüldü. Kılıç elinden düşmüş Rüstem sol eli ile kan fışkıran kolunu tutarken acı içinde dizlerinin üzerine çökmüştü</p>

  <p class="normal">Kavga sona ermişti.</p>

  <p class="normal">Ama Rüstem yenilgiyi kabul edip durmayacak ve ne olursa olsun kılıcını eline alıp ayağa kalkacaktı. Alp Er Tunga onu öldürmek zorunda kalacak, Zal ve oğlu Rüstem efsanesi aynı günde sona erecekti. Rüstem hala kan fışkıran yarası üzerindeki elini kaldırarak kılıcına uzandı. Yorgun ve acı dolu gözleri Alp Er Tunga’nın gözlerindeydi. Bu gözler ona kılıcı almamasını ve çekip gitmesini, onu öldürmek istemediğini söylüyordu. Bunu yapması mümkün değildi. Kılıcı alıp zorla doğruldu. Sendeleyerek ayakta durmaya çalışıyordu. Çaresiz kalan Alp Er Tunga bu işi bitirmeye kararlıydı artık. Ad aldığı gün Isığ-göl kıyısında başlayan kavga bugün burada sona erecekti. Kılıcını kaldırdı ve bu hamleyi durdurmaya gücü yetmeyecek olan Rüstem’in başını nişanladı. Bu sırada İran ordusundan büyük bir uğultu yükseldi. Anlaşılmaz sesler, feryatlar birbirine karışıyordu. Durdu ve dinledi Alp Er Tunga.</p>

  <p class="normal">“Zal öldü, Zal öldü”</p>

  <p class="normal">Rüstem başını yere eğdi. Demek ki bugün dünyayı babasıyla birlikte terk etmek durumundaydı. Gözlerini yumarak bekledi, bekledi. Hamle bir türlü gelmiyordu. Gözlerini açtığında Alp Er Tunga’yı atına binerken gördü. Yiğitler yiğidi, aynı gün İran halkının iki acıyı birden yaşamasını istemiyordu. Adamları koştular ve Rüstem’i sırtlayıp götürdüler</p>

  <p class="normal">Bir süre sonra İran ordusu Efsanevi yiğitleri Zal’ı toprağa vermek üzere çekiliyordu. Savaş olmamış; ama galibiyet Sakaların olmuştu</p>

  <p class="normal">İran günlerce, haftalarca, aylarca yas tuttu.</p>

  <p class="normal">Zal istediği, düşlediği şekilde ölmüştü.</p>
</body>
</html>
