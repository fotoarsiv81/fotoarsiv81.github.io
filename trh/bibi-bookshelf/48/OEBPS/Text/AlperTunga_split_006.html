<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">TOY</h1>

  <p class="normal">Böyle bir günde İl sessiz kalmamalıydı. Toy yapmanın tam zamanıydı.</p>

  <p class="normal">Ruhani düşüncelerinden yavaşça uzaklaştı Peşenk Han. Diz çöktüğü yerden kalkarken dudakları hala kıpırdıyordu. Gözlerinin içinde mutluluk ışıkları parlıyordu. Bunu, muştuyu bekleyen halkıyla paylaşmalıydı. Turan İli aylardır merak içinde bu günü bekliyordu. Geciken muştu için gözler han sarayına dönük, kulaklar dinlemedeydi</p>

  <p class="normal">Ellerini çırptı Han. İçeri giren hizmetkâra,</p>

  <p class="normal">“Oğlumun doğduğunu halkıma duyurun!” dedi</p>

  <p class="normal">“Buyruk Han’ımındır!”</p>

  <p class="normal">Koşarak çıktı hizmetkâr.</p>

  <p class="normal">Sanki bu izin bekleniyormuşçasına bir gürültü koptu dışarıda. Sarayın önündeki dokuz uzun direğe dokuz büyük mavi bayrak çekildi. Eğer doğan çocuk kız olsaydı, beyaz bayraklar hazırlanmıştı. Çünkü kızlara da erkekler kadar değer verilirdi. Saka kızları aynı erkekler gibi savaş eğitimi alırlar ve gerektiğinde savaşlara katılırlardı. Ta ki evlenene kadar… Evlendikten sonra kadınların ata binmesi yasaktı. Çünkü artık onlar birer ana adayı ve anaydılar. Bu yüzden Saka kızları hep geç evlenirlerdi. Çoğu cengâver kız, eşlerini kavgada, yarışta, kılıç kullanmada ve ok atmada hatta güreşte tanır, beğenirdi</p>

  <p class="normal">Az sonra yiğit Saka Beyleri geldiler Han’ın huzuruna.</p>

  <p class="normal">Başlarında, savaşlarda yetişmiş tecrübeli Han Yoldaşı Veyse Bey olmak üzere Barman, Akrir, Piran ve diğer beyler içeri girip diz vurdular. Hanlarını kutladılar. Hepsinin gözlerinin içi gülüyordu. Peşenk Han sevincini paylaştı onlarla</p>

  <p class="normal">Hem kendisinin hem de Sakaların güvencesiydi bu değerli beyler. Hepsi birer kahramandı. Zaman gelecek, kendisine olduğu gibi, oğluna da önce hoca sonra yoldaş, savaş arkadaşı ve danışman olacaklardı</p>

  <p class="normal">Hizmetkârlar yeni bir konuğun geldiğini haber verdiler…</p>

  <p class="normal">Halkının Ulu Şamanı Tarhun Ata gelmişti.</p>

  <p class="ortayazi">* * *</p>

  <p class="normal">Az sonra içeriye, kendine has giysileri içinde Tarhun Ata girdi. Ordu-Kent surları dışında mütevazı bir çadırda yaşayan Tarhun Ata, sayılan, sevilen ve sözü Han katında geçen bir şamandı. Yıldızlara bakarak oğlu olacağını Han’a ilk söyleyen oydu ve bugün Han’ı ilk kutlayanlardan olacaktı.</p>

  <p class="normal">Fazla kalmadı sarayda Tarhun Ata. Kapalı yerler onu hemen sıkardı. Giderken şunları söyledi Peşenk Han’a</p>

  <p class="normal">“Gök Tanrı armağanı, mucizevî bir oğul sahibi oldun Peşenk Han. Bunun değerini bil. Oğlunu iyi yetiştir. Sana bu oğlu veren Hatununu hoş tut!”</p>

  <p class="normal">Bunları söyleyip karşılık beklemeden çekti gitti Şaman.</p>

  <p class="normal">Görevini yapmıştı.</p>

  <p class="ortayazi">* * *</p>

  <p class="normal">Dışarıda sevinç dalga dalga yayılmakta bütün Ordu-Kent’i tutmaktaydı</p>

  <p class="normal">Savaşçılar çok uzaklardan görünsün diye uçlarına mavi ipek bezler takılmış okları fırlattılar gökyüzüne. Bir yandan da dikkat çekmek için alev uçlu oklar attılar</p>

  <p class="normal">Borular durmadan çaldı. Davulcular ve söylevciler bu güzel haberi duyurmak üzere yollara düştüler. Kentin her sokağından sevinç sesleri yükseliyordu</p>

  <p class="normal">Bir zaman sonra coşku Ordu-Kent’ten taşıp bütün Turan İline yayıldı.</p>

  <p class="normal">Diğer budunlar da yakında haberdar olurlardı mutlaka. Dost olanlar sevinir hediyelerle kutlardı Peşenk Han’ı. Düşman olanlar bile bir elçi gönderirlerdi Han’ın mutluluğunu paylaşmak için</p>

  <p class="ortayazi">* * *</p>

  <p class="normal">Akşam çökerken kurbanlar kesilmiş, Ordu- Kent sakinleri, yakılan büyük şenlik ateşlerinin çevresinde eğlenmeye başlamışlardı.</p>

  <p class="normal">Peşenk Han yüzlerce at kurban etti. Yüzlerce koyunun ve sığırın kanı akıtıldı</p>

  <p class="normal">Han mutluluğunu halkıyla paylaşıyordu.</p>

  <p class="normal">Ordu-Kent, toy kenti olmuştu.</p>

  <p class="normal">Görülmeye değer bir toydu.</p>

  <p class="ortayazi">* * *</p>

  <p class="normal">Günlerce sürdü toy. Gelen her konukla birlikte tazelendi, yeniden başladı.</p>

  <p class="normal">Elçileri ve konukları sofraların başköşelerine oturtup önlerine en güzel yiyecekleri, içecekleri koydular. Söz üretmeye meraklı Saka Halkı bu toyu uzun yıllar konuşacaktı artık</p>

  <p class="ortayazi">* * *</p>

  <p class="normal">Peşenk Han sarayını sadece kışlık olarak kullanırdı. Bütün göçer kökenliler gibi göğü göremeyen, kapalı duvarlar arasında kalmak zor gelirdi Han’a. Ulu Hatun’un ağır geçen ve uzun süren gebeliği yüzünden geçen baharı ve yazı sarayda karşılamak zorunda kalmıştı. Yaylayı çok özlemişti. Kış bitmek üzereydi ve yeniden doğaya, ait olduğu, kendilerini mutlu hissettikleri yere gidebileceklerdi. Oğlu, göğe açılan bacası olan ve sürekli göğü görebilen çadırında büyümeye başlayacaktı</p>
</body>
</html>
