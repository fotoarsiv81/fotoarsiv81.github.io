<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_28">TURAN İRAN SAVAŞI</h1>

  <p class="normal">Saka ordusu kale önünde, İran ordusunun karşısında yerleşip savaş düzeni aldı.</p>

  <p class="normal">Zal ve oğlu Rüstem bütün haşmetleri ile ordularının önünde duruyorlardı. Savaş önlenebilirdi belki. Bunun için Saka Ordusunun çekip gitmesi ya da İran ordusunun tehditkâr halini terk etmesi yeterliydi. İkisi de olmayacaktı. O gün orada savaş olması gerekiyordu</p>

  <p class="normal">Savaştan önce vuruşmak için önce karşılıklı er istemek töreydi. Önceleri Türklerde olmayan bu İran âdeti; yıllardır süren Turan-İran savaşları sırasında Türkler tarafından da uygulanmaya başlamıştı</p>

  <p class="normal">Kimin önce davranıp er isteyeceği kiminle vuruşacağı tartışılmazdı pek. Çoğu zaman kendiliğinden olurdu. Bir yerden buyruk almış gibi çıkardı ortaya yiğitler. Vuruşmak için kendine denk bir er isterdi. Çoğunlukla bu iki yiğitten biri uçmaya varır, diğeri ise kazandığı zaferin gururuyla ordusuna dönerdi</p>

  <p class="normal">Bu kez kim bilir hangi yiğit dünyayı terk edecek, hangi yiğit zafer gururunu yaşayacaktı?</p>

  <p class="normal">Barman Bey’in atı yerinde duramıyordu. Sahibinin bir şeyler yapma hazırlığı ve gerginliği ata da geçmişti. Alp Er Tunga göz ucuyla bu yiğit komutanını kontrol ediyordu. Sonunda anladı ki vuruşmaya ilk çıkacak olan odur. Bakışıyla izin verdi. Atını şaha kaldırarak ileri sürdü Barman Bey. İki ordunun arasında, orta yere gelince durdu. İran ordusundan er diledi</p>

  <p class="normal">Barman Bey; aynı statüde olan İranlı komutan Gave’nin oğlu Karen’e seslendi. Öncelikle onun karşısına gelmesini istiyordu. Üst düzey bir komutanın öldürülmesi İran Ordusunun moralini bozacak, belki de savaşın sonucunu etkileyecekti. Beklediği olmadı Barman Bey’in. Karşısına Kubat isimli bir yiğit çıktı. Kubat ve Barman Bey’in vuruşması çok kısa sürdü. Elindeki kargıyı ustalıkla kullanan Barman Bey Kubat’ı öldürdü.</p>

  <p class="normal">Bir süre ortada bekledi Barman Bey. Yeni bir savaşçının karşısına çıkması gerekiyordu. İran Ordusu dalgalandı. Büyük bir heyecan dalgası yayıldı ortalığa. Olağanüstü bir şeylerin olduğu belliydi. Kalabalık savaşçı gurubu aralandığında dev gibi bir savaşçının, hem de yayan olarak ortaya çıktığı görüldü. Bu Zal oğlu Rüstem’den başkası değildi. Zal oğlu Rüstem’in yalın kılıç ortaya çıkması herkesi şaşırtmıştı</p>

  <p class="normal">Barman Bey at üzerinde yeniden kavgaya hazırlandı. O sırada yüksek sesle birisinin adını çağırdığını duydu. Geri dönüp baktığında Alp Er Tunga’nın, aynı Rüstem’in yaptığı gibi yalın kılıç ortaya çıktığını gördü.</p>

  <p class="normal">Alp Er Tunga, Zal oğlu Rüstem’in bu şekilde ortaya çıkışının kendisine meydan okumak olduğunu hemen anlamıştı. Çünkü Barman Bey Rüstem’in dengi değildi. Orada Rüstem’e karşı çıkması gereken tek kişi Alp Er Tunga’ydı. Atından aşağı atlayarak, aynı şekilde elinde kılıç, onun karşısına çıkmıştı. Barman Bey ister istemez geri dönerek meydanı Alp Er Tunga’ya terk etti</p>

  <p class="normal">İki yiğit yine karşı karşıya gelmişlerdi. İki budunun iki büyük kahramanı, iki büyük övüncü yeniden kapışacaklardı; ama bu kez güreş değil ölümüne vuruşacaklardı. Savaş unutulmuştu sanki. Garip bir rehavet çökmüştü savaşçılara. Gözler iki yiğidin üzerine kilitlenmişti. İki yiğit savaşacak, sonra savaş bitecek gibi geliyordu. Bu iki yiğidin savaşı iki ordunun savaşına bedeldi</p>

  <p class="normal">Birbirlerini bir süre gülümseyerek süzdüler. Görenler iki düşmanın değil, iki eski dostun kapışmasını izliyordu sanki. Aynı anda kılıçlarını kaldırıp birbirlerine hamle yaptılar. Kılıçları havada çarpıştı. Kılıçların birbirine vurması ile olmayacak bir şey oldu. İki yiğidin güçlü vuruşuna dayanamayan kılıçlar paramparça olmuştu. Herkes şaşırmış nefesini tutuyordu. Şimdi ne olacaktı? Yoksa yine güreşe mi başlayacaklardı?</p>

  <p class="normal">Donup kalan ve bir süre daha birbirlerini süzen yiğitler. Aynı anda gerilerinde duran orduya seslendiler</p>

  <p class="normal">“Kılıç verin!”</p>

  <p class="normal">İki yandan kılıç koşturdular. Kılıcını eline alan şöyle bir tartıp hazır olduğunu gözleriyle karşı tarafa bildirdi. Artık daha temkinliydiler. Yavaş yavaş birbirlerinin çevresinde dönmeye ve boşluk kollamaya başladılar. Dünyayı bir diğerine fazla gören iki yiğit geçmişte yaşadıkları ne varsa unutmuşlar yalnız o günü, o anı düşünür olmuşlardı</p>

  <p class="normal">Kılıç sesleri başladığında hırs ve hızları inanılmaz seviyeye ulaşmıştı. İki usta kılıççı öldürücü olamasa da karşısındakini yaralayıcı darbeleri birbiri peşi sıra indiriyordu. İki yanda olanları seyredenlerde hüzün hâkim hale gelmişti</p>

  <p class="normal">Az sonra Alp Er Tunga sağ koluna aldığı bir kılıç darbesi ile kılıcını düşürmüş; ama hemen sol eliyle yerden alarak kavgaya devam etmişti. Rüstem’in karın bölgesinden kan akıp duruyordu. Alışılmışın dışında uzamıştı kavga. Yiğitler kan içinde kalmışlar, yorgunluktan neredeyse ayakta duramaz hale gelmişlerdi. Vuruşu terk etmek akıllarından bile geçmiyordu. Rüstem ve Alp Er Tunga’nın kavgası hep böyle uzun sürüyor, sonlanmıyordu. Yenişemiyordu iki yiğit. Tanrı, Acunun ikisinden birini yenik görmesini istemiyordu.</p>

  <p class="normal">İran Hükümdarı Nevzen olayı ve sonunu tahmin etmeye çalışıyordu. Bu kavga belki Alp Er Tunga’ya zarar verecekti; ama İran Kahramanı Zal Oğlu Rüstem’in de sonu olacaktı. Yeni tahta oturmuş ve henüz pek çok iç meselesini çözememiş olan hükümdar bunu göze alamazdı. Aniden emir verdi. İran Ordusunun hücum boruları çalmaya başladı</p>

  <p class="normal">Bunu ilk fark eden Rüstem oldu. Kavganın sonunu beklemeyen hükümdarın orduya hücum emri vermesi çok canını sıkmıştı; ama yapacağı bir şey yoktu. Hemen iki adım geri çekilip elindeki kılıcı yere atan Rüstem; Alp Er Tunga’ya;</p>

  <p class="normal">“Koş” diye bağırdı. Çünkü yiğit yüreği kalleşliği hazmedemezdi.</p>

  <p class="normal">İran atlılarının hücuma kalktığını o anda fark eden Alp Er Tunga; hemen geriye doğru dönerek kendi ordusuna hücum işareti verdi aynı zamanda da hızla ordusuna doğru koşmaya başladı. Zal oğlu Rüstem yiğitliğini göstermiş ve onun hayatını kurtarmıştı</p>

  <p class="normal">Kavgaları yine yarım kalmıştı.</p>

  <p class="ortayazi">* * *</p>

  <p class="normal">İki ordu bütün güçleri ile birbirlerine saldırdılar. Güneşin battığı saate kadar çok kanlı bir çarpışma oldu. Oluk gibi kan aktı. Yiğit canlar yere serildi. Güneş batarken bozkır savaşçılarının üstünlüğü göze çarpıyordu. İran ordusu gerileyerek kale önüne kadar gelmişti. Kale kumandanı kale önüne gelen orduyu içeri almak için fırsat bekliyor; ama aynı zamanda Sakalara da kapı açmak olacak olan bu davranışı yapmakta istemeden gecikiyordu. Kaledekiler burçlardan ok atarak destek vermeyi sürdürseler de ordularının kırılmasını üzülerek seyretmek zorunda kalıyorlardı. Artık dayanacak gücü kalmamıştı İranlıların. Alp Er Tunga savaşan erler arasında Rüstem’i ve babası Zal’ı görüyordu. Bir grup Saka savaşçısı onları çevirmişti. Dört bir yandan kılıç üşürmeye başlamışlardı. Gittikçe başarılı oluyorlardı. Zal ve Rüstem kaybetmek üzereydiler.</p>

  <p class="normal">İran Ordusunun hücuma kalkışını haber verip hayatının kurtulmasına yardım eden bu büyük kahramanın ölmesine razı gelemezdi Alp Er Tunga. Yiğitliğin karşılığı yiğitlik olmalıydı</p>

  <p class="normal">Birden işaret verdi ve ordusunu durdurdu. Sakaların geri çekildiğini gören İranlılar kale komutanının açtığı kapılardan içeri girerek canlarını kurtardılar. Saka ordusu yaralılarını alarak geri çekildi. Bir süre sonra kaleden beyaz bayrak sallandı. Bu İranlıların görüşme isteğinin işaretiydi.</p>

  <p class="normal">Alp Er Tunga da beyaz bayrak çektirip görüşmeye hazır olduğunu gösterdi</p>

  <p class="normal">Kaleden elerinde beyaz bayrak taşıyan üç atlı çıktı. Alp Er Tunga atlıların ordusuna yaklaşmadan karşılanması için Veyse Bey’i, yanına Piran ve Barman Beyleri vererek, ileri gönderdi. Gelen haberle yüzleri gülüyordu artık. İran Hükümdarı Nevzen barış istiyor ve Alp Er Tunga’nın her türlü şartını kabul edeceğini bildiriyordu</p>

  <p class="normal">İranlılar küçük bir kaleye, hem de hükümdarları yanlarında olarak, sıkışmışlardı. Kurultayı topladı Alp Er Tunga. Beylerinin, kumandanlarının, Şaman’ın, tecrübeli savaşçılarının görüşlerini alma gereği duyuyordu</p>

  <p class="normal">Uzun sürdü görüşmeler.</p>

  <p class="normal">Ana hatlarıyla şunları konuştular: Yanlarında kuşatma yapacak ağır silahları yoktu ve bu durumda kaleyi kuşatmak uzun zaman alacak, belki de sonuçsuz kalacaktı. Sefere o amaçla çıkmamışlardı. Onlar kuşatmayı sürdürürken İranlılara destek olarak gelebilecek kuvvetler tarafından sarılıp zor durumda kalabilirlerdi. En akıllı çözüm uygun şartlarda barış yapmak, batı komşularını yollarından uzak tutmaktı. Yüksek bir savaş tazminatı ve vergi belirlediler. Ayrıca Alp Er Tunga’nın yeni kurduğu Merv Kenti yolu üzerindeki bütün toprakların Saka Toprağı olduğunun kabul edilmesi gerektiğini şart olarak öne sürecekler, buna karşılık kuşatmayı kaldırarak İran Topraklarından çekileceklerdi</p>

  <p class="normal">Anlaşma metni hazırlandıktan sonra bunun için karşı taraftan istenecek bir heyete aktarılması ve İranlıların cevabının beklenmesi gerekiyordu. Alp Er Tunga’nın İran kalesine gönderdiği elçi, gelecek İran heyetinde mutlaka Zal Oğlu Rüstem’in bulunmasının şartları olduğunu iletti. Bu şekilde, Rüstem’le konuşacak; hayatını kurtaran yiğide teşekkür etme fırsatını bulacaktı Alp Er Tunga.</p>

  <p class="normal">Elçi gönderildikten sonra çok uzun beklemediler. İranlılar görüşmeler için özellikle İran Hükümdarının çağrılmamasını çok hoş karşılamışlardı. Çok gecikmeden elçi heyetini gönderdiler. Onlarla görüşme görevi yine Veyse Bey’e verilmişti. Büyük ve gösterişli bir çadır kurulmuştu elçi heyetini ağırlamak için. Görüşmeler sürerken Alp Er Tunga; Zal Oğlu Rüstem’i kendi çadırına çağırdı</p>

  <p class="normal">Yiğit rakibini çadırının kapısında karşıladı Alp Er Tunga. Kendisini saygı ile selamlayan Rüstem’e hemen yanında yer gösterip oturmasını sağladı. Yanı başında duran dilmaç konuşulan her sözü aktarıyordu. Önce sözü bu savaşa getirdiler. Hayatını kurtardığı için teşekkür etti Alp Er Tunga. Rüstem ise;</p>

  <p class="normal">“Asıl sen benim hayatımı kurtardın Şad!” dedi. “Kale kapısı önünde öyle zordaydık ki, eğer ordunu durdurmasan sonumuz gelmişti.”</p>

  <p class="normal">“Seninle, güreşimiz bitmedi ki” dedi Alp Er Tunga. “Acunun en iyi güreşçisi kim, anlamadan senin ölmene izin verir miyim hiç?”</p>

  <p class="normal">Güldüler. Alp Er Tunga Rüstem’e ikramlarda bulundu, hediyeler verdi. Kapıya kadar yolcu etti</p>

  <p class="normal">Elçi heyeti barış şartlarını İran Hükümdarına ilettiğinde, Nevzen; bu işten çok ucuz kurtulduğuna seviniyordu. Karşılıklı verilen sözler tutuldu. Türk ordusu kuşatmayı kaldırarak çekilmeye başladı</p>

  <p class="normal">Alp Er Tunga; yola çıktığından daha kalabalık bir ordu ile iki ırmak arasındaki umuduna çevirdi yönünü. Böylesine güçlü bir ordunun önüne artık kimse çıkmaya cesaret edemezdi.</p>
</body>
</html>
