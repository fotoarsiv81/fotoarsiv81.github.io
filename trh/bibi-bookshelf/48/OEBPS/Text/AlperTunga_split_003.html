<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">KUTLU GÖREV</h1>

  <p class="normal">Bilemediği, seçemediği; ama ona tanıdık gelen bir yerdeydi. Yüksek, ulu dağların çevirdiği, içinden geniş, tertemiz bir ırmağın, çağlayarak aktığı görülesi güzellikte bir vadiydi burası. Dizlerinin üzerine çökmüş, ulu dağların görünmeyen, bulutlarla örtülü ulu, karlı yamaçlarını görmeye çabalıyordu. Bilmesi gereken, tanıdık gelen bir yerdi burası; ama hatırlayamıyordu adını…</p>

  <p class="normal">“Burası…” diye mırıldandı kendi kendine “Burası…”</p>

  <p class="normal">“Fergana Vadisi” diye gürledi bir ses.</p>

  <p class="normal">İrkildi ve çevresine bakındı. Kimseyi görememişti. Hafızasında; hatırladığı bu yer adı ile ilgili bilgi kırıntıları aradı. Aklına sadece “Fergana’nın atları kan terler” diyen eski bir Türk deyişi geldi.</p>

  <p class="normal">Düşteydi ve düşte inanılmazların yaşanması normaldi.</p>

  <p class="normal">Birden hemen yanı başından birbirinden güzel ve cins atların oluşturduğu sürü geçmeye başladı. Dörtnala, özgürce koşuyordu atlar. Bazıları onun üzerinden aşıp kanatlanmış gibi havalanmış, toynakları başına değecek gibi olmuştu. Birbirinden yüksek atların koşusunu ve uzaklaşmasını büyük bir zevkle izledi. Ufukta kayboluşlarına kadar baktı arkalarından. İster istemez gözlerini yumdu.</p>

  <p class="normal">Gözlerini açtığında az önce bulunduğu yerde olmadığını anladı. Bu kez bir gölün kenarındaydı ve ayaktaydı. Buram buram efsane kokan gölün sakin suları çıplak ayaklarına hafif çırpıntılarla ulaşmaya çabalıyordu. Gölün hemen kıyısından başlayan orman, dağlara doğru; ulu, erişilmez ağaçların sıklaşmasıyla yükseliyordu.</p>

  <p class="normal">Bu gölü de tanıyordu bir yerlerden ama adı...</p>

  <p class="normal">“Isığ-göl”</p>

  <p class="normal">Yine aynı ses, soramadığı soruyu cevaplamıştı. Daha dikkatli baktı göle. Demek ki efsanelerin gölü burasıydı. Birden, göle girmek için dayanılmaz bir arzu duydu içinde. Çevreyi gözledi. Kimse yoktu. “Girip yüzeyim” diye geçirdi içinden. Aradığı huzuru Isığ-göl’ün sularında bulacaktı sanki. Bir iki adım attı.</p>

  <p class="normal">Birden sesin sahibi geldi aklına. Mutlaka burada bir yerlere gizlenmiş olmalıydı. Vazgeçti göle girmekten.</p>

  <p class="normal">Bu sesin sahibi kimdi?</p>

  <p class="normal">Onu mutlaka görmek ve tanımak amacıyla çevreyi gözden geçirdi.</p>

  <p class="ortayazi">* * *</p>

  <p class="normal">Önünde bitiverdi sesin sahibi.</p>

  <p class="normal">Ona bakarken bir dağa bakarcasına başını kaldırmak zorunda kalmıştı. Öylesine büyük, öylesine heybetli bir vücut vardı ki karşısında, daha iyi görebilmek için birkaç adım geriye çekildi.</p>

  <p class="normal">İlk gözüne çarpan, karşısında duran bu dev cüsseli adamın giydikleriydi. Belinde kalın deri bir kemer taşıyordu. Kemerin tokası adını bilmediği bir hayvanın ya da canavarın yüzü şeklindeydi. Çok değerli taşlarla süslü olduğu hemen fark ediliyordu. Hayvanın gözlerini oluşturan kırmızı taşlar alev alev yanıyordu.</p>

  <p class="normal">Kemerin sol yanında uzun, ince bir kılıç, sağ yanında ise kısa bir kama asılıydı. Her ikisinin hem kınları, hem de kabzaları değerli taşlar ve mücevherlerle süslüydü. Karşısında duran şahsın üzerindeki kırmızı kaftanı ipektendi. Etekleri uzun konçlu çizmelere kadar uzanıyordu. Yanlardan beline kadar süren iki yırtmaç vardı kaftanda.</p>

  <p class="normal">“Ata binerken kolaylık olması içindir…” diye düşündü.</p>

  <p class="normal">Peki, bu kişinin ata bindiği nereden aklına gelmişti?</p>

  <p class="normal">Dar pantolonunun rengi de kırmızıydı. Mintanının “V” şeklinde açık olan yakasından görünen, sanki bir aslanın göğsüydü. Bileklik ve pazıbentler, güç fışkıran kasları tutmak için sıkı sıkı sarılmış gibiydiler. Başında yükselen ucu sivri ve geriye doğru hafif kıvrılmış kürklü başlığın önünde siperlik yoktu. Başın devamıymışçasına bir izlenim veriyordu.</p>

  <p class="normal">Kısa boylu olmasının sıkıntısını hiç bu kadar çektiği olmamıştı. Elinde olmadan birkaç adım daha geriledi. Gördüğü heybetli gölge; ne konuşacak, nede ayakta duracak hal bırakmıştı onda.</p>

  <p class="normal">Aklından “Giysileri ve silahı ne kadar ilginç ve güzel” diye geçirdiğinde bir anda kendi üzerindeki giysileri değişti ve karşındakinin hem şekil hem de boyut olarak birebir kopyası oluverdi. Kemer ve ona bağlı her şey belinden kayıp yere düşmek üzereydi. İki eliyle birden kemeri tutmaya çalıştı. Kemerin, yere değen kılıcın ve kamanın ne kadar ağır olduğunu fark etti. Elleri giysinin kolları içinde kaybolmuş, kaftanı yerlerde sürünüyor ve ayağına bol gelen çizmelerin konçları dizlerini aşıyordu. O zaman bir kez daha anladı karşısındakinin heybetini.</p>

  <p class="normal">Artık taşıyamayacağı kadar ağır kemeri tutmaktan vazgeçti. Üzerindekilerle birlikte yerçekimine yenik düşen kemerin yerine, daha komik hale düşmemek için pantolonuna yapıştı.</p>

  <p class="normal">Karşısındaki dev cüsseli yiğit gülümsüyordu. Bu gülümsemede küçümsemekten çok bir sevecenlik okunuyordu.</p>

  <p class="normal">Düştüğü bu zor durumdan kurtulmanın tek yolu, gözlerini kapatmak gibi gelmişti ona. Gözlerini yumdu. Artık açmak istemiyor; ama bir yandan da karşısındakinin kim olduğunu öğrenmesi gerektiğini biliyordu.</p>

  <p class="normal">Gözlerini açtığında artık normal kıyafetlerle olduğunu görüp rahatladı. Karşısında yine o kişi vardı ve gülümsemeye devam ederek ona bakıyordu. Klasik birkaç soru sorması ve kendini tanıtması gerektiğini biliyordu; ama sesinin çıkacağından emin olmadığı için önce karşısındakinin konuşmasını bekledi.</p>

  <p class="normal">Sessizlik uzun sürünce dayanamadı.</p>

  <p class="normal">“Ben neredeyim? Siz kimsiniz?”</p>

  <p class="normal">“Isığ-göl kıyısındayız dedim ya torunum. Beni tanımamana hem şaşırdım hem üzüldüm!”</p>

  <p class="normal">“Torunum mu dediniz?”</p>

  <p class="normal">Şaşırıp kalmıştı bu hitaba. Hiç tanımadığı, başka bir çağdan olduğu belli olan bu kişi ona “Torunum!” demişti.</p>

  <p class="normal">“Ah bu Anadolu, ah bu göç! Ana yurttan, kökenden uzaklaştıkça atalarını unutturuyor insanlara. Sen Tarazlı değil misin? Taraz atalarının var olduğu, yaşadığı yer değil mi? Senin kökenin Taraz değil mi?”</p>

  <p class="normal">“Kökenim, doğduğumuz yer mi? Taraz mı?”</p>

  <p class="normal">“Evet! Taraz yani Talas... Siz soyadınızı Taraz’dan dolayı almadınız mı? Atan, deden anlatmadı mı sana bunları?”</p>

  <p class="normal">Çok mahcup olmuştu. Çok okuyan, çok araştıran biri olduğunu sanır ve bununla öğünürdü hep. Ama soyadının nereden geldiğini araştırmamıştı. Sesi zor çıktı cevap verirken.</p>

  <p class="normal">“Bunu bilmiyordum”</p>

  <p class="normal">“Demek ki bilmediğin çok şey var torunum. Anlatayım sana: Senin ve soyunun namı, soyadın Taraz’dan gelir. Göç öncesi aldınız ve yüz yıllarca kullandınız. Zaman biraz değiştirdi bu hitabı…”</p>

  <p class="normal">“Peki! Siz kimsiniz?”</p>

  <p class="normal">“Hala tanıyamadın mı? Ben senin büyük atan, Alp Er Tunga’yım”</p>

  <p class="normal">Utandı ve sıkıldı biraz daha. Gün, cahilliğinin yüzüne vurulma günüydü.</p>

  <p class="ortayazi">* * *</p>

  <p class="normal">Nasıl tanısın? Nereden bilsin ve onun Alp Er Tungay’la düşlerde ne işi olsun?</p>

  <p class="ortayazi">* * *</p>

  <p class="normal">Bu sorular kafasının içinde birbiri peşi sıra tekrarlanırken karşındaki yiğit çöktü ve bağdaş kurup oturdu karşısında. Şimdi Atası otururken, o ayakta, ancak boy dengesini kurabilmişlerdi. Onun yüzünü, gözlerini rahatlıkla görebiliyordu artık.</p>

  <p class="normal">Simsiyah iri ve hafif çekik gözleri hiç yabancısı değildi. Başlığının altından çıkan uzun saçları gözleri kadar koyu olmasa da aynı renkteydi. Karakaşlı, kara gözlü tabir edilen tipini aydınlatan yüzü ise aktı. Dudaklarını gizlemeyen ama ağzının kenarlarından aşağıya doğru sarkan, fazla da sık olmayan bıyıkları görüntüyü tamamlıyordu. Her yönü ile heybetliydi karşısındaki. Yaşını hesaplamaya çalıştı. Neredeyse onunla aynı yaşta olduğunu fark etti. “Demek ki genç ölmüş” diye geçirdi içinden. İçinden geçenler yine okunmuşçasına karşılık buldu.</p>

  <p class="normal">Birden çok uzaklarda çalınan çok eski, ilahi bir çalgının tınısı yayıldı çevreye. Yumuşak, genç bir ozan sesi bu tınıya eşlik ediyordu.</p>

  <p class="indentmetin"><span class="ideitalik">“Alp Er Tunga öldü mü</span></p>

  <p class="indentmetin"><span class="ideitalik">Isız acun kaldı mı</span></p>

  <p class="indentmetin"><span class="ideitalik">Ödlek öcün aldı mı</span></p>

  <p class="indentmetin"><span class="ideitalik">Şimdi yürek yırtılır…”</span></p>

  <p class="normal">Bir damla yaş süzüldü bağdaş kurmuş yiğidin gözlerinden. İnce bıyıklarını ıslatarak aşağılara indi ve kayboldu. O da yiğitle birlikte gözyaşı dökmeye başladı. Bu hüzünlü ses, bu çok iyi bildiği hüzünlü sagu, yüreğini yaralamıştı. Gözyaşlarına mani olamıyordu. İki erkek, erkekçe ağladılar sagu bitene kadar.</p>

  <p class="normal">Sagu bitti, müzik kesildi.</p>

  <p class="normal">Karşısındaki yine gülümsemeye başlamıştı.</p>

  <p class="normal">“İşte böyle torunum. Ödlek öcünü aldı. Ama yürekler gerçekten yırtıldı mı bilmem. Yüzyıllardır sadece bir sagu olarak, bir sagu içinde anılmak ne acıdır bilemezsin. Benim hakkımda bilinen sadece bu sagu, bu ağıttır. Kimse, bu saguya kadar olan hayatımı bilmez. Türk Budunu için yaptıklarımı sorgulamaz. Analar, babalar çocuklarına adımı verirler ama kim olduğumu anlatmazlar. Bu sagu da olmasaydı, söylenmeseydi, yazılmasaydı, dilden dile, telden tele aktarılmasaydı; belki adım da utulup gidecekti torunum. Tarihi yazmakla öğünen bir budun, tarihini öğrenmeyi neden ihmal eder? Yoksa o yazılan tarihte bana yer yok muydu?”</p>

  <p class="normal">Alp Er Tunga başını hafifçe öne eğdi.</p>

  <p class="normal">O ise utancından ve üzüntüsünden atasının yüzüne bakamaz haldeydi.</p>

  <p class="normal">Söyledikleri çok doğruydu. Kime ‘Alp Er Tunga kimdir?’ diye bir soru yöneltseniz, onun için söylenen bu sagunun ilk dörtlüğünü duyardınız. Ama kim olduğu hakkında bilgi alamazdınız.</p>

  <p class="normal">“Beni çok iyi anladığını biliyorum torunum.”</p>

  <p class="normal">Bu “torunum” kelimesine kafası takılmıştı. Atasının özellikle tekrarlanması, özel bir anlamı çağrıştırıyor gibiydi. Alp Er Tunga, aklından geçenleri okumuşçasına başını kaldırıp konuşmaya başladı.</p>

  <p class="normal">“Sen benim torunumsun. Bilgisizliğin ve araştırmaman yüzünden bu sözümü ‘Alp Er Tunga bütün Türklerin atasıdır, işte o yüzden bana torunum diyor’ diye yorumlama sakın. Geçmişin hakkında araştırma yaptığını, özelikle büyük dedenin anlattıklarını sorguladığını biliyorum. Boy olarak, Karaman Beyliği’ne bağlanıp Osmanlı’ya kafa tuttuğunuzu ve Osmanlı’nın Karamanı yok etmesinden sonra sizleri küçük gruplara ayırıp sürdüğünü biliyorsun. Osmanlı; Tarazlıoğullarını öylesine dağıttı ki, bir kısmınızı Van yöresine, bir kısmınızı Bursa yöresine, bir kısmınızı, Zonguldak yöresine gönderdi. Önemli bir kısmınızı Elazığ’a, Rize’ye, Trabzon’a ve daha bir çok bölgeye sürdü. Aile büyüklerinizi de rehin alıp İstanbul’a götürdü. Hem haberleşmenizi, hem de aile adınızı kullanmanızı yasakladı. Sizde kaybolmamak, birbirinizi unutmamak; biraz da Osmanlı’ya kendinizi unutturmak için ‘Taraz’ı değiştirdiniz. Ne edip, ne yapıp bir zaman gizli gizli haberleştiniz; ama gün geldi bağlarınız koptu”</p>

  <p class="normal">Dikkatle dinliyordu atasını. Osmanlı Anadolu Birliğini kurmak için buna benzer tavırları bütün Türkmen ailelerine karşı almıştı. Çoğu ailenin ortada adı bile kalmamıştı. Onlar hiç olmazsa biraz değişse de soyadı olarak muhafaza edebilmişlerdi tarihle bağlarını.</p>

  <p class="normal">“Torunum” diye üstüne bastırarak konuşmaya devam etti Alp Er Tunga.</p>

  <p class="normal">“Konya’ya kadar geçmişine ulaştın; ama daha öncesini biliyor musun?”</p>

  <p class="normal">Çok derin bilgisi yoktu bu konuda. Göçer kültürün, yerleşik kültüre adaptasyonu bu bilgisizliğin nedeni idi. Aslında hala göçerlikten vazgeçmiş değillerdi. Bugün Karadeniz Bölgesi’nde süregelen yayla kültürü bu göçer alışkanlığın bir yansıması değil miydi? Daha öncesine ait bildiği, büyük, büyük dedesinin, gidip doğudan, Elazığ’dan kendine eş alıp, yine kendi kurduğu köye geri dönmesiydi. Bir de köy kurulduktan, çevresindeki eski sahipler kovalandıktan sonra, daha pek çok akrabalarının yine Elazığ’dan gelip oraya yerleşmeleriydi. Hep sormuştu kendi kendine, büyük, büyük dedesi, eş almak için neden Elazığ’ı seçmişti? Neden oradan yanına gelen göçü benimsemişti.</p>

  <p class="normal">İçinden geçenleri yine okuyan Alp Er Tunga cevapladı bu sorusunu:</p>

  <p class="normal">“Çünkü” dedi “Elazığ Türklerin Anadolu’da ilk yerleştikleri, ilk yurt tuttukları yerlerdendir. Siz de orada çok eskiden beri yerleşen sonra da beylik kuran Harputoğulları’nın bir koluydunuz. Moğol istilasında Elazığ’ı terk edip Konya’ya göçtünüz.”</p>

  <p class="normal">Harputoğulları!</p>

  <p class="normal">Bu ismi çok duymuş; ama üzerinde hiç araştırma yapmamıştı.</p>

  <p class="normal">Demek ki önce Taraz kıyıları, oradan Harputoğulları, sonra Konya ve en sonunda da Trabzon… Oldukça uzun bir yol kat etmişlerdi. Kim bilir neler çekilmişti o yollarda.</p>

  <p class="normal">Bunlar içinden geçenlerdi; ama duymuştu Atası</p>

  <p class="normal">“Hem de neler… İşte…” diye sözünü sürdürdü Alp Er Tunga “İşte tarihte Harputoğulları diye anılanlar benim halkım olan Saka Türkleri’nden Anadolu’ya gelip yerleşen ve burada kalanlardır. Ben İzmir’e kadar gidip tam yirmi sekiz yıl Anadolu’ya hükmettim. Ölümümden sonra dağılan Saka İmparatorluğu’ndan kalanların göç eden küçük bir nüvesi Elazığ yöresinde uzun bir süre varlığını sürdürdü. Bir kolum da sizsiniz Tarazlıoğulları.”</p>

  <p class="normal">Yine bir damla yaş süzüldü gözünden. Sanki kuraldı yiğitlerin damla, damla ağlaması. Bu son damlaydı ve unutulmanın, anılmamanın, bilinmemenin acısınaydı.</p>

  <p class="normal">Birden sesi yükseldi.</p>

  <p class="normal">“Sana buyruğumdur torunum. Yaz! Her şeyi araştır. Bul, buluştur ve yaz. Beni, Atan Alp Er Tunga’yı yaz. Yaz ki artık bilinmezlikten kurtulayım. Yaz ki sen de rahat et ben de. Ama doğruyu yaz. Olduğu gibi yaz.”</p>

  <p class="normal">Birden ayağa kalktı Atası Alp Er Tunga. O tuhaf eşitlik bozulmuş, bir devin yanında ufacık kalıvermişti o.</p>

  <p class="normal">“Bu devasa yiğitten bugüne kalan ben miyim?” diye düşündü. Bu devasa yiğidin torunu…</p>

  <p class="normal">Yine içinden geçenleri duymuştu.</p>

  <p class="normal">Gülümsedi…</p>

  <p class="normal">“Yüreğin büyük olsun torunum. Başka şeyi gam etme. Ben Saka Halkı’na Tanrı hediyesiydim bunu unutma. Bu kadar fark olsun artık.”</p>

  <p class="normal">Yani “Senden tabi ki daha büyük ve daha iri olacaktım. Ben Alp Er Tunga’yım. Ben efsaneyim.” demek istiyordu.</p>

  <p class="normal">Veda zamanının geldiğini anlamıştı; ama nasıl vedalaşması gerektiğini bilmiyordu. Atasını, ilk karşılaştığında nasıl selamlaması gerektiğini bilemediği gibi… Karşısında duran Atası, Han’dı ve Han olarak selamlanmayı Hak ediyordu.</p>

  <p class="normal">Hemen eski Türk saygı selamını hatırladı ve sağ dizini yere vurup başını eğdi.</p>

  <p class="normal">“Buyruğunu yerine getireceğim Han’ım”</p>

  <p class="normal">Başını kaldırdığında kimseyi göremedi.</p>

  <p class="normal">Ufku tarayan gözleri beyaz bir atın üzerinde rüzgârla yarış ederek uzaklaşan Alp Er Tunga’yı gördü. Kaybolana kadar baktı ardından.</p>

  <p class="normal">Anladı ki, atasını gerektiği gibi uğurlamıştır.</p>

  <p class="normal">Ayağa kalktı. Isığ-göl, güneşin ışıklarını rengarenk yansıtıyordu. İlerde bir kale ve kent gördü. Neresi olduğunu bilmediği halde içinden “Ordu-Kent” diye mırıldandığını fark etti. “Ordu-Kent… Sakaların Başkenti”</p>

  <p class="normal">Aslında oradan ayrılmak, bu kutlu düşten uyanmak istemiyordu ama hemen çalışmaya başlamalıydı. Atası Alp Er Tunga, onun, buyruğunu yerine getirmesini bekliyordu</p>

  <p class="normal">“Buyruk Han’ımındır!” diye bağırdı sertçe. Bir daha, bir daha yineledi. Sesinin yettiğince bağırdı. Ordu Kent’e ulaştırmak istiyordu sesini. Orada var olduğunu bildiği birilerine duyurmak istiyordu.</p>

  <p class="normal">“Buyruk Han’ımındır”</p>

  <p class="normal">Birinin dürtmesiyle gözlerini açtı.</p>

  <p class="normal">“Hangi hanımın?”</p>

  <p class="normal">Birden bire gelen bu sorunun sahibini uyku sersemliği içinde tanıdığında gülümsedi. Yanında uyuyan eşi kaşlarını çatmış onu sorguluyordu.</p>

  <p class="normal">“Hangi hanımmış bu?”</p>

  <p class="normal">“Hanım değil, canım Han, Han. Alp Er Tunga’yı yazacağım. Atamı yazacağım” Eşi şaşırmıştı; ama çok da önemsemedi. Tuhaflıklarına alışmıştı onun.</p>

  <p class="normal">“Yaz!” dedi sadece ve uykusuna devam etti.</p>

  <p class="normal">O, “Belki öncekine benzer muhteşem bir düş daha görürüm ya da düşüm devam eder” umuduyla gözlerini yumdu ve uyumaya çalıştı. Ama biliyordu ki buyruğu tamamlayana kadar bir daha böylesi güzel ve kutlu bir düş göremeyecekti</p>

  <p class="normal">Uykusunu sürdürme çabasına girdiğinde, oda yeniden sessizliğe büründü.</p>

  <p class="normal">“Hemen yarın başlamalıyım”</p>

  <p class="normal">Yarın oldu…</p>

  <p class="normal">Başladı…</p>

  <p class="normal">İşte bunları yazdı:</p>
</body>
</html>
