<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_14">TUNGAYI YENMEK KOLAY DEĞİL</h1>

  <p class="normal">Görünür düşmandı Tunga ama görünmüyordu. Bütün aramalar boşa çıkıyordu</p>

  <p class="normal">Ünü büyük Veyse Bey ve dokuz seçme Türk yiğidin gelişi Soğd İli için büyük bir umut olmuştu. Saka Hanı’nın yiğitleri büyük törenle karşılanmış ve adlarına şölen verilmişti. Gelenler tunganın ava çıkıp yeni canlar yakmasını bekleyemezlerdi</p>

  <p class="normal">Hemen tungayı aramaya çıktılar.</p>

  <p class="normal">Kara orman sanki daha kararmıştı. Ağaçların arasında iz sürmek çok zordu</p>

  <p class="normal">Akşama kadar dolaştılar. Hava kararırken hiç bir şey bulamadan ormanı terk ettiler. İkişerli, üçerli gruplar halinde ormanın dışında, tunganın daha önce dolaştığı yerlerde, pusuya yattılar. Tunganın geleceği varsa göreceği de vardı.</p>

  <p class="normal">Veyse Bey sürekli olarak yiğitlerinin bulunduğu yerleri dolaşıp irtibatı sağlıyor ve onları uyanık tutuyordu. Henüz, bir uçtan diğer uca gitmişti ki korkunç bir kükreme sesi ve canhıraş feryatlar duyuldu. Bütün yiğitler kılıçlarını çekip, kargılarını hazırlayıp o yana koşturdular. Ama geç kalmışlardı. Tunga, pusudaki üç yiğidi parçalamış ve çekip gitmişti</p>

  <p class="normal">Veyse Bey kanını donduran görüntüye baktı bir süre. Yiğitlerin cansız vücutları parçalanmış, dört bir yana dağılmıştı. Bir yiğidin gövdesinden kopmuş başında, açık kalan gözleri, başına ne geldiğini anlamaya çalışıyor gibi açıktı</p>

  <p class="normal">“Canavar buralarda olmalı hepiniz dikkatli olun!” dedi Veyse Bey</p>

  <p class="normal">Artık yedi kişi kalmışlardı. Birlikte dolaştılar sabaha kadar. Tunga o gece bir daha gözükmedi. Vuracağını vurmuş, alacağını almış, yiyeceğini yemişti</p>

  <p class="ortayazi">* * *</p>

  <p class="normal">Sabah evlerinden çıkan Soğdaklar üç yiğidin parçalanmış vücutlarını gördüler. Moralleri bozuluyor, umutları gittikçe kırılıyordu</p>

  <p class="normal">Beklemek olmazdı ve öç ateşi de tutuşmuştu bir kez. Yine ormana daldı Veyse Bey ve yiğitleri. Uyumak, dinlenmek akıllarına bile gelmemişti. Yemeden, içmeden yoldaşlarının öcünü almak için güneş batıncaya kadar tungayı aradılar. Akşam olduğunda yorgun düştüler. Umutları kırılmış, tungayı bulamayacaklarını anlamışlardı. Ormanın dışına doğru tek sıra halinde ve birbirlerini kollayarak ilerliyorlardı. Birden dev tunga en arkadaki yiğide saldırdı ve onu alıp hızla ormanda kayboldu. Her şey bir anda olup bitmişti</p>

  <p class="normal">Veyse Bey, yiğitliğine ve bey olduğunu unutmuştu neredeyse. Dokunulsa ağlayacak hale gelmişti. Hemen yanı başından, gözlerinin önünde bir yoldaşını almıştı canavar ve o bir şey yapamamıştı</p>

  <p class="normal">Yoldaşlarını topladı.</p>

  <p class="normal">“Sadece altı kişi kaldık. Bundan sonra ormana girmeyeceğiz. Hep bir arada olacağız. Sıra ile uyuyacağız. Bu canavar insan eti yiye, yiye insan gibi düşünür olmuş. Onu ancak bir arada ve uyanık kalırsak öldürebiliriz” dedi.</p>

  <p class="normal">Yastaydılar.</p>

  <p class="normal">Yaslarına, Soğd Halkı gönülden katılıyordu. Onlar için ölen yiğitleri unutmamışlar, ruhlarına birer ateş yakmışlar, her biri için kurbanlar kesmişlerdi. Gece başka bir şey olmadı ama zaten daha ne olmalıydı ki?</p>

  <p class="ortayazi">* * *</p>

  <p class="normal">Veyse Bey ve yiğitleri ertesi gün iyice dinlendiler ve zorlu geceye hazırlandılar.</p>

  <p class="normal">Yine aynı yerdeydiler.</p>

  <p class="normal">Soğd Halkı korkudan evlerine çekilmiş, kapısını penceresini sıkıca kapatmıştı. Aslında bu önlem bile tungayı durduramazdı. Çünkü kerpiç duvarları yıkabiliyor, kapıları, pencereleri parçalayabiliyordu.</p>

  <p class="normal">Altı yiğit bulundukları yerde meşale yakmıyorlardı. Kargılarını ileri uzatmışlar ve diplerini yere batırmışlardı. Tek dizleri üzerine çökmüşlerdi. Aralarında beşer adım mesafe vardı. Hemen birbirlerinin yardımına koşabilirlerdi. Sağ ellerindeki kalkanlarını tunganın olası pençelerinden korunmak için dik tutuyorlardı. Plana göre tungayı görünce önce kargılarını onun vücuduna saplayacaklar, sonra da kılıçlarıyla girişeceklerdi</p>

  <p class="normal">Öylece uzun süre beklediler.</p>

  <p class="normal">Gece yarısına doğru ormandan büyük bir gürültü gelmeye başladı</p>

  <p class="normal">“Dikkat edin geliyor!” diye bağırdı Veyse Bey.</p>

  <p class="normal">Sözü bitmeden karşılarında gördüler dev tungayı. Karanlıkta gözleri ateş gibi parlıyordu. Ön iki kesici dişi uzamış ağzının dışına taşmıştı. Çok alıcı<sup class="calibre3"><a href="../Text/AlperTunga_split_081.html#footnote-618-14" id="footnote-618-14-backlink">[14]</a></sup> bir rengi vardı postunun. Alacalı bulacalı renk yığını karanlıkta pırıl, pırıl parlıyordu</p>

  <p class="normal">“Fırlat!” diye bağırdı Veyse Bey. Hep birlikte kargılarını fırlattılar. Hemen hepsi canavarın vücuduna değdiği halde sanki hiç bir etki yapmadan yere düştü. Donup kaldılar. Onları bu halden yine Veyse Bey’in sesi uyandırdı</p>

  <p class="normal">“Kılıç çek!”</p>

  <p class="normal">Çelikler parladı. Hemen savaş düzeni aldılar. İki yanda üçerli iki grup oldular. Canavar bu kez onlarla alay eder gibi ağır, ağır yaklaşıyordu. Yaklaştıkça daha da büyüyor ve korkunçlaşıyordu. Bir anda koca pençesini kaldırıp savurdu canavar. İki yiğit cansız yere yuvarlandı.</p>

  <p class="normal">“Vurun!” dedi Veyse Bey.</p>

  <p class="normal">Kılıçlarını sallamaya başladıklarında iki yiğidin daha düştüğü görüldü. Sadece Veyse Bey ve bir tek yiğidi kalmıştı. Veyse Bey yoldaşını geri çekip öne geçti ve canavarla karşı karşıya geldi. Canavar pençesini kaldırdığında artık her şeyin bittiğini anlamıştı</p>

  <p class="normal">O anda nereden geldiği belli olmayan, gök gürültüsü gibi bir nara duyuldu.</p>

  <p class="normal">“Yettim Veyse Bey geri çekil!”</p>

  <p class="normal">Bu sesi duyan Tunga bir an duraksadı.</p>

  <p class="normal">Birinin ya da bir şeyin tunganın sırtına atladığını ve kalın kollarını canavarın boynuna doladığını gördüler. Dev canavar neye uğradığını şaşırmıştı. Nerden çıktığı, kim olduğu belli olmayan bir insanoğlu, yıllardır kral olduğu, rakipsiz olduğu bir bölgede tungaya kafa tutuyordu</p>

  <p class="normal">Başını kurtarmaya çalıştı Tunga. Yapamadı. Nefesi kesilmeye başlamıştı. Çaresiz, çırpınmaya başladı. Boğazından hırıltılar yükseliyordu. Pençelerini umutsuzca bir o yana, bir bu yana savuruyordu. Dev kuyruğunu salladıkça yerden büyük bir toz kalkıyordu havaya</p>

  <p class="normal">Güçlü kollar daha fazla, daha fazla sıkmaya başladılar.</p>

  <p class="normal">Veyse Bey ve yanındaki yiğit yoldaşı iyice geri çekilmiş herkesin görmek için neler vereceği bu doyumsuz manzarayı zevkle ve heyecanla izliyorlardı. Çünkü kimse bir daha böyle bir sahneye tanık olamayacaktı</p>

  <p class="normal">Çok çırpındı tunga, çok debelendi. Şaha kalktı, yan düştü, hopladı, zıpladı ama boynunu sıkan cendere gibi kollardan kurtulamadı. Büyük bir çatırtı ile hayvanın boynunun kırılma sesi duyuldu. Üzerindeki yiğitle birlikte cansız yere uzandı canavar,. Yiğit hala sıkmaya devam ediyordu</p>

  <p class="normal">Hızla koştu Veyse Bey</p>

  <p class="normal">“Tamam, yiğidim tungayı öldürdün! Yengin<sup class="calibre3"><a href="../Text/AlperTunga_split_082.html#footnote-618-15" id="footnote-618-15-backlink">[15]</a></sup> kutlu olsun. Az daha gelmeseydin bizi de öldürecekti.” Dedi</p>

  <p class="normal">Yavaşça hayvanı bırakıp ayağa kalktı yiğit. Karşısındaki yüzü görünce şaşırdı Veyse Bey. Dudaklarından şu kelime döküldü</p>

  <p class="normal">“Han’ımın oğlu!”</p>

  <p class="normal">“Sus!” dedi yiğit “Benim burada olduğumu kimse bilmesin. Biliyorsun Han Babamın izni yok. Ondan habersiz geldim. Sözünü dinlemediğimi duyarsa bana çok kırılır. Beni buraya ne çekti bilmem; ama gelmeden edemedim ve hayatımın en güzel avını yaptım. Şimdi Soğdlular gelmeden gideceğim. Beni bir tek sen gördün. Sakın kimseye bir şey söyleme!” dedi ve adetten olduğu üzere tunganın sol kulağını kesip koynuna koydu. Sonra da koşarak karanlığa daldı.</p>

  <p class="normal">Veyse Bey şaşkınlıktan cevap bile verememişti. Bu büyük yengiyi kazanan oğlan dokuz yaşını daha yeni doldurmuştu ve adı bile yoktu. Gelmiş, tungayı öldürmüş ve hiç bir şey olmamış gibi çekip gitmişti. Bir yarası olup olmadığını bile soramamıştı ona</p>

  <p class="normal">Nasıl duydular, nasıl haber aldılarsa bir anda Soğdaklar ellerinde meşalelerle sokaklara döküldüler. Uzun zamandır canlarını yakan canavardan kurtulmuşlardı. Bugün bayram olmazsa ne zaman olacaktı?</p>

  <p class="normal">Bir anda geceyi gündüze çevirdiler. Gelip, önce yiğitlerin cansız bedenlerine karşı son görevlerini yaptılar. Sonra Veyse Bey ve sağ kalan son yoldaşını alıp omuzladılar. Her ne kadar onlar;</p>

  <p class="normal">“Tungayı biz öldürmedik!” dedilerse de kimseye anlatamadılar.</p>

  <p class="normal">İl valisi onlara değerli hediyeler sundu. O bile tungayı kimin öldürdüğünü anlatmaya çalışmalarına kulak vermedi</p>

  <p class="normal">Veyse Bey büyük bir sıkıntı içindeydi. Kendisinin olmayan bir yiğitliği sahiplenmek istemiyordu. Soğdaklar, konuklarını el üstünde tuttular. Başköşelere oturtup ağırladılar. Bu arada canavar tunganın derisi yüzülmüş, eti ise olduğu yerde bırakılmıştı. Alıcı kuşlar yok etmeden bu kalıntıyı defalarca ziyaret etti Soğd İlinin sakin halkı. Yeniden huzura ve ticarete dönebileceklerdi. Artık sokaklarda rahatlıkla dolaşacaklar, ormanda korkusuzca avlanabileceklerdi</p>

  <p class="normal">Veyse Bey bir an önce Ordu-Kent’e dönmek ve bir çaresini bulup olanları birilerine anlatmak istiyordu. Gördüğü sırra tek tanık ise yanındaki yoldaşıydı; ama o da Han oğlunu yakından görmemiş ve tanıyamamıştı. Olanları Peşenk Han’a nasıl anlatacağını bilemiyordu Veyse Bey. Söz dinlemeyen bir oğla sahip olmak Peşenk Han’ı üzecekti belki; ama böylesine bir yiğitlikle gurur duyacağı da muhakkaktı</p>
</body>
</html>
