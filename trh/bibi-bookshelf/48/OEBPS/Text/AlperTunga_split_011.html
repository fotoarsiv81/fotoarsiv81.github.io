<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10">ŞÖLENDEN SONRA</h1>

  <p class="normal">Neşesiz şölen kendiliğinden ve erken dağıldı. Yemekler, içecekler arttı. İnsanlar her şeyi olduğu gibi bırakıp çadırlarına çekildiler. Bu gece ayakta kalanlar yalnızca nöbetçiler değildi. Han uyumuyordu. Hatun uyumuyordu. Şaman uyumuyordu. Oba uyumuyordu. Dışarıda beliren hemen her nal sesinde çadır kapıları aralanıp gelenin kim olduğuna bakılıyordu. Bekledikleri dönmüyordu.</p>

  <p class="normal">Han’ın, oğlunun ardından çıkardığı atlılar teker, teker geri geldiler. Hepsinin yüzü asık, eli boştu. Han Otağının önünde bir süre bekleyip gittiler. Onların yerine yenilerini gönderdi Han. Onlar da bir ize rastlamadılar. Sabah olana dek sürdü bekleyiş.</p>

  <p class="normal">Güneş olanlara aldırış etmeden yine doğuyordu. Sabah olmuş sıra iz sürme ustası yiğitlere gelmişti. Onları topladı Han ve dört bir yana gönderdi. Umudu gittikçe yitiyordu. Gök Tanrı böylesine mucize bir çocuğu dünyada bırakmak istememiş miydi? Üstelik bugün yayladan dönüş günüydü. Han obası hariç diğer Saka obaları yola çıkmaya hazırdılar. Savaşçılar, yolculuk önlemlerini almış, bekliyorlardı. Han obasında ise yalnızca Han çadırı ayakta duruyordu. Diğerleri sökülmüş ve yüklenmişti</p>

  <p class="normal">Ulu Hatun,</p>

  <p class="normal">“Oğlum gelmeden gitmem!’ diyordu “Siz, hepiniz gidin. Ben burada yaşını almamış yiğidimi bekleyeceğim. Mutlaka dönecektir!”</p>

  <p class="normal">Han, eşini orada bırakıp gidemezdi; ama göçü de bekletemezdi. Yol üzerindeki konak yerlerine zamanında ulaşmak zorundaydılar. Aslında halk da oğlanın akıbetini öğrenmeden oradan ayrılmak istemiyordu. Sonunda Han, eşini razı edip çadırdan çıkardı</p>

  <p class="normal">“Otağımı kaldırın. Yola çıkıyoruz!” dedi.</p>

  <p class="normal">Gözü yaşlı Ulu Hatunun yapacak bir şeyi kalmamıştı.</p>

  <p class="normal">Otağı hızla topladılar. Yük taşımak için ayrılan hayvanlara yüklediler. İlk hareket işareti verildi. Peşenk Han,</p>

  <p class="normal">“En son biz yola çıkacağız” dedi.</p>

  <p class="normal">Umudun tükenmediğini gösteren sözlerdi bunlar. Biraz daha oyalanmak, oğlunu biraz daha beklemek istiyordu. İzcilerden bir haber çıkmamıştı daha. İlk kez, Han obası, göçte, en arkada yer alıyordu</p>

  <p class="normal">Göç yolculuğu başladı.</p>

  <p class="normal">Yola çıkan her obanın gözü, kulağı Han obasındaydı. Giderken sürekli ileri bakmaya alışmış gözler durmadan geri dönüp ufku tarıyordu. “Gözü arkada kalmak” deyişinin doğduğu gün bugün olsa gerekti. Ne kadar zorlansalar hızlı hareket edemiyorlardı. Sonunda öncüler gözden kayboldular</p>

  <p class="normal">İzciler hala ortalarda yoktu.</p>

  <p class="normal">Son obanın da yola düzülmesinden sonra sıra Han Obasına gelmişti artık. Han atına binmeden kimse hareket etmiyordu. Han ise ne yapacağını bilmeden oyalanıp duruyordu</p>

  <p class="normal">Onlarla birlikte kalan Şaman’ın kızgın bir yüzle Han’ın yanına yaklaştığını gördüler. Han, Şaman’a dönüp bekledi. İyi bir şeyler söylemeyeceğini ve onu kıracağını düşünüyordu. Şaman Han’a üç adım kala durdu</p>

  <p class="normal">“Yiğitler Han’ı yiğit Peşenk Han! Sakaların yiğit Han’ı, beni iyi dinle! Çok bekledin, Gök Tanrı’ya çok yakarıp adaklar adadın. Sonunda oğullardan üstün bir oğula kavuştun. Oğul babasının hakkını vermeli. Baba da oğulun hakkını bilmeli…</p>

  <p class="normal">Acun gördü ki oğlun tanrısal bir armağandır. Başka kimseye benzemez. Yaşı dolmadan konuştu, yürüdü. Köpeklerle, koçlarla boğuşur oldu. Ogün gelip benden ad vermemi istedin. Ben de sana ‘daha zamanı değil’ dedim. Sonra oğlun at istedi, sen de kabul ettin. Böyle bir yiğidin alalade bir ata bineceğini nasıl düşündün? O gitti kendine layık gördüğü atı seçti. Sen Tanrının sakınmadığı yiğidi sakınmaya kalktın ve kır ata binmesini engelledin. Kır at artık sahipliydi; ama sahibi ona binemiyordu. Böyle atı kurban etmek gerekti; ama oğlun gelip atına sahip çıktı ve töreyi uyguladı</p>

  <p class="normal">Şimdi eşin ağlar durur. Sen de düşünür durursun. Töreyi ve sırayı bozdun, göçte en sona kaldın. Hâlbuki kendinle ilgili ne olursa olsun sen yine göçün en başında olmalısın. Saka Halkı Hanlarını şimdiye kadar hiç böylesine çaresiz ve kararsız görmemişti. Bir öyle, bir böyle yapıyorsun. Halkını da kuşkuya düşürüyorsun</p>

  <p class="normal">Senin, yaşını almamış yiğitler, yiğidi oğlun; mutlaka Gök Tanrı tarafından korunur. Böyle bir evladın ziyan olmasına kimse razı olmaz. Zaten adsız oğlan da kendi başının çaresine bakacak kadar akıllı ve güçlüdür. Var doğrul ve göçün başına geç. Halkının gözünü arkada koma! Unutma; olan olur. Olacak olan olacaktır. Yolunu bulamayan oğul ne sana lazım ne de Sakalara!” dedi ve ardına bakmadan dönüp yürüdü.</p>

  <p class="normal">Han’ın konuşmasına ve cevap vermesine fırsat bırakmamıştı.</p>

  <p class="normal">Şaman sözünü ikiletmedi Han. Hemen atına atladı ve eşine,</p>

  <p class="normal">“Ben kafilenin önüne gidip yerimi alacağım. Şaman doğru söylüyor, halk Han’ını en önde görmek diler. Siz de hemen yola çıkın. İlk molada birlikte oluruz. Oğlumuz, Gök Tanrı’ya emanet…” dedi</p>

  <p class="normal">Az sonra en yakın adamlarıyla birlikte kafilenin önüne geçmek üzere atını dörtnala sürüyordu</p>

  <p class="ortayazi">* * *</p>

  <p class="normal">Han çadırı yola çıkmaya hazırdı. Ulu Hatun da bir ata bindi. Artık onun buyruğu gerekiyordu. Hatun son bir kez dönüp, oğlunun karanlıkta kaybolduğu yöne doğru baktı. Sonra önüne dönüp başını eğdi. Başlığından sarkan ipek tül ile yüzünü kapattı. Eliyle, adamlarına yürümeleri için işaret verdi</p>

  <p class="normal">Hareket ettiler.</p>

  <p class="normal">Çok az bir süre geçmişti ki, savaşçılardan birisi bağırdı.</p>

  <p class="normal">“Bir atlı geliyor!”</p>

  <p class="normal">Aynı anda, buyruksuz, komutsuz bütün kervan durdu. Önce bağıran savaşçıyı aradı gözler. Sonra da onun işaret ettiği yöne döndü. Uzakta bir toz bulutu gördüler. Öylesine hızlı hareket ediyordu ki, sanki ondan fazla atlı yarış yapıyordu. İlk bakanlar arasındaydı Hatun, başını ilk geri çeviren de o oldu. Yaşını doldurmamış bir çocuğun, bu denli at sürmesi ve bir tek atın bu kadar çok toz kaldırmasını mümkün görmemiş, son umudunu da yitirmişti. Yine de beklediler</p>

  <p class="normal">Önce kır atı fark ettiler. Güneşin battığı yönden geliyordu ve kanat takmış, uçuyor gibiydi. Sonra, eyersiz, dizginsiz, üzengisiz atın üzerinde dimdik oturan çocuğu gördüler. Göç kervanının sonuna kalmış bu gruptan öylesine mutluluk dolu bir haykırış yükseldi ki, aşağıda ovaya doğru dönerek inen ana gruptan bile işitildi. Üzüntüden gözlerini kapamış olan hatun irkildi. Gözyaşları artık mutluluk için akmaya başlamıştı. Canı, biricik oğlu dönüyordu</p>

  <p class="normal">Yanlarına gelen heybetli atın üzerinde, görkemli, yaşı gençliğe ermiş bir yiğit gibi görünüyordu oğlan. Henüz oradan ayrılmışçasına rahattı. Kır atın ön ayaklarını havaya dikip öylesine yüksek bir şahlanışı vardı ki görülmeye değerdi</p>

  <p class="normal">Zınk diye dört ayağının üzerinde durdu at. Oğlan da heykel kesilmişti sanki. Bir süre gururla; kendisine bakanları seyretti. Sonra da attan inmek için davrandı. Attan aşağı inmeye boyu yetmeyecekti Atlamak üzere hareket ettiğinde en yakında bulunan savaşçı, hızla atından aşağı atlayıp çocuğu kır atın üzerinden indirdi</p>

  <p class="normal">Han oğlu hemen anasının yanına koştu.</p>

  <p class="normal">“Ne oldu anam neden ağlıyorsun?”</p>

  <p class="normal">Oğlunu cevaplamadı Hatun. Sadece atının ayaklarının dibinde duran oğluna kollarına uzatıp onu kucağına çekti. Ne kadar yiğit olursa olsun oğul oğuldu, ana da ana. Gecikmiş zamanlarını bir an önce kazanmak için ilerlemeye devam ettiler. Birisi kır atı bakıma aldı. O nedenle biraz geri kalmıştı. Anasının kucağındaki çocuk bir gözüyle atını izliyordu. Bir ara seslendi,</p>

  <p class="normal">“Akay’a iyi bakın!”</p>

  <p class="normal">Han oğlu atına bir ad koymuştu “Akay”. Aklığından “ak” demiş pırıltısından da “ay” demişti. İkisini birleştirmişti.</p>

  <p class="normal">Hatun,</p>

  <p class="normal">“Han’a müjdeyi verin” deyince bir savaşçı hızla ileri fırladı. Zaten çıkan gürültüden olanları ve oğlunun sağ salim döndüğünü anlamıştı Han.</p>

  <p class="normal">Artık her şey yoluna girmiş, Sakalar rahatlamıştı; ama bu yiğit oğlan yaşadıkça macera ve merak dolu çok zamanları olacak gibi görünüyordu</p>

  <p class="normal">O gece ne olmuştu? Ne kadar zaman at koşturmuş, nereye kadar gitmişti? Han oğlu bunu hiç anlatmadı. Bilinen tek şey onun kır atı kurban edilmekten alıkoyduğu ve kendine seçtiğiydi. Ona binebilen ilk yiğit olmuştu</p>

  <p class="normal">Sakalar her durak noktasında, her an bu olayı sorgulayıp merak ettiler. Aynı zamanda da Han oğluyla övündüler. Destansı öğelerle abartıldı olanlar. Destan oldu.</p>
</body>
</html>
