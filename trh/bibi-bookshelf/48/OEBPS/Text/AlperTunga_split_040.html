<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_39">BİR ZAMAN SONRA</h1>

  <p class="normal">Aybirgen Hatun ilk çocuğunu bekliyordu. Onunla birlikte bütün Saka İli bu beklentiye ortak oluyordu. Han Soyunun mutluluğu onların da mutluluğu demekti.</p>

  <p class="normal">Alp Er Tunga’nın yüreği buruktu biraz. Ordu- Kent’e döner dönmez Ulu Şaman Tarhun Ata’yı ziyaret etmeye koşmuştu. Orada olmayacağını bile bile bir umut beslemişti içinde. Orada gördüğü Tarhun Ata değildi artık. Bükdüz Şaman, adeta hakkı olan bir mirasa konarcasına yerleşmiş, Tarhun Ata’nın hemen her şeyine sahip çıkmıştı. Alp Er Tunga’nın gelişini sert bakışlarıyla izlemiş ve o daha bir tek söz söylemeden,</p>

  <p class="normal">“Tarhun Ata yok! Gitti! Ben varım!” demişti.</p>

  <p class="normal">Onlar başka bir dünyanın insanıydılar. Ne zaman nerede olacaklarını, ne zaman ortaya çıkıp, ne zaman kaybolacaklarını kimse bilmezdi. Alp Er Tunga, Tarhun Ata ile yaptığı son konuşmada ayrılığa dair bir şeyler hissetmişti. Yine de gönlü razı olmamıştı. O yüzden gelen, gidenle hemen herkesi sorsa da Tarhun Ata’yı sormamış soramamıştı. Dudaklarından şu soru dökülmüştü.</p>

  <p class="normal">“Nereye?”</p>

  <p class="normal">Sadece dudak bükmüştü Bükdüz Şaman ve ona önem vermediğini, daha fazla konuşmak istemediğini belirtmek istercesine çadırına girmiş, Alp Er Tunga gidene kadar bir daha dışarı çıkmamıştı.</p>

  <p class="normal">Bükdüz Şaman, çok kısa süre sonra, Tarhun Ata’nın bütün görevlerini üstlendi. Artık ona Bükdüz Ata denmeye başlanmıştı. Hemen her konuda danışılan kişiliğini Alp Er Tunga en iyi değerlendirenlerdendi. Önce doğacak çocuğunun kız mı yoksa erkek mi olacağını sormaya gitmişti ona;</p>

  <p class="normal">Sadece ‘Kızdan da yiğit olur!’ demişti Bükdüz Ata ve anlamıştı ki ilk çocuğu kız olacak. Bu haber biraz buruk karşılanmıştı Saka Halkı arasında. Çünkü budun, Han soyunun sürmesi için ilk çocuğun erkek olması fikrine kapılmıştı bir kez. Bunu değiştirmek mümkün değildi</p>

  <p class="normal">Aybirgen Hatun bu habere en çok üzülenlerden biriydi. Onu rahatlatmak için hem Peşenk Han hem de eşi seferber oldular.</p>

  <p class="normal">“Ben” demişti Hatun, “Bir çocuk sahibi olmak için yıllarca bekledim. Tam umudu kestiğimde Tanrı bana Alp Er Tunga’ yı gönderdi. Sen ise hemen gebe kaldın. Bu sefer kız olur, sonra oğlan. Doğru olan; geleni beklemek, gönderileni kabul etmektir.”</p>

  <p class="normal">Bir gün Bükdüz Ata; Alp Er Tunga’ya “Gelsin, görüşelim” diye haber gönderdi. Bu alışılmadık bir talepti. Peşek Han artık pek çok devlet işini Alp Er Tunga’ya havale etse de, Bükdüz Ata’nın Alp Er Tunga’yı çağırması pek manidar görünmüştü. Çağrıyı ikiletmedi Şad. Atına atlamış ve soluğu Bükdüz Ata’nın çadırının önünde almıştı. Onu bir postun üzerinde otururken buldu. Yüzünün durumu, gözlerinin sıcaklığı kötü bir şey olmadığının göstergesiydi; ama onun gösterdiği yere oturduğunda bile merakı geçmemişti Alp Er Tunga’nın.</p>

  <p class="normal">“Beni seslemişsin Bükdüz Atam”</p>

  <p class="normal">“Baktım seslemeden gelmeyeceksin. Tarhun Ata çağırsa da çağırmasa da gelirmişsin. Yoksa benden öğrenecek bir şey kalmadı mı?”</p>

  <p class="normal">“Olur mu hiç?” diye biraz buruk cevapladı onu Alp Er Tunga ve az kaldı “Sen başka, Tarhun Ata başka!” diyecekti</p>

  <p class="normal">“Soracak, bellenecek bir şey oldu mu tabi ki senin yanına geleceğim ama…” sözünü bitiremedi. Lafı ağzından aldı Bükdüz Ata;</p>

  <p class="normal">“Ama ben başka, Tarhun Ata başka değil mi?”</p>

  <p class="normal">Sarardı Alp Er Tunga. Yine aynı şey oluyordu. Tarhun Ata gibi içinden geçenleri okuyordu Bükdüz Ata. Kızardı, mahcup olmuştu</p>

  <p class="normal">“Üzülme düşündüklerin gerçek. Ben başkayım, Tarhun Ata bambaşkaydı. Hem senin için, hem de benim için. Ama şimdi o yok ve ben buradayım. Sen onun bana emanetisin. Sık, sık gel görüşelim. Sen Sakaların Hanı olacaksın. Çok şey bilmelisin ki, çok şey yapmalısın. Çok şey yapmalısın ki halkın da gelecek nesiller de seni bilsin unutmasın!” diye sürdürdü sözlerini.</p>

  <p class="normal">“Halkımı anladım da Atam ‘gelecek nesiller’ ne demek onu anlamadım!”</p>

  <p class="normal">Gözlerini bir noktada sahipledi Bükdüz Ata.</p>

  <p class="normal">“İşte bu yüzden bana sık, sık gelmeni istiyorum. Şimdi beni iyi dinle ve sorularımı cevapla. Geçmişin hakkında ne biliyorsun?”</p>

  <p class="normal">“Hangi geçmişim?”</p>

  <p class="normal">“Bunu sormak da bir hata... Geçmişin, senin, soyunun, halkının geçmişi demektir.”</p>

  <p class="normal">“Bildiğim Turhan Atam, Zadşem Han Atam…”</p>

  <p class="normal">“Peki onun öncesi?”</p>

  <p class="normal">“?”</p>

  <p class="normal">“Bizim Ana yurdumuz burası değildi Alp Er Tunga. Sakalar, buraya gelmeden önce Tanrı Dağları’nın gölgesinde, Fergana vadisi ve Kaşgar arasında yaşarlardı. Sayıca ve güç olarak az olduğumuzdan, Düşman budunlarının baskısına dayanamayarak daha batıya göçmek zorunda kaldık. Buralardan Aral Gölü Kıyılarına, Hazar’a kadar yayıldık. Bizden önce orayı yurt tutan, yine bizim budunumuzdan olan Kimmerler ile anlaşamadık. Onlar daha batıya göç ettiler. Daha sonra kuzeyden gelen Massagetler bizi daha da batıya sürdüler. Ta ki Tur Han başımıza geçene kadar rahat ve huzur yüzü göremedik</p>

  <p class="normal">Tur Han hem devlet kurdu hem de buralara adını verdi. Şimdi bunları sana neden anlatıyorum biliyor musun? Sen bir kenarda oturup çocuğunun doğmasını beklemek ya da gün geçirmek için gelmedin Sakalar’ın başına. Sen “Dünya beyleri arasında en iyileri Türk Beyleridir”<sup class="calibre3"><a href="../Text/AlperTunga_split_089.html#footnote-618-22" id="footnote-618-22-backlink">[22]</a></sup> dedirtmek için gönderildin. Elimizden çıkan toprakları geri almak için; yerleştiğimiz toprakları korumak için gönderildin. Dünya bir han için büyük ve zaman da kısa...”</p>

  <p class="normal">“Ne yapmalıyım Bükdüz Ata?”</p>

  <p class="normal">“Önce bayrağı aç ve bütün Türk Budunları bu bayrak altında topla!”</p>

  <p class="normal">“Babam…”</p>

  <p class="normal">“Baban Peşenk Han bu konuda sana “dur” diyecek değil. Onun da beklentisi mutlaka bu yöndedir.”</p>

  <p class="normal">“Önce hangi yöne gitmeliyim?”</p>

  <p class="normal">“Bildiğin gibi batıda sınırımız İran İline dayanıyor. Şu anda onlarla bitmek bilmez İran-Turan savaşlarına bir ara vermiş durumdayız. Sayende yeni barış yaptık. Gelecekte ne olur bilinmez ama bence önce doğuya dönüp oradaki problemleri çözmelisin, çözmelisin ki zamanı geldiğinde arkanda sana kafa tutacak düşman kalmasın.”</p>

  <p class="normal">Daha pek çok şey konuştular o gün. Sefere çıkma zamanının geldiği belli idi. Bu konu kurultayda konuşulacaktı.</p>
</body>
</html>
