<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_53">BEKLENENDEN ÖTE…</h1>

  <p class="normal">Tanrı sanki iyilik ve güzellik düğmesine basmıştı. Sanki her şeyin Saka Ülkesi için iyi ve güzel olmasını diliyordu</p>

  <p class="normal">Han kızı Kaz Kız büyümüştü. Güzelliği kadar aklı da dillere destandı onun. Bir erkek gibi ata biniyor, kılıç kuşanıp ok atıyordu. Bütün yaşıtı Saka kızlarını toplayıp onlarla birlikte eğitime giriyor, at salıp av tutuyordu. Asilikte anası Aybirgen’i, yiğitlikte babası Alp Er Tunga’yı aratmayacağı açıktı. Kızının önünü hiç kesmiyordu Alp Er Tunga. Biliyordu ki bir Saka Kızı, Saka erkeği kadar savaşçı olmalıdır.</p>

  <p class="normal">Bir yandan da devlet işlerini öğreniyordu Kaz Kız.</p>

  <p class="normal">Öğrenmekteki bu istek ve sevgisi dikkatini çekiyordu herkesin.</p>

  <p class="normal">Bir gün Alp Er Tunga ondan hiç beklemediği bir şeyle karşılaştı. Kaz Kız Han odasına gelmiş babası ile görüşmek diliyordu. Hem de beylerin yanında. Şaşırmış kalmıştı Alp Er Tunga ve içinden şöyle geçirmişti ‘İyi ki kurultay toplamayı istemedi. Yoksa töre nice olurdu.”</p>

  <p class="normal">Huzuruna geldiğinde oldukça heyecanlı idi Kaz Kız. Kızını çok hoş karşıladı Han. Ne de olsa onun kanındandı ve böylesine delice hareketleri ondan almıştı.</p>

  <p class="normal">“Kaz Kızım hoş geldin. Kutlar olsun, böyle heyecanlı, heyecanlı ne dileğin var?”</p>

  <p class="normal">Karşısında duran, bir savaşçı yiğitti sanki. Baş eğip selamladı babasını.</p>

  <p class="normal">“Han babam izin verirse dileğimi ulu beylerinin yanında dillendirmek isterim.”</p>

  <p class="normal">Onlardan saklayacak neyi vardı ki.</p>

  <p class="normal">“Konuş kızım. Sen Han terbiyesi almış, töreyi bilen han kızısın. Onlar da benim yoldaşım beyler. Saklayacak bir şeyim olamaz. Rahatça konuşabilirsin”</p>

  <p class="normal">“Han babam benden memnun mu?”</p>

  <p class="normal">Böyle bir soru beklemiyordu Alp Er Tunga. Şaşırdı ama çabuk toparladı kendini.</p>

  <p class="normal">“O nasıl soru? Sen hemen her babanın sahip olmayı dilediği bir evlatsın. Sakalar’ın da gurur duyduğu bir han kızı...”</p>

  <p class="normal">“Peki! Han babam bana güvenir mi?”</p>

  <p class="normal">Birbiri ardı sıra gelen bu sorular sonunda istenecek ne olabilirdi ki?</p>

  <p class="normal">“Tabi sana güvenirim Kaz Kızım.”</p>

  <p class="normal">“O halde Han babam bana bir ilin valiliğini ver!”</p>

  <p class="normal">Odanın ortasına bir kaya düşseydi bu kadar şaşırtıcı ve etkili olurdu. Yaşını almış ulu beyler gülümsüyorlardı. Çünkü Han kızını iyi tanıyorlardı. Bu kadar sorgu sual üstüne şaşırtıcı bir isteğin geleceğini biliyorlardı.</p>

  <p class="normal">Alp Er Tunga sıkışmış kalmış, kendi cevapları ile bağlanmıştı. Yaşı küçük, aklı büyük kızı onu öylesine zorda koymuştu ki yapacağı tek şey gülen gözlerle onları izleyen beylerinden yardım istemekti. Gözlerini her birine değdirse de istediği yardımı bulamadı. Karşısında dimdik duran yiğit kızı alacağını almadan gitmek niyetinde değildi. Hatta alacağı her olumsuz cevapta ayak diretecek kadar kararlı görünüyordu</p>

  <p class="normal">İşi zamana yaymanın iyi olacağını düşündü Alp Er Tunga ve kızına şöyle seslendi.</p>

  <p class="normal">“Kaz kızım, seni severim, takdir ederim ve çok güvenirim. Ama bu dileğin şimdiye kadar görülmüş, olmuş bir şey değil. Bu nedenle beylerime danışayım ve sana sonra cevap vereyim.”</p>

  <p class="normal">Kızın, cevap almadan ve bu konuyu bitirmeden gitmeye hiç niyeti yoktu.</p>

  <p class="normal">“Ben de bunu düşündüğümden Han babamla özellikle beylerin yanında konuşmak istedim. İşte hepsi buradalar ve benim ne dediğimi duydular. Töreyi koyan da uygulayan da sensin. Bana şimdi cevap vermeni dilerim.”</p>

  <p class="normal">Soğuk soğuk terlemeye başlamıştı Alp Er Tunga. Çaresiz beylerine döndü ve önce Veyse Bey’e danıştı. “Ne dersin?”</p>

  <p class="normal">Güngörmüş ve akıllı beyin bir şeyler söyleyeceğini ve kızını bu sevdadan vazgeçireceğini umuyordu. Orada bulunan herkes de aynı düşünce ile Veyse Bey’in ağzına bakıyorlardı.</p>

  <p class="normal">“Hanım izin verirse, ben şöyle düşünüyorum: Bence Kaz Kızımız çok uygun bir istekte bulundu ve doğru düşünüyor.”</p>

  <p class="normal">İkinci bir kaya daha düştü. Yüzünde muzip bir gülümseme olan Veyse Bey açıklamaya devam etti.</p>

  <p class="normal">“Saka kızları her şeye hazır oldukları gibi İl yönetimine de hazırdırlar. Hem yiğitlikte erkeklerle yarışan Kaz kızımızın bir ile vali olmasına ne engel ki? Sonra Han’ım batıya sefer yaptığında ülkeyi Kaz kıza emanet etmemiş miydi?”</p>

  <p class="normal">Odadaki olumsuz hava bir anda dağıldı. Düşünceli başlar tasdik edercesine sallandı.</p>

  <p class="normal">Bu durumda Alp Er Tunga’nın yapacağı bir şey kalmamıştı. Artık Kaz kızın valilik yapacağı ili belirlemek ve yanına bilge bir şahsiyet vererek onun hata yapmasını önlemekten başka çare kalmıyordu. Bu kez muzip muzip gülme sırası Alp Er Tunga’ya gelmişti.</p>

  <p class="normal">“Oldu Kaz kızım madem Veyse Bey yoldaşım böyle düşünür, biz de senin bir ile vali olmanı uygun buluyoruz; ama bir tek şartla. O şartım da Veyse Bey’in senin yanında, en azından belli bir süre bulunması olacak.”</p>

  <p class="normal">Veyse Bey kendi kazdığı kuyuya düşmenin şaşkınlığında yüzü dökülürken gözlerinden zafer ışıkları okunan Kaz Kız’ın şöyle söylediği duyuldu:</p>

  <p class="normal">“Semerkant”</p>

  <p class="normal">“Ne?”</p>

  <p class="normal">Evet, bu kez şaşırma sırası yine Alp Er Tunga’daydı. Semerkant hem İran İline yakınlığı, hem ticaret yolları üzerinde olması, hem de büyük olması nedeni ile çok önemli bir kentti ve oranın valisine olağanüstü yetkiler tanınıyordu. Bu nedenle kızının sözünden sonra kendinden beklenemeyen bir nida ile karşılık vermişti Alp Er Tunga. Onun sesi ile irkilen ve şaşıran beylerin gözlerinin üzerinde olduğunu hissetti. Biliyordu ki bu kez gülme sırası yeniden Veyse Bey’e gelmişti. Bu kadarı da fazlaydı artık. Daha on yedi yaşında bir kızın böylesi bir yükü kaldırmayacağı düşüncesindeydi. O nedenle kızına dönüp,</p>

  <p class="normal">“Bak kızım…” diye söze başlayacaktı ki Kaz Kız bir kez daha konuştu,</p>

  <p class="normal">“Ya Semerkant ya da başka hiçbir yer. Benim bütün düşüm Semerkant’a vali olmak. Alp Er Tunga’nın kızı olarak bunu başaramayacağımı düşünüyorsan başka il de bana lazım değil.”</p>

  <p class="normal">Alp Er Tunga’nın gözleri çakmak çakmak parlıyordu. Kızdığı her halinden belliydi ama öylesine dönülmez bir noktaya gelmişti ki konu, sustu bir süre. Sonra ağır, ağır konuşmaya başladı.</p>

  <p class="normal">“Alp Er Tunga’nın kızı olmanın değil, Tur Han’ın, Zadşem Han’ın, Peşenk Han’ın torunu olmanın özelliğidir bu. Artık söz bir kez ağızdan çıktı, geri alınamaz. Madem bu senin düşün, bu düşü yaşatmak da benim görevim olsun. Umarım senin bu güzel düşün başkalarının, Semerkant halkının kâbusu olmaz. Var git hazırlan. Seni Semerkant’a vali atadım. Yanına da Veyse Bey’i danışman olarak verdim. Umarım bu kararım hem Saka ülkesine hem de Semerkant halkına kut getirir.”</p>

  <p class="normal">Son söz Han’ındı ve o sözünü söylemişti. Kaz Kız hiç konuşmadan Han babasını selamladı ve dışarı çıktı. Sevinçten yerinde duramıyordu. Çok methini duyduğu Tomris isimli Gürcü kraliçesi bir ülke yönettiğine göre, Alp Er Tunga’nın kızı bir ili mi yönetemeyecekti?</p>
</body>
</html>
