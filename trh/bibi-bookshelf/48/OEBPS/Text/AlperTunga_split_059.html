<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_58">GÖRECEK GÜNEŞİ BU KADARMIŞ</h1>

  <p class="normal">Sanki İran ve Turan’ın kaderi birbirine bağlıydı. Sanki aynı anda aynı acıyı yaşamak zorundaydılar</p>

  <p class="normal">Önce Keyhusrev’un oğlu ölmüştü ve sonra Alp Er Tunga’nın. Böylesi bir tesadüf olamazdı. Böylesi bir kader…</p>

  <p class="normal">Kader neydi? O gün ava çıkması mı? Bataklığa saplanması mı? Han babasının uzakta olması mı? Yiğitlik yapacak kadar zamanı olmaması mı?</p>

  <p class="ortayazi">* * *</p>

  <p class="normal">Görecek güneşi bu kadarmış. Artık güneş altın çocuk için doğmayacaktı.</p>

  <p class="ortayazi">* * *</p>

  <p class="normal">Acun yerinden oynadı ve insanlar Ordu-Kent’e akın ettiler. Böylesi bir acıyı paylaşmak için dost veya düşman olmak gerekmiyordu. Sadece ve sadece insan olmak yetiyordu. Krallar oradaydı. Hanlar oradaydı. Din adamları ve yiğitler oradaydı. Halk oradaydı.</p>

  <p class="normal">Alp Er Tunga orada yoktu sanki. Konuşmuyor, kimsenin yüzüne bakmıyordu. Gitmiş, Aybirgen Hatunu, kısa sürede çöken ve saçları beyazlayan anayı kucaklamıştı. Onunla da hiç konuşmamış ve odasına çekilmişti. Öylesine gözlerini tavana dikmiş yatıyordu. Uyumuyor, kıpırdamıyor, yemiyor ve içmiyordu. Onu tanıyanlar bir kez daha böyle olduğunu hatırlıyorlardı: Aybirgen’e tutulduğu zaman</p>

  <p class="normal">Yoğ bekliyordu. Konuklar, halk bekliyordu; ama Alp Er Tunga öylece duruyordu</p>

  <p class="normal">Sonunda kapısında yine Bükdüz Ata belirdi.</p>

  <p class="normal">Bu kez daha sakin daha anlayışlıydı. Kolay değildi bir insanın geleceğini yitirmesi</p>

  <p class="normal">“Bak Han!” dedi Bükdüz Ata “Acın büyük ve dayanılmaz biliyorum. Ama unutmaman gereken bir şey var. Her şeye rağmen unutmaman gereken bir şey… Sen hansın. Bütün acılara dayanacaksın. Sıradan bir insanın dayanamadığı, yıkıldığı acılar sana hiç gelecek. Istırabını içine gömecek ve kalkacaksın ayağa. Üzüleceksin, yanacaksın, yine görevini yapacaksın. Acını belli etmeyeceksin. Şimdi bütün dostların düşmanların seni bekler. Seni kollar. Beylerin yoldaşların senin gözünde yaşarlar. Kendilerini orada bulurlar. Şimdi kalk ve biricik oğlun için son görevini yap.”</p>

  <p class="normal">Dudakları kıpırdadı yiğitler yiğidinin,</p>

  <p class="normal">“Onu altın elbisesi içinde uğurlamak istiyorum Bükdüz Atam. Ad aldığı gün giydirecektim. Zenginliğimizin, büyüklüğümüzün göstergesi olacaktı bu. Şimdi Gök Tanrı’nın gökteki ovalarında gönlünce av koştururken bu elbisesi üstünde olsun istiyorum. Olur mu?”</p>

  <p class="normal">“Olur, ama mezarını iyi gizlemek gerek. Yağılar, çapulcular ona ulaşamamalı.”</p>

  <p class="normal">“Onu giydirmelerini ve yoğ için hazır olmalarını söyler misin Atam? Ben de hemen geliyorum”</p>

  <p class="normal">Bükdüz Ata çıktığında yattığı yerde doğruldu Alp Er Tunga. Bükdüz Ata haklıydı. Alpliğin, erliğin, hanlığın bunlardan da öte babalığın gereğini yapmak üzere kendini toparlamalıydı. Buna mecbur olduğunu bir kez daha hatırlatmıştı Bükdüz Ata.</p>

  <p class="normal">Dışarıda her şey hazır onu bekliyordu.</p>

  <p class="normal">Altın çocuk altın elbisesi içinde pırıl, pırıl parlıyordu. En güzel yolculuğuna çıkarken ülkesine giden hanlar gibiydi</p>

  <p class="normal">Yoğ başladı.</p>

  <p class="ortayazi">* * *</p>

  <p class="normal">Acılar unutulmak zorundaydı ama unutulmuyordu. Yaşanmak istemez ama yaşanırdı işte böylesine. Aybirgen Hatun kendine gelememişti uzun süre; ama yaşaması gerekiyordu. Hayat yaşamayı gerektiriyor ve ara verdirmiyordu. Şimdi yapması gereken bir şey vardı o da Alp Er Tunga’ya yeniden bir oğul verebilmek.</p>

  <p class="normal">Kaz kız uzun bir zaman Semerkant’a dönmedi. Anasının ve Han babasının yanında, onlarla birlikte sırtladı acıları. Sonra o da gerekeni yaptı ve görevine geri döndü; ama bu kez tek başınaydı. Veyse Bey Ordu-Kent’te kaldı. Her yiğit gibi yatakta değil elinde kılıçla vuruşurken göçmek için dualar ediyordu.</p>

  <p class="normal">Alp Er Tunga yeniden Saka ülkesinin imarına başladı. Bu arada dar gününde, savaşırken yanında olmayan budunları cezalandırmak üzere bir ordu hazırlatıp Belek Bey komutasında üzerlerine gönderdi. Baş kaldıranların başları bir kez daha kalkmamak üzere ezilecekti.</p>

  <p class="normal">Acısını unutmak için yeniden ava çıkmaya başladı Alp Er Tunga. Bu onun için hem avunma hem eğlence hem de moral kaynağı oluyordu.</p>

  <p class="normal">Bir gün av dönüşü İran’dan elçi geldiğini haber verdiler.</p>

  <p class="normal">Huzura alınan elçi övgü dolu bir konuşma sonunda Keyhusrev tarafından gönderilen hediyeleri sunduktan sonra koynundan çıkardığı bitiği verdi. Oğlunun ölümünde sürekli yanında ve yakınında olan Keyhusrev’i artık bir dost olarak görüyordu Alp Er Tunga bu nedenle elçisine çok iyi davrandı. Bitiği okurken İran-Turan dostluğunu başlattığı için çok mutluydu</p>

  <p class="normal">Şöyle yazıyordu Keyhusrev,</p>

  <p class="normal">“İran-Turan arasında savaş yapmama kararı aldık ve ben Han Alp Er Tunga’ya bir şölen sözü verdim. Bu sözümü tutmak ve onu İran ülkesinde ağırlamak istiyorum. Uygun zaman ve yerde adına düzenleyeceğim şölende hem İran yemeklerini tatmak hem de eğlencesini göstermek için kendisini davet ediyorum. Vezirlerimiz bir araya gelsinler, uygun tarih ve uygun yeri belirlesinler, eğer Han izin verirse.”</p>

  <p class="normal">Böyle bir şölene gerek vardı.</p>

  <p class="normal">Yas çok uzun sürmüştü. Yine de kurultaya danışmalıydı.</p>

  <p class="normal">Elçiye şöyle söyledi Alp Er Tunga</p>

  <p class="normal">“Yiğitlik zamanı yiğitliği barış zamanı da barışı yaşamayı iyi biliriz. İran padişahının adıma şölen düzenlemesi beni onurlandırdı. Saka ülkesinde sık sık şölen düzenlenir ve bu şölene bütün komşu ülkeler davet edilir. Bu hükümdarlar bilirler ki Saka sarayında kötülük, hile olmaz. Bu yüzden çekinmeden gelirler ve çekinmeden yerler içerler. İran sarayında ise bu gelenek yoktur. Ama isterim ki bu Saka geleneği İran sarayına da girsin. Şimdilik doğrudan doğruya İran Sarayına bu söylediklerim nedeni ile gelmem mümkün değildir. Şimdi kurultayımı toplayacağım ve bir karara varacağım bu kararımı da İran padişahına bildireceğim”</p>

  <p class="ortayazi">* * *</p>

  <p class="normal">Kurultay toplandı.</p>

  <p class="normal">Bütün beyleri oradaydı. Alp Er Tunga İran padişahının isteğini iletti onlara. Alp Er Tunga kısaca durumu anlattı ve fikirlerini sordu. Zaten hepsinin haberi vardı. Kimi karşı çıkıyordu bu şölene kimi ise uygun görüyordu.</p>

  <p class="normal">“İran-Turan ilişkileri bir savaşlar tarihidir. Bu savaşların çoğunu kazandık ama azında da olsa yenildik. Çok kan döküldü. Çok yiğit uçmağa vardı. Olanları biliyorsunuz. Son savaşımızda Keyhusrev oğlunu kaybetti. O gün, bir daha Sakalara düşmanlık yapmayacağı ve savaş açmayacağı konusunda söz verdi. Adıma şölen düzenleyeceğini ve bu şölenin dostluk getireceğini söyledi. Ben de o gün bunu uygun buldum. Gelen İran Elçisi beni Keyhusrev’in düzenleyeceği şölene çağırıyor. Şölen bizim istediğimiz yerde ve şartlarımızda olacak. Şimdi siz ulu beylerime soruyorum ne yapayım?” dedi Alp Er Tunga...</p>

  <p class="normal">Derin bir sessizlik ve düşünce içine girdiler. İlk kez kimse konuşmak istemiyordu. Çünkü bu işin sorumluluğu çok büyüktü. Yapılacak en küçük bir hata Sakaların gözbebeği Alp Er Tunga’nın zarar görmesine sebep olabilirdi. Kimse ne “git” demek istiyordu ne de “gitme”. Sessizlik öylesine uzun sürdü ki sonunda Alp Er Tunga dayanamadı.</p>

  <p class="normal">“Benim, hiçbir olay karşısında susmayan beylerim, nedir bu düşünceniz neden susarsınız? Sen, yoldaşım Kuyaş, gideceksem bu şölene benimle birlikte geleceksin. Bu konuda ne düşünürsün söyle!”</p>

  <p class="normal">Başka türlü cevap alamayacağını bilen Alp Er Tunga çaresiz, beylerini teker terker konuşturma yolunu seçiyordu.</p>

  <p class="normal">“Han’ım ben bu konuda fikir yürütmeyecek kadar sana yakınım. O nedenle bir şey söyleyemem. Ama “Buyruğumdur, konuş dersen derim ki ‘gitme’. İran’ın ne töresi, ne huyu, ne yasası ne de sarayı bize benzemez. Korkarım bir oyun içine düşeriz.”</p>

  <p class="normal">Söyleyecekleri sadece bu kadardı Kuyaş’ın. Kimisi başını sallayıp bu sözleri onayladı. Kimisi ise susmaya devam etti</p>

  <p class="normal">“Peki, sen ne dersin Belek?”</p>

  <p class="normal">“Hanım ben de ‘gitme’ derim; ama söz verdiysen, Han sözüdür dönmek olmaz. Bu nedenle çok iyi şartlar ve yer sağlamalı, mutlaka asker götürmeli derim. Kalınacak yeri de oturulacak yeri de yemek yenecek yeri de zamanı da biz seçmeliyiz.”</p>

  <p class="normal">Yine bazı başlar onayladı.</p>

  <p class="normal">“Sen ne diyorsun bu konuda Sepa?”</p>

  <p class="normal">Hemen hemen en gençlerden birisiydi Sepa çok açık sözlü ve korkusuzdu:</p>

  <p class="normal">“Hanım, fikir verecek yaşta değilim; ama mademki sordun söyleyeyim düşüncelerimi. Ben biliyorum ki İranlılar ne bize düşmanlıktan vazgeçerler ne de oyundan. Her isteklerinin altında başka bir amaç aramak gerek. Keyhusrev daha düne kadar bizim düşmanımızdı. Rum Kayzeri’ni bize karşı ayaklandırdı. Savaş üzerine savaş düşündü. Kentlerimizi, köylerimizi yıktı. Pek çok Saka’nın kanına girdi. Birden bire ne değişti de bu adam dostluktan ve barıştan söz eder. Birden bire ne değişti de bu adam şölenden söz eder. Mutlaka bu işin altında bir yağılık bir oyun aramak gerek.”</p>

  <p class="normal">En açık konuşan Sepa olmuştu.</p>

  <p class="normal">Artık en tecrübelinin de bir söz etmesi bekleniyordu. Veyse Bey üzerine düşen gözleri fark ediyor ve ne diyeceğini hesaplıyordu. Sonunda konuşmaya karar verdi ve yaşlı sesini açmak için öksürdü.</p>

  <p class="normal">“Hanım söz vermişsin. ‘Çağırırsan geleceğim’ demişsin. Demek ki gideceksin. Çünkü Han sözü yerde kalmamalı. Artık bu konuyu geçelim. Önemli olan yer, zaman ve şartlar ise bunu da hanıma biz sağlayalım. Uygun yeri ve zamanı, şartları belirleyelim. Bükdüz Ata’ya danışıp fal açtıralım.”</p>

  <p class="normal">Karar verilmişti artık. Han söz vermişti ve bu sözünü tutmak üzere İran iline gidecekti.</p>

  <p class="normal">Uzun zaman geçmiş Alp Er Tunga yaylaya çıkmamıştı. Ordu Kent halkı bütün diğer Sakalar gibi yayla geleneğinden vazgeçmemiş; ama yaylaya giderken hanlarını da başlarında görememişti</p>

  <p class="normal">İçinde garip bir yayla isteği doğuverdi Alp Er Tunga’nın ve bu isteğini o gün kurultayda açıklaması gerektiğini düşündü.</p>

  <p class="normal">“Ulu beylerim” dedi “Uzun zaman oldu ben yaylaya çıkmadım. Hâlbuki orada geçen günlerim öylesi bir özlemle gözümde tütüyor ki. Sanki orada çocukluğumu yeniden bulacak gibiyim. Sanki atam Turhan’ı, Zadşem Han’ı babam Peşenk Han’ı orada görecek gibiyim. Nevruz yaklaşıyor. Yaylamız bizi çağırıyor. Bu yıl ben ve eşim yayla göçünün başında olacağız. Hazırlıklar buna göre yapılsın. İran’a şölene gideceksek, yayla dönüşü, yaz sonu gideriz.”</p>

  <p class="normal">O az önceki düşünceli, kasvetli hava birden dağılmıştı. Neşeli konuşmalar başladı. Yayla demek bir ibadet demekti ve yıllardır yaylaya başlarında han olmadan çıkmanın üzüntüsünü yaşıyorlardı. Bu haberi duyan Ordu-Kent bayram edecekti.</p>
</body>
</html>
