<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_37">ORDU-KENT’DE BAYRAM</h1>

  <p class="normal">Yol, devlet demektir. Gidemediğin yere nasıl sahip çıkacaksın? Devlet yolun her şeyine özellikle yolcusuna sahip çıkmak zorundadır. Devlet olmak aynı zamanda yolunun üzerinden geçenleri de bilmek demektir</p>

  <p class="normal">Saka yurdunda, yollar boyunca haberleşme kuleleri, haberciler ve ulaklar bulundurulurdu. Bunlar, atlı, yaya veya arabalı kim olursa olsun daha Saka yurduna girer girmez haberdar olurlar; eğer gerekirse işaretlerle geleni ta Ordu-Kent’e kadar bildirirlerdi</p>

  <p class="normal">Bu kez de öyle oldu.</p>

  <p class="normal">Piran Bey, Belek Bey, Kuşat ve yanındakiler Ordu-Kent’e varmadan haberleri gelmiş, onları karşılamaya çok sayıda yiğit yola çıkmıştı. Bu iki Şad yoldaşının; görevini terk ederek geri dönmesi pek alışılagelmiş bir şey değildi. Bu yüzden duyan herkes merak içindeydi</p>

  <p class="normal">Kent kapısından girmeden ulaklar önüne çıkıp sordular.</p>

  <p class="normal">“Gelişin kut mudur Piran Bey?”</p>

  <p class="normal">“Hem kut hem de muştudur!”</p>

  <p class="normal">Bu sözü duyan ulak hemen ardına dönüp atını topukladı. Dörtnala kente doğru girerken elinde beyaz bir bayrak vardı. Belki kutlu muştunun ne olduğu bilinmiyordu; ama bu bayrak ile haberin ak olduğu anlaşılmış ve halk rahatlamıştı.</p>

  <p class="normal">Asıl önemlisi ak bayrak haberini alan Peşenk Han da rahatlamıştı. Biricik oğlu, geleceğin Saka Han’ından gelen her haber yürekleri kaldıracak kadar önemliydi.</p>

  <p class="normal">Beyleri bekletmediler. Kuyaş henüz huzura girecek rütbede olmadığından dışarıda kalmıştı. Hatun’un da yer aldığı odada Peşenk Han bu iki yiğit beyi ayakta karşılayıp selamını aldıktan sonra kucakladı. Aslında kucakladığı uzun zamandır özlemini duyduğu oğluydu.</p>

  <p class="normal">“Hoş gelmişsin Piran Bey. Hoş gelmişsin Belek Bey. Ak haberiniz kut olsun.”</p>

  <p class="normal">“Hoş gördük Han’ım. Hem kutlu hem de muştulu bir haberimiz var!”</p>

  <p class="normal">“Söyle! Beni de Hatun’u da merakta koma. Ana kalbi zaten oğul özlemiyle yanar. Yoksa oğlum artık dönmeye mi karar verdi? Bana kalsa çoktan geri çağıracağım; ama isterim ki işlerini planladığı gibi yürütsün.”</p>

  <p class="normal">“Muştumu isterim Han’ım, Han hatunu; muştular olsun. Oğlun yakında dönecek; ama tek kişi değil.”</p>

  <p class="normal">“O ne demek?”</p>

  <p class="normal">“Şad Alp Er Tunga; gönlüne düşen bir sevdayı mutlu nihayetlendirmek için sizden izin diler.”</p>

  <p class="normal">Kulaklar duyduklarına inanamadılar. Önce ne söylendiğini tam anlayamadılar.</p>

  <p class="normal">“Ne dersin sen Piran Bey; yoksa oğlum evlenmek için kendisine bir eş mi buldu?”</p>

  <p class="normal">“Evet Han’ım!”</p>

  <p class="normal">Görülmeye değer bir sevinç yaşanıyordu odada. Hemen herkes Peşenk Han’ı kutlarken o varıp Hatun’unu kucaklamıştı. Artık yaşları torun görmeyi, torun sevmeyi ve tahtın geleceğini garantiye almayı gerektiren bir zamanı işaret ediyordu. Alp Er Tunga tam zamanında bu haberi vermişti. Seçtiği eş adayının kim olduğunu, kimin nesi olduğunu, nasıl biri olduğunu sormaya bile gerek görmemişti Han. Yanında bunca tecrübeli kişi varken oğlu yanlış karar vermezdi, veremezdi</p>

  <p class="normal">Piran Bey’in neşesi bir yana Belek Bey’in bile gözlerinin içi güldüğüne göre…</p>

  <p class="normal">“Hemen halkıma duyurun. Herkes bayram etsin. Sen de bütün olanları en başından, bir kelime bile unutmadan anlat!”</p>

  <p class="normal">Dışarıda davullar çalmaya başladığında Alp Er Tunga ile Aybirgen’in aşkı içeride yeniden söze dökülüyordu.</p>

  <p class="ortayazi">* * *</p>

  <p class="normal">Düşünmeye bile gerek görmedi Peşenk Han. Hele iki Bey’in anlattıklarından sonra gelini olacak Aybirgen’i yanındaymış gibi tanımış ve sevmişti. Hatun ise bir an önce toyun yapılıp oğlunun ve gelininin gelmesini istiyordu</p>

  <p class="normal">Karar verildi…</p>

  <p class="normal">O gün kurultayın güncesi Han oğlunun toyu üzerine idi. Herkes kendince katkıda bulunmak istiyor ve öneri sunuyordu</p>

  <p class="normal">Kararlar kaleme alınırken Peşenk Han bir yandan da özel bitiklerini yazdırıyordu. Bunlardan ilki oğlunaydı. Şöyle diyordu Peşenk Han;</p>

  <p class="normal">“Övüncüm Oğul,</p>

  <p class="normal">Ben de Ulu Hatun anan da gelen muştuya çok sevindik. Zamanıydı ve sen her şeyde olduğu gibi eşini bulmada da zamanını bildin. Seni ve gelinimi burada görmeyi diliyorum. Toyun kutlu olsun. Burada da sana layık bir toy yapmak için şimdiden hazırlıklara başladım!”</p>

  <p class="normal">Diğer bitik ise Aybirgen’in babası Baka Koca’ya yazılıyordu.</p>

  <p class="normal">“Oğlum Alp Er Tunga, kızın Aybirgen’i görmüş, sevmiş. Ben dilerim ki sen kızını oğluma veresin ve bana akraba olasın. Gönül işidir, karışılmaz. Gençlerin isteğiyle çözülür. İsterdim ki geleyim ve kızını bizzat senden ben isteyip oğluma alayım. Malum, devlet işleri benim ve Hatun’umun oraya gelmesine engel. Süt hakkı, kızının ağırlığınca karşılanıp anasına verilecekti; ama duyduğum kadarı kızının anası uçmağa varmış. Sen bunu dilediğince kullan. Her şey orada da burada da gereğince yapılacaktır. Bir dileğim de senin burada yapacağım büyük toy için Ordu-Kent’e gelmendir; ama sen bilirsin.”</p>

  <p class="normal">Üçüncü bitik ise “Barman Bey” diye başlıyordu;</p>

  <p class="normal">“Benim eksikliğimi belli etme. Beni aratma. Oğlumun toyunu gereğince yap ve gelinimi sağ salim buraya getir!” diye bitiriyordu.</p>

  <p class="normal">Bir yandan da ağırlıklar ve hediyeler hazırlanıyordu. Ayrı ayrı sandıklanan hediyelerin üzerine isimler yazılıp kapatılıyordu.</p>

  <p class="normal">Belek Bey artık geri dönmeyecekti. Alp Er Tunga Kuyaş’ı kendisine sağdıç seçtikten sonra artık onun yerini tamamen alabilirdi. Zaten Peşenk Han’ın da Belek Bey’e Ordu- Kent’te ihtiyacı vardı</p>

  <p class="normal">Belek Bey, Kuyaş’ı yola çıkmadan önce yanına çağırmış ve bir Şad yoldaşı olarak bilmesi gerekenleri anlatmış, yapması gerekenleri, tekrar tekrar belletmişti. Yalnızca bu görev nedeniyle rütbesi yükselmeyeceği için Kuyaş belki bir süre daha Han oğluna fazla yakın olamayacaktı ve belki de bu yüzden Alp Er Tunga Kuyaş’ı sağdıç seçmişti</p>

  <p class="normal">Veyse Bey bir ara Peşenk Han’a;</p>

  <p class="normal">“Dilersen ben de gideyim” diye sormuştu. Hemen herkesin bir şeyler yapma çabasında Veyse’nin bu arzusu Peşenk Hanı mutlu etmişti; ama bu, yaşı artık bu tip heyecanlara uzak, deneyimli Beyini yanında tuttu. Başkentinde yapılacak hazırlıkları yönetmesini buyurdu ona</p>

  <p class="normal">Öyle de oldu.</p>

  <p class="normal">Hazırlıklar tamamlandığında bir ticaret kervanını andıran, grup yola çıktı. Çok sayıda savaşçı bu konvoyu koruma altında tutuyordu. Toy konvoyunu Kuyaş’la birlikte yola çıkan Sepa yüzbaşı yönetiyordu</p>
</body>
</html>
