<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_15">DÖNÜYORLAR</h1>

  <p class="normal">Sabah onları yolcu edenleri meydanlar almadı. Her Soğdak kurtarıcıları için eline bir armağan alıp gelmişti. Minnetlerini nasıl anlatacakların bilemiyorlardı. Veyse Bey ve yoldaşının bütün bu armağanları kabul etmeleri ve götürmeleri mümkün değildi; ama Soğdak Vali uzun bir kervan oluşturmuştu bile. Adeta bir ticaret kervanı görüntüsü çıkmıştı ortaya. Halk hala yüklü hayvanların ve arabaların sağına soluna bir şeyler eklemeye, tıkıştırmaya çalışıyordu. Kervanı yönetmek ve korumak için çok sayıda adam vermişti Vali.</p>

  <p class="normal">Yola çıktılar. Yolları uzundu.</p>

  <p class="normal">Sağ kalan tek yiğidi Belek ile yan yana yürüyordu Veyse Bey. Belek, sürekli olarak Veyse Bey’e atını yaklaştırıp bir şeyler söylemek istiyor; ama saygısından söyleyemiyordu. Bir, iki denemeden sonra vazgeçti konuşmaktan ve suratını asıp Veyse Bey’in yarım boy gerisinde sürmeye başladı atını</p>

  <p class="normal">Veyse Bey, Belek’in her hareketini görüyor, derdini anlıyor; ama ona konuşma fırsatı vermiyordu. Çünkü taşımak zorunda olduğu sırrı kimseyle paylaşamazdı. Yine de olanlara uygun ve inanılır bir açıklama getirmek zorundaydı. Çözüm bulmak için düşünüp duruyordu. Veyse Bey’in ne nama ne de başkasının yaptığı yiğitliği üzerine almaya ihtiyacı vardı. O, eğer Han oğlu engel olmasaydı, çoktan olanları anlatır, bu sıkıntıdan kurtulurdu. Şimdi konuşursa baba ile oğlun arasının bozulmasına neden olabilirdi. Bunun yerine susmayı, ileride başına gelecekleri şimdiden kabul etmiş oluyordu Veyse Bey. Büyük bir sıkıntı vardı içinde. Taşıdığı yük yüreğini sıkıyordu.</p>

  <p class="normal">“Bu şekilde olmayacak, ben en iyisi bu kavgada can yoldaşım olan Belek yiğide her şeyi anlatayım ve onunla birlikte ortak bir karara varalım!” diye düşündü.</p>

  <p class="normal">Belek’e bir el işareti yaptı. Hemen yanına geldi Belek. Atlarını tırısa kaldırıp kervandan, onları kimsenin duyamayacağı kadar uzağa gittiler</p>

  <p class="normal">Veyse Bey;</p>

  <p class="normal">“Belek Yiğit, dün gece olanlardan ne anladın? Ne sonuç çıkardın?” diye sordu.</p>

  <p class="normal">“Veyse Beyim ben de seninle bunu konuşmak dilerim sabahtan beri. Ne diyeceğimi, ne yapacağımı bilmem. Ne gördüğümü, ne görmediğimi tam hatırlamıyorum. Bildiğim: Yalnız ikimiz kalmıştık ve sen beni geri çekip öne çıkmıştın. Canavarın pençeleri sağa sola savruluyordu. Bir de dişlerinin sivriliğini, uzunluğunu fark ettim. Donup kalmıştım. Tunga beni parçalasa, yese sanki kanım akmazdı. Hareket edecek gücüm yoktu. Sonra sanki bir yerden birisi tunganın üzerine atladı gibi geldi bana. Sanki toz, duman içinde güreştiler ve tunga yenildi. Bu böyle mi oldu yoksa böyle olmadı da ben düş mü gördüm bilemiyorum. Sen ne dersin bilmem. Soğdaklar gelip bizi omuzladılar ve bize iltifat ettiler; ama ben bir şey diyemedim. Yalnız sen, beyimin, tungayı biz öldürmedik dediğini duydum. Onu da kimse dinlemedi. Beyim eğer ne olduğunu anladıysan ve bana olanları anlatırsan çok sevinirim”</p>

  <p class="normal">Veyse Bey sözüne nereden başlayacağını bilemiyordu.</p>

  <p class="normal">“Belek, sana söyleyeceklerim sır olarak aramızda kalacak. Kimseye söylemeyeceksin. Böylesine bir yengiyi biz kazanmadık. Bir yiğit geldi ve tungayı güreşte yendi. Boynunu kırdı. Sonra da sol kulağını kesip koynuna attı, gitti. Hem bizim canımızı kurtardı hem de Soğd Halkının. Ama bana and verdirdi ki olanları ve onun kim olduğunu kimseye anlatmayacağım. Sen gerçekleri bilmeyi hak ediyorsun. Çünkü orada ve yanımızdaydın. Şimdi and içmeni istiyorum”</p>

  <p class="normal">Belek, Bey’i buyruğunu ikiletmedi Hemen hançerini çıkardı ve sol kolunu sıvadı. Derin bir yara açtı. Kanın akmasına aldırmadan Bey’e yanaştı. Bu arada aynı şeyi Veyse Bey yapmıştı. Heybesinden tahta yol tasını çıkardı Veyse Bey ve kanını içine akıttı. Tası Belek’e uzattı o da kanını katıp üzerine kımız ekledi. Bir yudum aldı ve tası Veyse Bey’e verdi. Veyse Bey de içti, kalanını toprağa döktü.</p>

  <p class="normal">“And olsun, andımıza Gök Tanrı şahit olsun!” dedi</p>

  <p class="normal">“And olsun!” diye tekrarladı Belek.</p>

  <p class="normal">“Dinle Belek!” diye söze başladı atını yavaşça sürerek Veyse Bey “Artık seninle kan kardeşi de olduk”</p>

  <p class="normal">Soylu, ünlü, tecrübeli bir Bey’le sıradan, genç bir savaşçının kan kardeşi olduğu pek görülmüş, duyulmuş değildi</p>

  <p class="normal">Sakalarda kan kardeşliği, kardeşlikten, akrabalıktan, hısımlıktan öte bir bağdır. Artık, yurda varınca bunu herkese anlatmak, bildirmek zorundaydılar. Kan kardeşi olanlar ölene kadar kardeşten ileri olurlardı. Aralarında ayrılık, fark kalmazdı artık. Birbirlerinin analarını, ana; babalarını baba, kardeşlerini kardeş bilirlerdi. Bir sıkıntı anında yardıma muhtaç olan hangisiyse yanına ilk giden kan kardeşi olurdu. Kan kardeşleri birbirlerinin kardeşleriyle evlenemezlerdi. Karşılıklı olarak canlarından, mallarından sorumluydular. Hatta biri ölünce diğerine, öz kardeşlerde olduğu gibi mal hakkı düşerdi.</p>

  <p class="normal">Belek, Veyse Bey gibi soylu bir beyin, daha adı yeni duyulmaya başlamış rütbesiz bir yiğidi kan kardeşi seçmesini dünkü vuruşa, paylaştıklarına yoruyor; ama yine de hayret ediyordu. Bu onuru yaşadıkça taşıması ne büyük bir mutluluktu onun için. Artık ona Bey diye seslenmek zorunda da değildi. Yaşı büyük olduğundan ağam diyebilir ya da adıyla seslenebilirdi</p>

  <p class="normal">“Veyse Beyim, Veyse Ağam, and içtik artık beni merakta koma!”</p>

  <p class="normal">“Tamam!” dedi Veyse Bey “Anlatacağım ve bu aramızda kalacak!”</p>

  <p class="normal">Derin bir nefes aldı,</p>

  <p class="normal">“Seni geri çektikten sonra aslında benim de yapacak fazla bir şeyim yoktu. Gücüm tükenmiş elimde de bir tek kılıç kalmıştı. Öleceğimi biliyordum ama en sona kalmak istemedim. Son duamı ederken sanki gökten bir yiğit indi ve tunganın sırtına oturdu. Nerden, nasıl çıktı, tunganın sırtına nasıl indi anlayamadım. Sonra kalın kollarını tunganın boynuna kenetledi, sıkmaya başladı. Tunga ne yaptıysa bu yiğidi sırtından atamadı. Sonunda yiğit onun boynunu kırdı ve yere serdi. Ben hiçbir şey yapamadım. Sonunda yiğidin yanına yaklaşma cesaretini buldum yüreğimde. Bir de baktım ki…”</p>

  <p class="normal">Sustu burada Veyse Bey. Olanları yeniden yaşadı bir kez daha</p>

  <p class="normal">“O yiğit kimdi biliyor musun?”</p>

  <p class="normal">“Kimdi Ağam?”</p>

  <p class="normal">“Tungayı yere seren, canavara dünyayı dar eden yiğit; Peşenk Han’ın oğluydu”</p>

  <p class="normal">“Ne?”</p>

  <p class="normal">Öyle bir bağırdı ki Belek…</p>

  <p class="normal">Bu şaşkınlık nidası bir anda bütün kervanı durdurdu. Olamayacak bir şey oldu ve at ustası bir Saka yiğidinin atı, ürküp şaha kalktı. Belek sırt üstü yere düştü</p>

  <p class="normal">Düştüğü yerde kaldı Belek. Hiç hareket etmiyor, gözünü gökyüzüne dikmiş öylece yatıyordu. Hemen atından atladı Veyse Bey. Bu arada kervandan pek çok kişi yardım için onlara doğru at sürdüler</p>

  <p class="normal">Veyse Bey yiğidin başını kaldırdı. Ona seslendi. Hiçbir cevap alamadı. Sonra vücudunu kontrol etti. Görünürde bir araz, kırık, çıkık, yara yoktu. Ona tekrar, tekrar seslendi Veyse Bey. Bu arada yardıma gelenler Belek’i tutup ayağa kaldırmaya ve su içirmeye çalışıyorlardı.</p>

  <p class="normal">“Tamam. Bırakın, iyiyim!” dedi Belek. Doğrulup oturdu. Yardıma gelenleri geri gönderdiler ve kervanın yola devam etmesini istediler. İki yiğit yan yana oturdu otların üzerine. Belek hala kendine gelememişti. Veyse Bey de hiç konuşmuyordu. Nice zaman sonra göz göze gelip gülmeye başladılar. Yaşadıklarından sonra ilk kez biraz rahatlamışlardı. Şimdi, Belek’in attan düşmesine gülüyorlardı. Bir Saka Türkü’nün attan düşmesi yıllarca anlatılıp gülünecek kadar önemliydi. Söze Belek başladı.</p>

  <p class="normal">“Ağam şimdi ben bu lekeden nasıl kurtulurum. Yedi göbek sonra bile anlatılır attan düştüğüm”</p>

  <p class="normal">“Söylemeyiz” dedi gülerek Veyse Bey “Bir de bunun için and içeriz”</p>

  <p class="normal">Yeniden gülmeye başladılar. Kahkahaları bozkırda çınladı</p>
</body>
</html>
