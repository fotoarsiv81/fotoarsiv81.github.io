<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_55">ALP ER TUNGA’DAN<br class="chapter" />
  HABER GELİYOR…</h1>

  <p class="normal">Semerkant gibi bir kenti daha önce görmemişti Siyavuş. Kapatıldığı sarayda, geçen hayatı şimdi yeniden yargılıyor ve babasına daha fazla kızıyordu. Hiçbir şey görmemek ve öğrenmemek korkunç bir şeydi. O nedenle hemen her yere girip çıkıyor, sorup soruşturuyordu. Adil ve yansız yönetimi nedeniyle, halkın kadın validen memnuniyetini duydukça şaşırıyordu Siyavuş. Yanındaki adamlar varlıklarını belli etmeden ve sıkmadan kontrol ediyorlardı onu. Her yaptığını haber veriyorlardı Kaz kıza. Gelen her haberden sonra, Siyavuş’un yaptığı şeylerin çoğunun çocukça olduğunu fark edip şaşırıyordu Kaz Kız</p>

  <p class="ortayazi">* * *</p>

  <p class="normal">Bu arada İran Padişahı oğlunun Semerkant’a olduğunu, önce tutuklanıp yargılandığını sonra da konuk olarak tutulduğunu öğrenmişti. Büyük bir telaşa kapılmıştı. Ya Sakalar bu kozu kullanarak onu tahtından etmeye kalkarlarsa…</p>

  <p class="normal">Bir gün aniden Semerkant’a saldırmayı ve zorla da olsa oğlunu almayı kafasına koydu. İran ülkesi yeniden Sakalarla savaşa hazırlanıyordu</p>

  <p class="normal">Semerkant sokaklarında hızla at süren ulak atını saraya doğru yönlendirdiğinde hemen herkesi bir merak sardı. Gelen ulak pek çok şeyi değiştirecek bir haber taşıyor olabilirdi. Çünkü o sırada İran ordusunun yeniden savaşa hazırlandığı haberleri Semerkant’ta duyulmaya başlamıştı</p>

  <p class="normal">Ulak bekletilmeden huzura alındı. Uzattığı bitiği heyecanla okudu Kaz Kız</p>

  <p class="normal">Semerkant’ı bekleyen tehlikeyi hemen fark etmişti Alp Er Tunga. Keyhusrev’in, oğlu Siyavuş’u kendisi için bir tehlike olarak göreceği açıktı. Mutlaka onu geri almak isteyecek ve büyük bir ihtimalle Semerkant’a saldıracaktı. Bu nedenle şöyle diyordu Alp Er Tunga:</p>

  <p class="normal">“Semerkant Valisi Kaz Kız’ım;</p>

  <p class="normal">Sen ve ilin büyük bir tehlike içindesiniz. Bize sığınan birini geri vermemiz ve ölüme terk etmemiz mümkün değildir. Bu nedenle yapacağınız tek şey Siyavuş’u buraya, Ordu-Kent’e göndermektir. Tez zamanda yanına yeterince savaşçı vererek Siyavuş’u gizlice bana gönder. Bundan sonra olacaklar için bekleyip birlikte karar veririz.”</p>

  <p class="normal">Alp Er Tunga kızının valiliğinden çok memnundu ve bunu da kelimeler arasında duyurmayı gerekli görüyor “birlikte karar veririz” diyerek ona verdiği değeri göstermeye çalışıyordu.</p>

  <p class="normal">Kaz Kız İran ordusunun savaş hazırlığını duymuş ve bu hareketin Semerkant’a dönük olacağını anlamıştı. Babasının önlemlerini çok uygun buluyordu. Han buyruğunun zaman geçirmeden yapılması gerekiyordu.</p>

  <p class="normal">Siyavuş bu karara çok üzülmüştü; ama yapacağı bir şey yoktu. Hemen ertesi günü sabaha karşı çok sayıda savaşçı, yanlarındaki önemli emanetle birlikte Ordu-Kent’e doğru yola çıkarken, bir zaman sonra Siyavuş’un Semerkant’tan ayrıldığı haberi, İran sarayına da ulaşacak şekilde yayılmaya başlandı.</p>

  <p class="normal">Siyavuş Ordu-Kent’e ulaştığında, haberi de Keyhusrev’e ulaşmıştı. Artık onun için durum içinden çıkılmaz bir hal alıyordu. Oğlunu gerekçe edip Semerkant’a saldırabilirdi; ama doğrudan doğruya Alp Er Tunga’ya savaş açmayı düşünmek ayrı bir şeydi. O nedenle bir elçi göndererek oğlunu istemeyi daha uygun buldu.</p>

  <p class="ortayazi">* * *</p>

  <p class="normal">“Turan Hükümdarı Alp Er Tunga Han,</p>

  <p class="normal">Duydum ki yanında bana ait bir emanet bulundurursun. O emanet ki benim canımdan, benim kanımdandır. İhanet, her iki millet içinde kabul edilemez bir suçtur. Hainlere kol kanat germek de bir hana yakışmaz. Oğlum Siyavuş bana ihanet etmiş, ardımdan planlar kurarak yerime tahta geçmeyi düşünmüştür. Bunları gerçekleştiremeyeceğini görünce de kaçıp sana sığınmıştır. İran Halkı, Sakalarla dost kalmak ister; ben de seninle…</p>

  <p class="normal">Kıtlık zamanı yaptığın yardımlar unutulmamıştır. Bir kez daha savaşmak her ikimiz içinde iyi olmayacaktır. Bu nedenle senden beklediğim, oğlumu geri göndermendir”</p>

  <p class="normal">Keyhusrev böyle yazmıştı elçi ile gönderdiği bitikte. Bu biraz saygı göstergesi bulunan; ama kelimeler arasında tehdit unsurları da taşıyan bitiği herkesin huzurunda ve özellikle Siyavuş’un önünde okutmuştu Alp Er Tunga. Dinlerken renkten renge giriyordu Siyavuş. Şimdi hayatı ve geleceği Saka Hükümdarının iki dudağının arasındaydı. Hemen orada cevabını yazdırmıştı Saka Hanı:</p>

  <p class="normal">“İran Padişahı Keyhusrev;</p>

  <p class="normal">Oğlun Siyavuş yanımdadır ve konuğumdur. Bize sığınanları geri vermek, sonu ne olursa olsun, töremize uymaz. Bu nedenle kendisi istemedikçe oğlun Siyavuş’u göndermem mümkün değildir. İran’da hükümdar sensin. Sakalar hiçbir devirde İran’da olanlara ve taht kavgalarına karışmamışlardır. Bundan sonra da karışmayacaklardır. Oğlunu da bu konuda kullanmayacağımız senin de dâhil bütün İranlılar’ın bildiği bir gerçektir</p>

  <p class="normal">Savaş konusuna gelince onu da sen bilirsin!”</p>

  <p class="ortayazi">* * *</p>

  <p class="normal">Artık ipler yeniden geriliyordu. Gerilen iplerin nerede ne zaman kopacağı belli değildi. Turan ili de İran gibi savaş hazırlıklarına başlamıştı</p>

  <p class="normal">Siyavuş verilen cevaptan memnun, gönlüne düşen ateşin derdindeydi. Kaz Kız’ın aşkı yüreğini yakıyordu. Ne yapıp edecek ve bu konuyu Alp Er Tunga ile görüşecekti. Ama şimdilik beklemek ve susmak zorundaydı.</p>

  <p class="normal">Bitik, İran sarayına ulaştığında aslında bu beklenen bir cevap olsa da yapılacak tek şeyin savaş olduğu sonucuna varılmıştı. Bu kez daha hazırlıklı, daha büyük bir İran ordusu bulacaktı karşısında Alp Er Tunga.</p>

  <p class="normal">Keyhusrev’in aklına ilk gelen şey yardım istemek oldu. Nerden ve kimden yardım alırsa Alp Er Tunga’yı yenebilirdi? Düşündüğü en yakın Alp Er Tunga düşmanı Rum Kayzer’i idi. Hemen, ağzı en iyi laf yapan vezirlerinden birini Kayzer’e gönderdi. Ortak düşmanlarıydı Alp Er Tunga. Topraklarına ordu sokan bu düşmana karşı Keyhusrev’le işbirliğine girmekten başka çaresi de yoktu.</p>

  <p class="normal">Olumlu cevap çok kısa sürede geldi. Kayzer, bütün gücü ile Keyhusrev’in yanında olduğunu söylüyordu. Böylece hem topraklarını kurtaracak hem de Alp Er Tunga’dan öcünü alacaktı. Bir efsane haline gelen bu hükümdarın artık durdurulması gerekiyordu. İki hükümdar her konuda anlaştılar</p>

  <p class="normal">Rum Kayzer’i kaybettiği kaleleri birer birer alarak, ardında Sakalar’a ait hiçbir şey bırakmadan İran ordusu ile buluşmak için yola çıktı</p>

  <p class="normal">Saka Başkenti bu haber üzerine harekete geçti. Alp Er Tunga’da hükmü altında bulunan halklara haber salarak, asker istedi. Sanki bütün acunun beklediği gün bugündü. Bir anda bütün uluslar Alp Er Tunga’ya yüz çevirmişti, baş kaldırıyorlardı. Batıdan büyük bir ordunun geldiğini duyan ve bunu Sakalar’ın sonu olarak gören hükümdarlar Alp Er Tunga’nın çağrısına cevap bile vermediler. Kahpe acun öcünü almaya mı hazırlanıyordu?</p>

  <p class="normal">Yapacak bir şey yoktu.</p>

  <p class="normal">İran ve Rum ordusu devasa bir kalabalık haline geldiğinde ilk hedef olarak Alp Er Tunga’nın gözbebeği olan Merv kentini seçtiler. Önlerine geçen Saka kentlerini, köylerini yakıp yıkarak Merv’e doğru ilerliyorlardı</p>

  <p class="normal">Alp Er Tunga daha önce olduğu gibi bir meydan savaşı beklerken İran-Rum kuvvetlerinin doğrudan kentlere yönelmesine bir anlam verememiş ve hazırlıksız yakalanmıştı. Yapabileceği tek şey bu büyük orduyu Merv’e varmadan yakalamak, önünü kesmekti. Daha fazla hazırlığa, savaşçı toplamaya zamanı olmadığından yanındaki kuvvetlerle hemen yola çıktı. Ardından Kaz Kız’a haber yollamış, Veyse Bey’e toplayabildiği kadar savaşçı toplayarak ona yetişmesi buyruğunu göndermişti Yanına da yoldaş olarak Kuyaş ve diğer beylerini almıştı</p>

  <p class="normal">Merv düşerse sıra Semerkant’a gelecekti.</p>

  <p class="normal">Siyavuş çok üzgündü. Bu savaşa sebep olduğu için kendine kızıyor ve iki parça olan gönlünün sesini dinlemeye çalışıyordu. Sonra ani bir karar vererek Alp Er Tunga’ya çıktı ve babasına karşı onunla birlikte savaşmak istediğini söyledi. Bulunduğu durumda her çözümü, her alternatifi değerlendirmek zorunda olan Alp Er Tunga buna izin verdi</p>

  <p class="normal">Bu arada İran-Rum ordusu Harizm kentini yok etmiş güneye doğru inmeye devam ediyordu. Hem Kayzer’in hem de Keyhusrev’in gözünde Merv demek Alp Er Tunga demekti.</p>

  <p class="normal">Saka ordusunun yaklaştığını duyan Keyhusrev bu kez hazırlıksız yakalanmamak ve geçmişte yapılan hataları tekrarlamamak istiyordu. Bu nedenle kendince planlar yapmış ve Saka ordusu ile kavgayı oldukça açık bir alanda kabul etmesinin daha doğru olacağı kararı ile ordusunu uygun yerde uygun şekilde konuşlandırmıştı</p>

  <p class="normal">Rüstem İran halkının bir parçasıydı ve Keyhusrev’e kızgın da olsa, çağrı üzerine ordusunu alıp gelmişti.</p>

  <p class="normal">İran ordusunun orta yerinde yerini alan Keyhusrev, Rüstem’i ve adamlarını en ön safta tutuyordu. Böylece ilk saldırı da Rüstem’in savaşçıları kırılacak ve yılların efsanesi de gücünü burada yitirerek sona erecekti. Keyhusrev, İran’ın iktidarını artık kimse ile paylaşmak istemiyordu. Sol tarafa da kendi adamlarını yerleştirmiş, sağ tarafın kontrolünü ise Kayzer’e bırakmıştı. Çok kalabalık olan İran-Rum ordusu daha başlangıçta üstünlüğü ele geçirmiş gibiydi.</p>

  <p class="normal">Alp Er Tunga savaş alanına geldiğinde düşmanlarının gücü karşısında büyük bir hayal kırıklığı yaşadı. Sayısal olarak birkaç kat üstün düşmana karşı Saka atlıları ne yapabilirdi ki. Alp Er Tunga’nın içi içini yiyordu. Böyle bir tuzağa düştüğü için kendine kızıyor, sanki ondan öç almak isteyen yazgıya kahrediyordu. Yapacak bir şey yoktu. Her şey burada olup bitecek belki de İran-Turan savaşlarına nokta konulacaktı. Konuşlandıkları araziyi gözden geçirdi ve adamlarını topladı Alp Er Tunga.</p>

  <p class="normal">“Burada bir ölüm kalım savaşı vereceğiz. Belki yitip gideceğiz. Geri çekilsek ardımızdan yetişip köylerimizi kentlerimi yakacaklar. İnsanlarımızı katledecekler. Umudum odur ki biz bitmeden Veyse Bey yetişir. Şimdi dikkat edeceğimiz konu tuzağa düşmemek, çembere alınmamak ve vurabildiğimizce vurmak olacak. Geri çekilmek zorunda kalsak bile karşımızdaki ordunun peşimizden gelme gücü kalmamalı. Şimdi beni iyi dinleyin. Kuyaş bu kez de yan taraflarım ile irtibatı sen sağlayacaksın. Belek, sen sağ tarafın tam yetkilisisin. Aklına ne gelirse uygula; ama sakın bizim sağ yandan çevrilmemize izin verme. Sıkıştığımızda o tarafa doğru kayabilelim. Sol yan ise Sepa’nın komutasında olacak ve benimle birlikte hareket edecek. Biz sürekli olarak ortadan vurarak İran ordusunu ikiye ayırmaya, komutalarını bozmaya çalışacağız. Bu arada asıl vurucu gücümüz Uçarkan komutasında yedek bekleyecek olan beş bin atlı olacak. Uçarkan sürekli olarak benden haber bekleyecek ve nereye dersem oraya yıldırım hızıyla vuracak ve haber verdiğim anda da askerlerini geri çekip yeniden bekleyecek. Ancak bu şekilde yaparsak yenilmeden ve yok olmadan bu meydandan anlımızın akıyla çıkabiliriz. Savaş ne kadar uzarsa o kadar bizim yararımıza olacaktır. Bu arada Veyse yetişebilir. Kavganız kut olsun!”</p>

  <p class="normal">Bu kez pek coşkulu değildiler. Yapacakları büyük kavganın sonuçlarının çok büyük olacağının farkındaydılar</p>

  <p class="normal">Herkes yerini aldığında Alp Er Tunga’nın yanında bulunan Siyavuş kendi ordusuna karşı çıkmak istemediğini; ama Rum Ordusundan er isteyeceğini söyleyerek Alp Er Tunga’dan izin diledi. Siyavuş bu savaşın kendisi yüzünden çıktığını düşünüyor ve kendisi koruyan insanlara yardım etmeye çalışıyordu.</p>

  <p class="normal">Bu genç İranlının düşüncesini beğenmişti Alp Er Tunga. Önünü ve hızını kesmek istemedi. Belki İran ordusundan onu gören ve Keyhusrev’den memnun olmayanların bir kısmı bu sayede geri çekilebilirdi</p>

  <p class="normal">İki ordunun arasındaki boşluğa doğru at sürdü Siyavuş ve Rum Kayzeri’nin olduğu yana ilerleyip durdu. Rum Kayzer’ine seslenerek er diledi. Rum ordusunda böyle bir gelenek olmadığından hiçbir cevap alamadı Siyavuş. Çağrısını defalarca tekrarladı; ama ses çıkmadı. Tam dönüp geri gelecekken, İran ordusunda bir hareketlenme olduğu görüldü. Bir kişi yaya olarak ortaya doğru yürüyordu.</p>

  <p class="normal">Keyhusrev, oğlunun ortaya çıktığını ve er istediğini görünce çılgına dönmüştü. Daha yakın zamana kadar yanında duran oğlu şimdi karşısında ve düşmanının yanındaydı. Er istemesi ise onu daha da kızdırmıştı. Ona ve onun gibilere bir ders vermesi gerekiyordu. Hemen Rüstem’i yanına çağırdı ve oğlu Siyavuş’a karşı çıkmasını ve onu öldürmesini istedi. Bu istek Rüstem’in çok zoruna gitmişti. Karşısındaki toy bir delikanlıydı. Onu öldürmesi Rüstem’e şan kazandırmayacağı gibi ününe de gölge düşürecekti. Bunu anlatmaya çalıştı; ama Keyhusrev kararlıydı. Bu durumda çaresiz kalan Rüstem istemeyerek Siyavuş’un karşısına çıktı. Beklediği tek şey Siyavuş’un kavgadan vazgeçmesi ve geri dönmesi idi. İçinden dualar ederek ortaya çıkan Rüstem’i gören Siyavuş ne yapacağını şaşırdı</p>

  <p class="normal">Bir yanda İran kahramanı efsanevi Rüstem, diğer yanda adı sanı olmayan, bu meydana ilk kez çıkmış toy bir delikanlı</p>

  <p class="normal">İçlerinden birinin karşı tarafta yer almasını içine sindiremeyen İran ordusu alaycı nidalarla Siyavuş’u yeriyor, Rüstem’i destekliyordu. Siyavuş öylesine dönülmez bir noktadaydı ki. Gözlerini Saka ordusuna çevirip tanıdık bir yüz görmeye ve güç bulmaya çalışıyordu. Görebildiği, elinden hiçbir şey gelemeyen Alp Er Tunga’nın acı dolu gözleri oldu.</p>

  <p class="normal">Birden karar verdi Siyavuş ve hiç de eşit olmayan bu kavgaya girmek için doğrudan Rüstem’in üzerine at sürdü. Atı sürüşü de acemiydi kılıcı tutuşu da. Yerde yaya olarak dikilen Rüstem bu gelişe güldü ve kendisine çaresizce kılıç sallayan bu gencin saldırısını bir hareketle boşa çıkardı</p>

  <p class="normal">Bu arada ona “Çek git. Seninle işim olmaz Siyavuş!” diye bağırdı. Çaresizlikten gözü dönen Siyavuş’u bu çağrı daha da çılgınlaştırmıştı. Atını yeniden Rüstem’in üzerine sürerken artık çekip gitmeyi aklına bile getirmiyordu. Elindeki kılıcı bilinçsizce savurarak Rüstem’e vurmaya çabalıyordu. Rüstem ise sadece vücut hareketleri ile bu saldırıları savuşturuyor ve gülümsüyordu</p>

  <p class="normal">Yapacağı bir hareketle bu kavgayı bitirebilirdi ama bu ona ne kazandırırdı ki? Bu arada at sürüp hücum etmeyi bir yana bırakan Siyavuş kılıç sallamaktan yorulmuş ve nefes nefese kalmıştı. Bir an vurduğu kılıç Rüstem’in sol kaşına değiverdi. Yaradan kan fışkırınca elini gözüne atan Rüstem savunmasız kalmıştı. İşte o anda bunu fırsat bilen Siyavuş kılıcını bütün gücüyle kaldırdı. Kılıcın başına ineceğini anlayan Rüstem bir anda demir pençeleriyle Siyavuş’un kılıç tutan bileğini yakaladı. Tek eliyle Siyavuş’u öyle bir savurdu ki, bakanlar onun havada uçuşunu ve başının üzerine yere çakılışını izlemekte zorlandılar. Her şey çok çabuk olmuştu. Boynu kırılmış olan Siyavuş yerde yatıyordu</p>

  <p class="normal">Rüstem yüzü kan içinde ve üzgün meydanı terk ederken yan gözle can çekişen delikanlıya baktı, sonra da gözleri ile Keyhusrev’u aradı. Göz göze geldiklerinde ‘Yaptığını beğendin mi?’ dedi bakışlarıyla Rüstem</p>

  <p class="normal">Oğluna karşı içi kin dolu Keyhusrev oralı bile olmadı. Yaşadığının farkına bile varamadan dünyadan göçmek üzere olan Siyavuş’un can çekişen bedeni sahipsiz kalmayacaktı. Saka ordusundan üç yiğit koştu ve Siyavuş’u kaldırarak Alp Er Tunga’nın yanına getirdi.</p>

  <p class="normal">Siyavuş... Ne yaptığını bilmeyen, ne yapacağını bilmeyen Siyavuş... Gözleri ile bir şeyler söylemek istiyordu. Dudaklarından bir tek kelime, üç harflik bir kelime çıkarmak istiyordu. Başaramıyordu Siyavuş</p>

  <p class="normal">Kapatamadı gözlerini. Önünde bir çift keskin bakışlı güzel gözün hayali durdu öylece. Dudaklarında o bir tek kelime dondu öylece</p>

  <p class="normal">Sevdiğini söyleyemeden gitmişti.</p>

  <p class="normal">Alp Er Tunga bu zavallı delikanlının gözlerini kapatırken kendi gözünde biriken yaşları gizlemeye çalıştı.</p>

  <p class="normal">Sonra aniden dönüp emir verdi.</p>

  <p class="normal">“Saldırın. Bugün bu yiğit için savaşacağız!”</p>

  <p class="normal">Böyle başladı ölüm kalım savaşı.</p>

  <p class="normal">Alp Er Tunga bir savaş ustasıydı. Öylesine güzel planlamıştı ki her şeyi, ne isterse yapılıyor, nasıl uygun görürse o yerine getiriliyordu. Özellikle sıkışan bölgelerde Uçarkan’ın yaptığı vur kaç saldırıları çok etkili oluyor o bölge hemen rahatlıyordu. İki ordu birbirine girmişti. Kalabalık olanlar azınlığı çevirmeye çalışırken, Sakalar da bu tuzağa düşmemek için hızla hareket ediyorlardı</p>

  <p class="normal">Güneş batarken görünen oydu ki, Saka ordusu karşı tarafa ağır kayıplar verdirdiği halde yeniliyordu. Ağır ağır geri çekilirken güneş battı. İki taraf da savaşa son verdi.</p>

  <p class="normal">Alp Er Tunga yoldaşlarını topladı.</p>

  <p class="normal">“Çok fazla kayıp verdik. Yarın sabah devam edersek savaşı kaybedecek ve hepimiz burada öleceğiz. En iyisi bu gece Merv’e doğru çekilelim zaman kazanalım. Veyse’nin gelmesini orada bekleyelim.”</p>

  <p class="normal">Çekilmek zorlarına gidiyor, onlara kaçmak gibi geliyordu ama yapacak bir şeyleri de kalmamıştı. İran-Rum ordusu onları beklerken, ağırlıkları da bırakarak gece yarısı çekilmeye başladılar</p>

  <p class="normal">Gün doğarken uyanan ve yeniden savaşa hazırlanan Keyhusrev ve Kayzer karşılarında Sakaların olmadığını gördüler</p>

  <p class="normal">Evet! Sakalar gece kaçmışlardı. Bu demekti ki; artık Alp Er Tunga efsanesi sona eriyordu. Kaçan kovalanmalı ve bu iş kesin olarak bitirilmeliydi. Bir tek Rüstem karşı çıktı bu işe çünkü Alp Er Tunga bir yiğitti ve yiğitleri yenmek için onların toparlanmasını beklemek gerekiyordu</p>

  <p class="normal">“Hayır” dedi Keyhusrev “Hemen saldıracağız ve onların kökünü kurutacağız. İran bir daha Turan’dan gelecek saldırıyı beklemeyecek.”</p>

  <p class="normal">“Ben yokum!” dedi Rüstem.</p>

  <p class="normal">Bu kahraman soy ilk kez hükümdarına karşı geliyordu. Çünkü hala Siyavuş’un başına gelenler aklından çıkmıyordu Rüstem’in. O bir yiğitti ve yiğitler yiğitçe davranırdı.</p>

  <p class="normal">“Nasıl yoksun?”</p>

  <p class="normal">“Ben yokum. Böylesi bir kavga bana gerek değil. Şimdi adamlarımı alıp çekileceğim. Herkes kendi yolunda ve kendince yürüyecek.”</p>

  <p class="normal">Bu sözleri yayıldığında İran ordusu ikiye bölünmüştü. Rüstem’in adamları azınlıktaydı ama seveni çoktu. Onlara karşı bir kırım hareketine girmeyi göze alamadı Keyhusrev ve Rüstem’in gitmesine izin vermek zorunda kaldı. Hesabı başka bir tarihe kalacaktı. Şimdi önemli olan Alp Er Tunga’ydı ve onu bir daha böyle yakalayamayacağını biliyordu. Rüstem ve adamları uzaklaşırken, Keyhusrev ve Kayzer Merv kentini hedef tutmuştu.</p>
</body>
</html>
