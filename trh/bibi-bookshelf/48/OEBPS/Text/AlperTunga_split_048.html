<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_47">YAS</h1>

  <p class="normal">Atını öylesine yürek acısıyla sürdü ki neredeyse hiç mola vermeden, yalnız atını dinlendirip kendi dinlenmeyerek, Ordu-Kent’e ulaştı Akrir. Yirmi iki yiğidin yasını tutuyordu yüreği ve öç için yanıp tutuşuyordu. Aklına geldikçe aklı gidiyordu çünkü olanları almıyordu aklı. Elçi giden heyete kılıç çekmek, hem de onları son ferde kadar kırmak hangi budunun töresinde yazabilirdi?</p>

  <p class="normal">Bunu Han’ına nasıl anlatacaktı?</p>

  <p class="normal">Ordu-Kent’e girdiğinde halk, çılgınca at süren Akrir Bey’in gelişindeki olağanüstülüğü fark etmiş, işini gücünü bırakmış onu izliyordu. Telaşını, üzüntüsünü anlamışlardı</p>

  <p class="normal">Sarayın önünde atından atlayıp, bir koşu içeri girişini izlediler. Sonra merakla beklemeye başladılar</p>

  <p class="normal">Akrir, az sonra Alp Er Tunga’nın huzurunda, solgun, yorgun sesiyle olanları anlatıyordu. Orada bulunan beyler bu beklenmeyeni, bu inanılmazı dinlerken yerlerinde duramıyorlardı. Hani, hanları “Hadi” dese hemen koşup atlanacak ve İran’a doğru uçacaklardı.</p>

  <p class="normal">Onların aksine Alp Er Tunga gayet sakin dinliyordu Akrir Bey’i. Ara sıra sözünü kesip sorular soruyor ve olanları daha iyi anlamaya çalışıyordu</p>

  <p class="normal">“Hepsi mi?”</p>

  <p class="normal">“Evet Han. Vuruşarak yiğitçe uçmağa vardılar…’</p>

  <p class="normal">Giden ve dönemeyen yiğitlerin siluetleri dolaşıyordu odada. Ellerinde kılıçları gülümsüyorlardı. Yeni bir vuruş için buyruk bekliyorlardı sanki</p>

  <p class="normal">Sözünü bitirip sustu Akrir Bey. Öylece başı eğik, gözleri puslu bekledi. Kısa zamanda daha da yaşlanmış, çökmüştü. Yaşadığına, geri döndüğüne bin pişmandı</p>

  <p class="normal">Orada ölmemek ve olanları burada anlatmak çok zor geliyordu ona</p>

  <p class="normal">“Beni bir zaman yalnız bırakın!”</p>

  <p class="normal">Alp Er Tunga’nın sesi öylesine buruk ve kırgın çıkmıştı ki, oda bir anda boşaldı. Düşünmeye ihtiyacı vardı. Düşünmeli ve iyi karar vermeliydi. O Han’dı. Duygularıyla hareket edemezdi. Yapacağı bir yanlış hareket, alacağı bir yanlış karar koca bir budunun felaketi olabilirdi</p>

  <p class="normal">O gün hiç odasından çıkmadı Alp Er Tunga. Hiçbir şey yiyip içmedi. Düşündü, sadece düşündü. Gün batarken atını istedi. Gideceği tek yer Bükdüz Şaman’ın yanıydı. Dışarı çıktığında halkın buruk bakışlarını üzerinde hissetti.</p>

  <p class="normal">“Ne duruyorsun Han? Ne bekliyorsun? Tuğunu çıkarsana. Ordunun başına geçip yirmi iki yiğidin öcünü alsana!” der gibiydiler.</p>

  <p class="normal">Atını hızla sürdü Alp Er Tunga. Bu kez Kuyaş hemen yanında at sürüyor ve Han’a eşlik ediyordu. Güneş battığında Bükdüz Şaman’ı çadırının önünde yaktığı küçük ateşin başında buldular. Gidip yanına çöktü Alp Er Tunga.</p>

  <p class="normal">“Kendi ordundan başka Çin’den ve Kırgızlardan bir ordu daha kurman çok doğru bir karar.” Diye hemen söze girdi Şaman. O an artık Şaman değil sanki bir askeri danışmandı. Haberi nasıl almıştı bilinmez.</p>

  <p class="normal">“İran ordusu, hâkimiyeti altındaki bütün milletlerden asker istemiş, büyük bir ordu kurmuştur. Sen bunu en başında düşünmekle ve adamlarını Çin ve Kırgızlara göndermekle çok iyi ettin</p>

  <p class="normal">Bunların önemli bir kısmı atlı… İran Padişahı öncü olarak çok sayıda fil kullanacaktır. Bu savaş ya Turan’ı ya da İran’ı sıkıntıya sokacak, pek çok şey değişecektir. İran ordusunun savaş sistemi bellidir. Ağır hareket ederler; ama onlarla birlik olan diğer budunların ne yapacağı bilinmez. Sen de kendi ordun dışındaki kuvvetlere fazla güvenemezsin. Çin ordusunun çoğu yaya ve zırhlıdır. Kırgızlar ise sana hala kırgın olan bir Türk budunudur ve ne yapacakları belli olmaz. Bakarsın sen savaşta zora düşünce çekip giderler. Bu nedenle ortada çok güçlü olmalı, çok akıllı bir plan yapmalı ve öncelikle Sakaları kırdırmamalısın. Ardını da çok iyi kollamalısın. Hem Çin ordusunun yanında, sola, kendi adamlarından da yedek bırakmalı ve başlarına da en akıllı, en deneyimli beyini koymalısın. İran Ordusuna karşı Hilal sistemini deneyemezsin. Ne yaparsan yap İran ordusu üzerine gelmeyecektir. O nedenle sen saldırmak ve onların hantallığından yararlanmak zorundasın. Bundan sonrasını da sen bildiğin gibi yap.”</p>

  <p class="normal">Uzun süre konuşup tartıştılar. Sustuklarında vakit gece yarısı olmuştu. Onları uzaktan izleyen Kuyaş için ise zaman geçmek bilmemişti. Gece yarısı kente dönen Alp Er Tunga kendisini bekleyen adamlarını hemen topladı ve kararlarını açıkladı.</p>
</body>
</html>
