<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_56">VEYSE BEY YETİŞİYOR</h1>

  <p class="normal">Kaz Kız hemen her yana adamlar salmış ve çok sayıda savaşçı toplamıştı. Kendisi de babasının yanına savaşmaya koşmak istiyor; ama Semerkant’ı bırakamıyordu. Her ihtimale karşı Semerkant’ı savunma hazırlıklarına da başlamıştı. Veyse Bey toplanan ordu ile hemen harekete geçti. Artık anların bile önemi vardı</p>

  <p class="normal">Alp Er Tunga aldığı yenilginin üzüntüsü içinde adamlarını toplamış, onları yeniden organize etmeye çalışıyordu. Savunmada kalmak ve Merv içinde savaşmak hem onları hem de Merv kentini yok ederdi. Bu nedenle İran-Rum ordusu görülür görülmez dışarı çıkacaklar ve yine meydan savaşı yapacaklardı. Duvarlar arkasında savunma savaşı yapmak hiç denemedikleri bir yöntemdi. Onlar sadece at üzerinde savaşmayı bellemişlerdi. Merv’de beklemeyi göze alamazdı</p>

  <p class="normal">Tanrı ne yazdıysa öyle olacaktı artık.</p>

  <p class="normal">İran-Rum ordusu kente yaklaştığında bu kez onları istediği yerde karşıladı Alp Er Tunga</p>

  <p class="normal">Savaş kaldığı yerden devam ediyordu. Gün boyu, hiç durmadan kılıç salladılar. Akşam sayıları iyice azalmış olarak ara verdiler savaşa. Alp Er Tunga yarının son günleri olacağını biliyordu. Artık geri çekilmesi de mümkün görünmüyordu</p>

  <p class="normal">Ertesi gün savaş başladığında Saka ordusu tam olarak çembere alınmıştı. Akay’ın üzerinde vücudu kan içinde kalan Alp Er Tunga ordusundan yere düşen her yiğit için biraz daha güç buluyor ve kılıcını daha hızlı sallıyordu. Çok kırılmışlardı. İran-Rum ordusu ise çok zayiat vermesine rağmen bitmek bilmiyordu</p>

  <p class="normal">Saka beyleri, Belek, Sepa, Uçarkan birbirlerini kollayıp bakışlarıyla vedalaştılar. Artık bu son vuruşmalarıydı ve bir dahaki buluşmaları Tanrı’nın uçsuz bucaksız vadilerinde olacak gibi görünüyordu</p>

  <p class="normal">Bu sırada İran-Rum ordusunda bir dalgalanma oldu. Sonra da Kuyaş yiğidin gür sesi duyuldu.</p>

  <p class="normal">“Han’ım Veyse Bey yetişti”</p>

  <p class="normal">Tanrı, Sakaların o gün orada yok olmasını istemedi.</p>

  <p class="normal">Saka ordusu son anlarını yaşarken Veyse Bey yetişmiş ve İranlıların ardına düşerek onları kırmaya başlamıştı. Artık savaşın yönü değişiyordu. Dışta Sakalar İran-Rum ordusunu çevirmişti. İçte İran-Rum ordusu Sakalar’ı çevirmişti. Kimin kime vurduğu, kimin galip, kimin mağlup olduğu belirsizdi artık</p>

  <p class="normal">Güneş bir kez daha batmıştı. Gün bitmişti; ama savaş bitmiyordu. Karanlıkta da savaşçılar birbirini kırmaya devam etti. Bu kavgaya şahit olmak için doğmuş gibi pırıl, pırıl parlayan ay ışığında savaşıyorlardı. Şimdiye kadar yaşanan en romantik savaştı bu</p>

  <p class="normal">Sabah gün doğarken artık kollar kalkmaz, kılıçlar inmez hale gelmişti. Keyhusrev ve Kayzer şaşkınlıkla olanları, arta kalan ve artık ordu olmaktan çıkan adamlarını izliyorlardı. Kayzer daha fazla bekleyemezdi. Geri dönecek çok yolu vardı ve bu yol tehlikelerle doluydu. Bu yolu çok az bir savaşçı ile dönmesi mümkün değildi. Hatta tacı, tahtı tehlikeye düşerdi. Bir anda karar vererek ve Keyhusrev’a danışmadan adamlarını geri çekmeye başladı</p>

  <p class="normal">Rum Kayzer ordusunun geri çekildiğini gören İran savaşçıları da kılıçlarını atmaya başladılar. Bir ara yok oldukları fikrine kapılan Sakalar çok kayıp vermişler; ama savaşı kazanmışlardı.</p>

  <p class="normal">Alp Er Tunga Kayzer’in çekilmesi ve İran ordusunun kılıç bırakması üzerine savaşı durdurdu. İranlılar teslim olmuştu ve Keyhusrev yenilmişti. Şartları yeniden Alp Er Tunga belirleyecek ve dediği olacaktı. Keyhusrev görüşme istediğini belirten beyaz bayrağı çektirdi çadırının önüne. Az sonra aynı şeyi Kayzer yaptı</p>

  <p class="normal">Hemen açık alana taht kurdular ve üstü başı kan içinde olarak savaşın şerefli görüntüsünü taşıyan Alp Er Tunga’yı bu tahta oturttular.</p>

  <p class="normal">Önce Kayzer gelip boyun eğdi Alp Er Tunga’nın önünde. Yaptıkları için bağışlanmasını istiyordu. Her türlü yaptırıma hazırdı.</p>

  <p class="normal">“Rum Kayzer’i, sen hep fırsat kollayan bir karakter içindesin. Ben senin ülkende pek çok yeri aldım. Ta denize kadar uzandım; ama yakıp yıkmadım. Halkını öldürmedim. Sen benim şartlarımı kabul edip barış istedin. Kabul ettim. Şimdi ise benim komşumla, yüzyıllardır yan yana yaşadığım ve sık sık da kapıştığım İran’la birlik olup beni ve halkımı yok etmeye kalktın. Ben sana nasıl güvenirim?”</p>

  <p class="normal">Yenilmenin en kötü tarafı buydu işte. Zafer kazanan hükümdar seni sorgulardı ve cevap vermekte zorlanırdın.</p>

  <p class="normal">Sadece sustu Kayzer. Geldiğine geleceğine bin pişman, ülkesinden uzakta ne yapacağını bilemez bir haldeydi.</p>

  <p class="normal">“Tamam!” dedi Alp Er Tunga “Şimdi Adamlarını al ve git. Benden aldıklarını geri ver ve vergini de zamanında öde! Savaşta verdiğin zarar için tazminat biçecek ve sana bildireceğim. ’</p>

  <p class="normal">Rum Kayzeri’ni artık kimse orada tutamazdı. Keyhusrev ile vedalaşma gereği görmeden yola koyuldu. Canını kurtarmıştı ve uzun, zorlu bir yolu vardı.</p>

  <p class="normal">Az sonra Keyhusrev Alp er Tunga’nın huzurundaydı. Beklediğinin aksine onu çok iyi karşılamıştı Han.</p>

  <p class="normal">“Oğlun Siyavuş için çok üzüldüm. Aceleciydi ve toydu. İsterdim ki aramızda dostluk aracı olsun; ama sen onu savaş gerekçesi olarak karşıma çıkardın. Zaten Sakalar’la savaşmak için bahane arıyor, fırsat kolluyorsun. Şunu bil ki oğlunu ben çağırmadım ve İran aleyhine kullanmak aklıma bile gelmedi. Sana karşı savaşmasını da istemezdim. Öldüğü için çok üzgünüm.”</p>

  <p class="normal">“Sağ ol Han!” diye söze başladı Keyhusrev “Ta başından beri bana karşıydı oğlum. Her hareketimi yerer ve ardımdan konuşurdu. Sonunda da böyle oldu. Oğlum da olsa bana baş kaldıranı bağışlamam mümkün değil. Şimdi senden dileğim onun ölüsünü bana vermen. Dinimize göre oğlumu yolcu edeyim.”</p>

  <p class="normal">“Buna şüphen olmasın. Umarım oğlunun, dünyada mutlu olmayan ruhu gideceği yerde mutlu olur. Bu savaşın sonunda ne kadar insan kırıldı, ne kadar yiğit toprağa düştü farkında mısın? Savaşlara bir son vermemiz ve iki ulusu barış içinde yaşatmamız mümkün değil mi? Gel seninle bir anlaşma yapalım ve bir daha savaşmayalım.”</p>

  <p class="normal">“Ben de halkım da bu savaşlardan bıktık Alp Er Tunga Han. Eğer bize ait olanları geri verirsen ve bizden artık vergi almazsan ben de bir daha seninle savaşmam!’</p>

  <p class="normal">“Eğer iki ulusun barışı bunlara bağlı olacaksa ben de bir daha İran’dan vergi almayacağım”</p>

  <p class="normal">“Alp Er Tunga Han, senin adına büyük bir şölen düzenleyeceğim ve bu kararımızı herkese söyleyeceğim. Eğer uygun bulur ve bu şölene gelirsen, dostluğumuzu bütün acuna duyururuz!”</p>

  <p class="normal">“Yerini ve zamanını, şartlarını benim belirlemem kaydıyla bu şölene katılacağım. Şimdi adamlarını ve oğlunu alarak ülkene dönebilirsin.”</p>

  <p class="ortayazi">* * *</p>

  <p class="normal">Keyhusrev ülkesine dönerken Alp Er Tunga’nın aksine çok kaygılıydı. Hem savaşta yenilerek İran’da itibarını büyük ölçüde kaybetmiş hem de gerçek bir halk kahramanı olan Rüstem’le yollarını ayırmıştı. Bu durumları nasıl aşacağını düşünürken bir yandan da Alp Er Tunga’yı nasıl yok edeceğinin planlarını yapıyordu. Bir şölen yapacaktı ve bu şölene Alp Er Tunga’nın güvenerek gelmesini sağlayacaktı. Sonra…</p>

  <p class="normal">Sonrasını Tanrı bilirdi.</p>
</body>
</html>
