<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_20">YARIŞLAR</h1>

  <p class="normal">Şölenlerin olmazsa olmaz çeşnisiydi yarışlar. Töredendi; ad şöleninde yarışlar yapılır, erler, erliğini göstersin istenirdi. Ad alan çocuğun bu erlikten ders alacağına, kendine örnek alacağına inanılırdı</p>

  <p class="normal">Çağıran büyük olunca, şölen de büyük olurdu. Şölen büyük olunca yarışlar da büyük olurdu. Yarışların büyük olması demek, budunların en yiğit erlerinin katılması demekti</p>

  <p class="normal">Ertesi günü zor bekledi insanlar. Hazırlanan yarış alanını çepeçevre sardılar. Gözün alabildiğine insan vardı. Böyle bir gün bir daha ne zaman gelirdi ki?</p>

  <p class="normal">Beş adım genişliğinde, dört adım uzunluğunda yerden iki at boyu yükseklikte tahtadan gözcü yeri hazırlanmış, dört adet kalın kütüğün üzerine yerleştirilmiş ve sabitlenmişti. Buradan alanın tamamını görüyordu gözcüler. Saka Budununun en yaşlı en ulu kişilerinden oluşuyordu heyet. Ayrıca, aşağıda yarışları yakından izleyen alan gözcüleri görev yapıyordu. Alandakiler yarışları yönetir, yukarıdakiler ise anlaşmazlık halinde müdahale ederlerdi</p>

  <p class="normal">Yarışların sırası on yıllardır hiç değişmemişti. Önce yay germe ve ardından ok atma yarışı yapılırdı. Sonra kılıç oyunları ve at üzerinde gösterilen hünerlere gelirdi sıra. Atların yarıştırılmasına gelindiğinde ilgi son haddine varırdı. Son olarak sıra en güçlü erin seçildiği güreşlere gelirdi. Bazı yiğitler bir tek dalda yarışır, bazıları da bütün oyunlarda göstermek isterdi kendini. Bu yarışlara katılmak için kendini kanıtlamış olmak ve belli bir yaşa ermek gerekiyordu. Sadece konuklar için bozulurdu bu kural. İsteyen konuk, rütbesine, şanına bakılmadan yarışlara dâhil edilirdi.</p>

  <p class="normal">Alp Er Tunga ad almıştı. Şimdi halklarının kahramanı olan erler Alp Er Tunga’nın bu yiğitliğini onurlandıracaklardı. Peşenk Han kazanacak her yiğit için bir armağan bir nişan hazırlatmıştı</p>

  <p class="normal">Halk büyük bir merak içinde yarışların başlamasını bekliyordu. Hangi halkın hangi yiğidine karşı hangi Saka yiğidi ortaya çıkacak ve onları onurlandıracaktı. Yiğitler de heyecanlıydı. Armağanlar çoğunun umurunda bile değildi. Orada, o an düşünülen; yalnızca nam almaktı</p>

  <p class="normal">Hemen başlamazdı oyunlar. Önce ozan sesi, kopuz telinin tınısı duyulmalıydı. Ozan sesi ibadet gibiydi. Olmazsa olmaz bir ibadet… Yapılmazsa yadırganır, ozan eksikliği hissedilirdi</p>

  <p class="normal">Yüreğini öğütürsün taşlar arasında er olabilirsin, yiğit olabilirsin. Yazgıdır; bey, kağan, han olabilirsin. Ama ozan olmak için mutlaka Tanrı istemeli. Tanrı ozan olmanı dilemeli. Ruhun da ozan olmalı, gözün de gönlün de. Dilin korkusuzca söyleyebilmeli. Elin ustaca tellere ses verebilmeli. Doğruyu demeli, doğrucu olmalısın.</p>

  <p class="ortayazi">* * *</p>

  <p class="normal">Aceleci yiğitler, acemiler, alana dalmak için fırsat kolluyordu. Tutulmaz olmuşlardı. Ozan sözü beklemeye bile tahammül edemez gibiydiler</p>

  <p class="normal">Beklemenin nedeni birden çok ozanın orada bulunmasıydı. Türk Budunlara has bir töreyi yaşatmak için bekliyorlardı. İlk kim çıkacaktı? İlk olmak da şerefti en sona kalmakta. Garip bir şekilde belirlenirdi sıra. Diline söz düşen çıkardı ortaya. Ama o an orada durum farklıydı. Ozanlar ozanı bir koca vardı. Diller tutulmuş, eller kilitlenmişti. Ya izin için bir işaret vermeliydi ya da ilk o söylemeliydi</p>

  <p class="normal">Saçı beline, sakalı dizine ulaşmış bu koca ozan kopuzunu kaldırdı havaya. Sonra tellerine bir kez değdirdi parmaklarını. Kucağına koydu dilli ağacı. Bir tek hareketle çıkanlar, ses değildi sanki. Bütün alanı dolaştı. Bütün kulakları ziyaret etti. Bitmedi. Hiçbir yere gitmedi. Orada, havada asılı kaldı. Bu izin veren ve yol gösteren melodiydi</p>

  <p class="normal">Bir genç ozan ‘Ya heyulaaaaaa’ diyerek çıktı ortaya. İzin verilmişti artık. En uzak tepelere kadar uzattı sesini. Yankılanmasına izin verdi. Kurtları taklit etti. Uzaklardan kurt ulumaları geldi cevap olarak. Hangisi kurt, hangisi ozan sesi anlaşılmadı. Birbirine karıştı.</p>

  <p class="normal">Birden sustu ozan ve kopuzunun tellerine vurmaya başladı. Az önce ağzından çıkan sesler bu kez tellerden geliyordu. Bu hüneri gözleriyle, sözleriyle alkışladı insanlar. Başka illerden gelen, başka budunun temsilcisi olan konuklar şaşkınlıkla bakıyorlardı. Kendi ozanlarında da bu hüneri görmek dilediler yürekten.</p>

  <p class="normal">Genç ozan haddini ve zamanını iyi bildi. Susturdu kopuzunu ve çekildi.</p>

  <p class="normal">Bu kez yaşlı bir ozan çıktı ortaya. Ağır, ağır çalıyordu telliyi. Bir dörtlük söyleyip konukları hoşladı, çekildi. Demek ki ona verilen izin bu kadardı. Kendilerince uyguladılar sırayı.</p>

  <p class="normal">En sonunda koca ozan yeniden oturduğu yerden çalmaya başladı. Uzunca çaldıktan sonra durdu. Dilinden şunlar döküldü.</p>

  <p class="indentmetin"><span class="ideitalik">“Ad almadan ötesi o adı taşımaktır</span></p>

  <p class="indentmetin"><span class="ideitalik">İli, budunu için yiğitçe yaşamaktır</span></p>

  <p class="indentmetin"><span class="ideitalik">Binlerce yiğit gördü, tarih boyu Sakalar</span></p>

  <p class="indentmetin"><span class="ideitalik">Amaç Turan İline, Tur Han’a yaraşmaktır</span></p>

  <p class="indentmetin">&nbsp;</p>

  <p class="indentmetin"><span class="ideitalik">Peşenk Han’ın oğluna dediler Alp Er Tunga</span></p>

  <p class="indentmetin"><span class="ideitalik">Gelecekte bekliyor onu yüzlerce kavga</span></p>

  <p class="indentmetin"><span class="ideitalik">Bir gün acundan veda anına kavuşunca</span></p>

  <p class="indentmetin"><span class="ideitalik">Erlik, gökte güneşe ve aya ulaşmaktır</span></p>

  <p class="indentmetin">&nbsp;</p>

  <p class="indentmetin"><span class="ideitalik">Bir dağın başı bir gün yiğide kucak açar</span></p>

  <p class="indentmetin"><span class="ideitalik">Tanrı ne ömür verir, insan o kadar yaşar</span></p>

  <p class="indentmetin"><span class="ideitalik">Bugün ad alan yarın belki ölüme koşar</span></p>

  <p class="indentmetin"><span class="ideitalik">Böyle şeyler söylemek Ozanca yaşamaktır”</span></p>

  <p class="normal">Bunları söyledi ve sustu Ozan.</p>

  <p class="normal">Ozan sözünde kavga da olurdu, yergi de, övgü de. Bazen kelimeler arasına bir sır sokuverirdi ozan. Bugün belki farkına varılmazdı o sırrın; ama gün gelince biri hatırlar ve tekrarlardı. İşte o zaman,</p>

  <p class="normal">“Ozan dediydi” derlerdi.</p>

  <p class="ortayazi">* * *</p>

  <p class="normal">Ozan sözü bitince yüksekte oturan gözcü başı işaret verdi. Boynuna büyük bir davul asılı söylevci çıktı ortaya. Eğer yarışlar Türk Budunları içinde olsaydı Ulu Şaman çıkıp dua eder ve yarışları kutsardı. Bütün inançlara saygılıydı Sakalar. Bu nedenle Şaman ortaya çıkmadı. Söylevci ağır, ağır vurdu davula sonra durdu ve en yüksek sesiyle çığırmaya başladı.</p>

  <p class="normal">“Hanlar Hanı Peşenk Han’ın İlinde, ad alan Alp Er Tunga’nın onuruna yarışlar yapılacaktır. İlk yarış yay germe yarışıdır. Acunun en sert yaylarını gerip bağlayan yiğitler daha sonra gerdikleri yaylarıyla ok atacaklardır”</p>

  <p class="normal">Tekrar davuluna vurarak geri, geri çekildi söylevci.</p>

  <p class="normal">Alanda duran gözcülerin başı bir gözüyle yukarıdaki gözcü heyetini gözlüyor, bir gözü ile de meydanı kolluyor ve yarışları ona göre yönetiyordu</p>

  <p class="normal">Yay germe yarışı başlıyordu.</p>

  <p class="normal">Yayların getirilmesi için işaret verdi gözcü başı. Büyüklü küçüklü bir sürü sert yay getirilip ortaya yığıldı. Gözcü başı yüksek sesle bağırarak yay germe yarışına katılmak isteyen yiğitleri ortaya çağırdı. Konuklara her zaman olduğu gibi öncelik tanındı. Yan yana sıralandı yiğitler. Her biri kendi halkının giysileri içinde idiler. Başlıklılar başlıklarını çıkarıp attılar</p>

  <p class="normal">Çok iri yarı olan bir yarışçının üzerinde büyükçe bir örtü vardı ve yüzünü de kapatmıştı. Ortalarda bir yerde duruyordu. Çok uzaklardan bile değişik biri olduğu belli oluyordu. Sıra ile adlarını ve budunlarını haykırıp Peşenk Han’a ve orada bulunanlara saygılarını sunuyordu yarışçılar</p>

  <p class="normal">Sıra örtülü yiğide gelmişti. Başından aşağı sarkan örtüyü kaldırdığında ortaya çıkan görüntü bütün sesleri kesti. Sonra bir uğultu yayıldı.</p>

  <p class="normal">Yiğidin belden üstü çıplaktı ve sanki bir şey giymesine gerek kalmasın diye vücudu kıllarla kaplıydı. Yaşlı olmadığı halde saçları beyaza çalıyordu. Kolları bir fil bacağı kadar kalın ve kaslıydı. Uzun boyunun aksine incecik beli, geniş omuzlarına daha bir genişlik kazandırıyordu. Oldukça yakışıklıydı ve yüzü gülüyordu. Ortaya doğru bir adım atıp kendini gösterdi ve</p>

  <p class="normal">“İranlı Sam oğlu Zal oğlu Rüstem!” dedi</p>

  <p class="normal">Her budun büyüğü hayranlıkla baktı bu yiğide ve böylesine bir yiğide sahip olmamanın eksikliğini hissetti. İranlı vezir ise gururla başını yükseltti oturduğu yerde.</p>

  <p class="normal">Zal oğlu Rüstem yerine geçtiğinde bile ilgi hala onun üzerindeydi. Konuklardan katılanların yanı sıra pek çok Saka yiğidi de çıkmıştı ortaya. Kuyaş da bunların arasındaydı. Tam otuz dokuz yiğit vardı şimdi meydanda. Gözcüler her birine bir yay verip germesini ve bağlamasını istediler. Söylevci bir kez vurdu davuluna ve yarışmacılar acunun en sert yaylarını germeye başladılar</p>

  <p class="normal">Adı Rüstem olan yiğit bu işi öylesine çabuk yapıp ortaya çıktı ki, diğer yiğitlerin direnci kırıldı. Bir kısmı gerdikleri yayları ellerinden kaçırıp yeniden uğraşmaya başladılar. Söylevci davuluna bir kez daha vurduğunda yayını gerip bağlayabilen sadece yedi yiğit vardı. Diğerleri boynu bükük alanı terk ettiler. Kalanlar arasında Kuyaş da vardı. Bir an yayı elinden kaçırmış ve ancak son anda bağlayabilmişti. İşin kötüsü başka hiçbir Saka yiğidi bunu başaramamıştı. Peşenk Han biraz sıkılmıştı bu durumdan</p>

  <p class="normal">İranlı Rüstem geri dönüp yere atılan gerilmemiş yaylara baktı. Onlara doğru yürüdü ve birer, birer yerden alıp bir hamlede gerdi ve bağladı. Bu görülmemiş bir gösteriydi. Yiğit Rüstem hiçbir şey olmamış gibi gidip ilk bağladığı yayı aldı eline ve şöyle bir tarttı. Sonra alanı çevreleyen halka dönüp yayı kaldırdı. Büyük bir takdir nidası yükseldi kalabalıktan.</p>

  <p class="normal">Kalan yedi yiğit şimdi ok atacaklardı. Çünkü yayını geremeyen yiğide ok atma hakkı tanınmıyordu. Yüz adım öteye dikildi hedef. Küçük bir ceylanın derisi üç adet ağaç parçasıyla gerilmişti. Yedi yiğite birer ok verdiler. Yedisi de vurdu hedefi. Sonra uzaklık yirmi adım daha artırıldı. Yine yedi yiğit de vurdu hedefi. Yüz elli adıma çıkarıldığında ise üç yiğit alandan ayrıldı. İki yüz adımda artık iki kişi kalmışlardı. Rüstem ve Moğol yiğidi…</p>

  <p class="normal">Kuyaş yenilmenin üzüntüsüyle başı yerde terk etti alanı. Yayını zamanında gerememesi moralini etkilemiş ve bu yarışta elenmişti. Hâlbuki en usta olduğu yarışlardı bunlar.</p>

  <p class="normal">İki yarışçı artık mesafenin sonundaydılar ve hedefin küçülmesi gerekiyordu. Oklarla delinmiş ceylan derisini kaldırdılar ve yerine küçük bir tavşan derisi taktılar. Bu sefer yalnızca Rüstem vurdu hedefi. Her iki yarışın da galibi İranlı yiğit olmuştu</p>

  <p class="normal">Peşenk Han’ın önüne götürdüler Rüstem’i. İki kese altın ve çok değerli bir yay armağan etti Peşenk Han</p>

  <p class="ortayazi">* * *</p>

  <p class="normal">Sıra kılıç oyunlarına gelmişti. Rüstem yine ortadaydı. Enli kılıcını almıştı eline. Bu oyunda yiğitler kılıç kullanmadaki becerilerini ortaya koyarlardı. Birbirlerini yaralamadan hamle yaparlar, ya birbirlerinin elindeki kılıçları düşürmeye çalışırlar, ya da kılıç çevirirken vücut hareketleriyle ustalıklarını gösterirlerdi</p>

  <p class="normal">Zal oğlu Rüstem’in heybetini, az önceki ustalığını görenlerin çoğu yarışa katılmaktan çekindiler. Sadece altı yiğit ortaya çıktı kılıç oyunu için. Gözcüler bunları eşleştirmeye geldiklerinde Rüstem onlara bir şeyler söyledi. Aralarında tartıştıktan sonra yukarıdaki gözcü heyeti ile konuşmaya geldi baş gözcü. Sonra da söylevcinin yanına gidip olanları aktardı. Söylevci davuluna vurdu yavaşça ve ortaya çıktı</p>

  <p class="normal">Yüksek sesle,</p>

  <p class="normal">“Yüksek gözcülerin buyruğu ile kendi istediği ve ustalığını göstermek dilediği için İranlı Rüstem beş yiğide karşı tek başına kılıç oynatacak!” dedi.</p>

  <p class="normal">Bu olacak şey değildi. Bunu becerecek yiğit de şimdiye dek çıkmamıştı. Alana çıkan yiğitlerin zoruna gitmişti bu durum. Zaman zaman bu şekil istekler olur ve gözcüler tartışıp karar verirlerdi. Bu kararı verirken adaletle davranırlar, yarışmacının Saka veya başka bir budundan olup olmamasına hiç önem vermezlerdi</p>

  <p class="normal">Kılıç oyununa katılacakların arasında Belek Yiğit vardı. İranlı Rüstem’e çok kızmıştı. Böyle bir istek onları aşağılamak demekti. Bu adam neyine güveniyordu? Bir ara alanı terk etmeyi düşündü ama Rüstem’e bir ders vermek için kaldı orada. Yalnızca Hıtay yiğidi çekildi</p>

  <p class="normal">Şimdi Rüstem’in karşısında dört yiğit vardı. Hep birden saldırmayacaklar sıra ile hamle yapacaklar ve Rüstem bu hamlelerden kurtulmak için çabalayacaktı. İlk yiğit daha ilk hamlesinde kılıçsız kalmıştı hem de kılıcının nasıl uçtuğunu fark etmeden. Sonra yukardan bir hamle eden yiğitin kılıcını kılıcıyla karşılayıp kırılmasına sebep oldu Rüstem. Belek ve Moğol yiğidi de benzer durumlarla alanı terk ettiler</p>

  <p class="normal">Armağan almak üzere Peşenk Han’ın huzuruna gelen yine Rüstem olmuştu. Bu sefer övgüler daha yüksek sesle yapılıyordu. Saka Halkı yiğidi severdi ve Rüstem bu övgüleri hak ediyordu. Az sonra Rüstem’in elinde çok eski ve değerli bir armağan kılıç vardı.</p>

  <p class="normal">Sıra at üzerinde yapılacak oyunlara ve at yarıştırmaya gelmişti.</p>

  <p class="normal">Meydan Sakalarındı artık.</p>

  <p class="normal">En iyi atları yetiştirip ona en iyi binen onlardı. Bir anda şenlendi ortalık, atına güvenen, atını kapan gelmişti ortaya. Konuklardan kimse, Rüstem dahil, meydana çıkmamışlardı. Binicilik konusunda Türklerin üstünlüğü daha en başında kabul edilmişti</p>

  <p class="normal">Sakalar birbirleri ile yarışacaklardı.</p>

  <p class="normal">Yarışlar başladığından beri suskun ve yüzü asık oturan Peşenk Han’ın ağzı kulaklarındaydı artık. Yan gözle İran elçisini süzüyordu. Dayanamadı Peşenk han;</p>

  <p class="normal">“İranlı konuk at yarışına çıkmayacak mı?” diye seslendi.</p>

  <p class="normal">Bir an yutkundu vezir. Cevap verip vermemek arasında bocaladı ve sonunda zemberekten boşanır gibi konuştu:</p>

  <p class="normal">“Zal oğlu Rüstem’i üzerinde taşıyacak bir at bulamadık Peşenk Han!” dedi.</p>

  <p class="normal">Böyle bir cevap beklemiyordu Peşenk Han. Sözünü söylediğine söyleyeceğine bin pişman oldu. Sustu kaldı. Sessizliği derinden gelen bir ses bozdu.</p>

  <p class="normal">“İsteseydiniz biz size verirdik!”</p>

  <p class="normal">Bütün başlar bu sesin geldiği yana döndü. Konuşan Ulu Şaman Tarhun Ata’ydı. Sonra Peşenk Han’a döndü Ulu Şaman.</p>

  <p class="normal">“Han; izin ver de oğlun atıyla birlikte yarışa katılsın. Konuklarımız hem at görsünler hem de usta binici” dedi.</p>

  <p class="normal">Yaşı yetmediğinden yarışlardan uzak bir köşede duran ve alınan sonuçlardan dolayı içi içini yiyen Alp Er Tunga, sanki böylesine bir teklif bekliyordu. Bir anda oturduğu yerden fırladı ve babasının önüne gelip diz vurdu</p>

  <p class="normal">“İzin ver ey Han babam!” dedi.</p>

  <p class="normal">Töre; dokuz yaşında bir çocuğun yarışmasına engeldi. Ama o gün başka bir gündü artık. Dokuz yaşında olan çocuk da başka bir çocuktu. Düşündü Peşenk Han. Oğlunun karşısına çıkardığı her engel onun tarafından aşılmıştı bu güne dek. Demek ki Tanrı böyle istiyordu. Oğluna ayağa kalkması ve yarışlara katılması için işaret verdi</p>

  <p class="normal">Bu işaret bir anda alanı ayağa kaldırdı. Heyecan son haddine vardı. Han oğlu ilk kez halkı önünde yarışa katılacaktı.</p>

  <p class="normal">Hemen atının getirmelerini istedi Alp Er Tunga. Az sonra alana getirilen Akay, heyecanı paylaşıyorcasına hareketler yaparak, yerinde duramayarak, seyislerin gözetiminde girdi alana. Bütün gözler Akay’daydı artık. Şaman Tarhun Ata, başını hafifçe çevirip İran elçisine baktı</p>

  <p class="normal">Gözleriyle;</p>

  <p class="normal">“Bizde de hem Rüstem kadar iri yiğit var hem de onu taşıyacak at var!” der gibiydi.</p>

  <p class="normal">Katılanlar çok olunca alana sığmaz oldular. Haksızlık olmaması için hep birlikte yarışmak zorundaydılar. Ortalık toz içinde kalmış ve göz gözü görmez olmuştu. Baş Gözcü heyeti daha fazla beklemeyi uygun görmedi ve başlama işaretinin verilmesini istedi. Önce davul sesi duyuldu. Yiğitler atlarının üzerinde ileri atılmak için hazır beklediler. Daha sonra bir gözcü elinde tuttuğu oku tutuşturdu ve yanan oku dik olarak gökyüzüne fırlattı</p>

  <p class="normal">Aynı anda sadece bu ok fırlamamıştı yerinden. Atlar bir anda yüzlerce ok gibi ileri atıldılar. Hedef; dağın öbür yanına dikilmiş olan bayraktı. Bayrağı sadece kapmak yetmiyordu. Onu kaptıktan sonra yarış boyunca başkasına kaptırmadan muhafaza edip Peşenk Han’a getirmek gerekiyordu</p>

  <p class="normal">Toz bulutu biraz dağıldığında sadece bir tek atlının atını dörtnal değil tırısla sürdüğünü fark ettiler. Bu binici Alp Er Tunga’dan başkası değildi. Normalde atını seven birinin yapması gerekeni yapıyordu. Kalabalık içinde atının zarar görmesini, yaralanmasını istemediğinden işi ağırdan alıyordu. Atlar bir süre ilerledikten sonra nasılsa bu kargaşa sona erecek ve sıralar seyrekleşecekti. İşte bu sürüş o zamanı bekleme sürüşüydü. At ustaları, Alp Er Tunga’nın yaptığını büyük takdirle karşıladılar. Belki at binme dersi almamıştı; ama nasılsa bunu öğrenmişti. Üzerindeki binici ile büyük bir uyum sağlayan Akay ise sırasını beklercesine heyecanla yerinde zor duruyordu.</p>

  <p class="normal">Alandakiler bu muhteşem ikiliyi heyecanla ve mutlulukla seyrederken, Alp Er Tunga eğilip atının kulağına bir şeyler fısıldadı. Ne söylediyse, Akay, birden ok gibi ileriye fırladı. Sanki en sert kırbaçla döşünü dövmüşlerdi. Alandakiler bir anda gözden kaybolan Akay’ın peşinden bakarken o çoktan en arkada kalan gruba yetişmiş ve geçmişti</p>

  <p class="normal">Artık beklemekten ve gözcülerin ileteceği haberleri dinlemekten başka yapacakları yoktu oradakilerin. Çoğu bu yarışın galibini şimdiden biliyordu</p>

  <p class="normal">Yarışanlar arasında Veyse Bey, Belek ve Kuyaş da vardı. Böyle bir yarış çağrısında yerlerinde durmaları mümkün değildi</p>

  <p class="normal">Alandakiler; yarışanların ne durumda olduğunu öğrenmek için çırpınıyorlardı.</p>

  <p class="normal">Alp Er Tunga önünde koşanları birer, birer geçiyor ve en öndeki kalabalık gruba yetişmeye çalışıyordu. Bütün atlılar yanlarından geçen Han oğluna hem geçilmemeye çalışıyorlar hem de onun at sürüşündeki ustalığını gururla izliyorlardı</p>

  <p class="normal">Her geçtiği atlı Alp Er Tunga’nın ardından bir sevinç narası patlatıyordu. Artık en öndekilerle birlikte koşuyordu Akay. Uzun yelesi, üzerine uzanmış olan sahibinin yüzüne kırbaç gibi iniyordu. Artık en öndeydiler. Hedefe yaklaştıklarında ardına baktı Alp Er Tunga ve hemen ardından Veyse Bey’in geldiğini gördü. Böylesine yiğit bir beyin önünden gidip hedefteki bayrağı almak hiç işine gelmedi. Yaşı olgunluğa eren bu Bey, bugün şan almayı hak ediyordu. Hafifçe, belli etmemeye çalışarak Akay’ın dizginlerine asıldı. Bu bir anlık yavaşlama Veyse Bey’in öne geçmesine yetmişti. Veyse Bey geçerken sağında at süren Alp Er Tunga’nın hareketlerini izledi. Onun da atı asil ve çok güçlü idi bu nedenle şüphelenmeden atını daha hızlı gitmesi için topukladı. Az sonra hedef bayrak, Veyse Bey’in elindeydi. Aynı hızla sürdü atını ve tepenin eteklerinden öbür yana doğru dönmeye başladı. Ardından Alp Er Tunga geliyordu. Eğer yetişen kimse olur ve bayrağı onun elinden alırsa ve bitiş çizgisine ulaşırsa, yarışın galibi o olacaktı. Hemen peşlerinden gelenler de aynı amaçla atlarını koşturdular; ama artık Veyse Bey’i kimse tutamazdı. O Han oğlunun, gelecekte han olacak yiğidin ad alma şöleninde yarış kazanmanın mutluluğuyla atını uçuruyordu.</p>

  <p class="normal">Alandakiler; bu mücadeleyi seçemezken yukarıda bulunan gözcüler olanları bağırarak haber verdiler.</p>

  <p class="normal">“En önde Veyse Bey var ve elinde bayrağı tutuyor. Hemen ardından ise Alp Er Tunga geliyor!”</p>

  <p class="normal">Artık herkes ayaktaydı. Bu namlı koşunun bir anını bile kaçırmak istemiyorlardı. Sonunda atlılar uzaktan gözüktü. Birbirleri ile boğuşarak, Veyse Bey’in elindeki bayrağı kapmaya çalışarak adeta yan yana koşan altı atlı gördüler. Veyse Bey varış yerini gözüne kestirince son bir kez daha atını topukladı ve ona hız verdi. Bir anda ardındakilerden koptu. Alana girdiğinde nefes nefese kalan atının dizginlerini çekerek öylesine bir güçle durdurup aşağıya atladı ki, neredeyse ardından gelen atların altında kalacaktı. Hemen koştu ve diz vurup elindeki bayrağı Peşenk Han’a uzattı.</p>

  <p class="normal">Orada bulunan pek çok kimse gibi Peşenk Han da Alp Er Tunga’nın bu yarışı kazanacağını bekliyordu ama Veyse Bey’in elinde bayrakla alana girmesi ve hemen onun ardından Alp Er Tunga’nın gelmesi herkesi daha mutlu etmişti</p>

  <p class="normal">Sadece İran Elçisinin dudaklarında garip bir gülümseme vardı.</p>

  <p class="normal">Peşenk Han, Veyse Bey’e iki kese altın ve çok güzel bir at hediye etti</p>

  <p class="normal">Unutulmaz bir yarışın unutulmaz hikâyeleri anlatılmaya başlanmıştı artık. Veyse Bey’i övmek için hemen bir ozan kopuzuna sarıldı.</p>

  <p class="indentmetin"><span class="ideitalik">Beyler beyi Veyse Bey atın üstünde</span></p>

  <p class="indentmetin"><span class="ideitalik">Yarışı bitirmiş bayrak elinde</span></p>

  <p class="indentmetin"><span class="ideitalik">At üzerinde kim karşı durur</span></p>

  <p class="indentmetin"><span class="ideitalik">En usta binici Saka İlinde</span></p>

  <p class="indentmetin">&nbsp;</p>

  <p class="indentmetin"><span class="ideitalik">Veyse Bey yarışı önde bitirdi</span></p>

  <p class="indentmetin"><span class="ideitalik">Ardından alana Han oğlu girdi</span></p>

  <p class="indentmetin"><span class="ideitalik">Ad alma şöleni bu denli olur</span></p>

  <p class="indentmetin"><span class="ideitalik">Veyse Bey bu güne şanını verdi</span></p>

  <p class="normal">Ozan sözü uzayıp gitti böylece. Doğrusu bütün bu övgüleri, gözünü budaktan esirgemeyen Veyse Bey fazlasıyla hak ediyordu.</p>

  <p class="ortayazi">* * *</p>

  <p class="normal">Artık gün akşama dönmeye başlamıştı. Bir yandan görevliler geceyi aydınlatmak üzere büyük ateşler ve meşaleler yakma hazırlığına başlarken bir yandan da yapılacak son yarışın hazırlıkları sürdürülüyordu. Bu son yarış, günün kahramanını belirleyecekti. Güreş hemen her savaşçının tutkuyla yaptığı ve kazanmayı arzuladığı bir yarıştı. Daha güreşecek yiğitler meydana çağrılmadan, hazırlanmaya ve ısınmaya başlamışlardı. Görünen o ki güreşler çok çekişmeli geçecekti.</p>

  <p class="normal">Az sonra Baş gözcü Güreşin başlayacağını ve güreşecek erlerin alana çıkmaları gerektiğini söyledi. Bu arada davulcu ağır bir tempo ile tokmağını gergin deriye indirerek bu çağrıyı adeta onayladı.</p>

  <p class="normal">Bir anda, bellerinden üstünü soyunmuş onlarca güreşçi yiğit ortaya çıktı. Gözler birer birer süzdü bu devasa yiğitleri; ama aradıkları birini göremediler. İranlı Zal oğlu Rüstem, güreşmeye çıkanların arasında yoktu. Bir süre daha beklediler başka çıkan olur diye. Aslında beklenen ve merak edilen kişi Zal oğlu Rüstem’di</p>

  <p class="normal">Boşuna beklediler.</p>

  <p class="normal">Sonunda çaresizce güreşleri başlatan işaretleri verdi Baş Gözcü</p>

  <p class="normal">Herkes gibi Peşenk Han da merak içindeydi. Sonunda dayanamayıp seslendi.</p>

  <p class="normal">“İranlı konuğumuz güreşmeyecek mi?”</p>

  <p class="normal">“Yiğidim herkesle güreşmez” diye cevapladı İranlı vezir ve devam etti.</p>

  <p class="normal">“Eğer oğlunuz güreşe çıkarsa karşısında yiğidimi bulacaktır.”</p>

  <p class="normal">Olacak şey değildi söylenenler. Ad alma şöleni için düzenlenen yarışları bir savaş, bir kavga havasına sokmanın hiç gereği yoktu; ama yıllardır iki ulusun arasında süren çekişmeler böyle bir günde bile yüze vuruyordu</p>

  <p class="normal">Şimdi ne olacaktı?</p>

  <p class="normal">Peşenk Han bu söze cevap mı verecek yoksa henüz alana çıkma çağına gelmemiş oğlu için bugün bir kez daha töre mi değiştirecekti?</p>

  <p class="normal">Başını önüne eğip bir süre düşündü Han. Birden sertleşmiş yüzünü kaldırdı ve</p>

  <p class="normal">“Alp Er Tunga güreşe soyunsun!” diye yüksek sesle buyruk verdi.</p>

  <p class="normal">Herkes susmuştu. Uçan bir pervane böceğinin kanat sesleri bile duyulacak kadar sessizleşti ortalık. İstediğini elde eden İranlı Vezir gülümsüyordu. Daha yolun, yiğitliğin başındaki bir Saka Yiğidini hem de Han oğlunu yenerse, İranlı Zal oğlu Rüstem’in şanına şan katılacak belki de Alp Er Tunga efsanesi başlamadan sona erecekti. Varsın yaşı küçük olsundu. Varsın alana çıkacak çağa gelmesindi. Onu gören hiç kimse dokuz yaşında bir çocuk demezdi ki. Zal oğlu Rüstem de, babasından aldığı beyaza çalan saçlarına rağmen onun çağından pek de büyük olmayan bir yiğit değil miydi? Şimdi Alp Er Tunga’yı kaldırıp yere vurduğunda Peşenk Han’ın ve Sakalar’ın yüzlerinin alacağı şekli düşünüyordu İranlı Vezir. Böyle bir günü yaşayacak ve varıp İran Padişahına anlatacaktı</p>

  <p class="normal">Her an her şeye hazır bekleyen Alp Er Tunga; hemen üst yanını soyunup alana fırladı. Onun aksine Zal oğlu Rüstem biraz ağır hareketlerle hazırlanıyordu güreşe. Alp Er Tunga’nın altında; ata yapışık kavimlere uygun dar bir pantolon bulunuyordu. Zal oğlu ise aksine bol ve beli kuşaklı şalvarla çıktı ortaya</p>

  <p class="normal">Alanda; olanları şaşkınlıkla izleyen ve eş tutup güreşmek için bekleyen yiğitler, bir süre sonra yavaş yavaş alandan çekilmeye başladılar. Öyle ya, artık iki budunun kavgasına dönen bu yarışlarda onların yeri yoktu. İki budunun iki yiğidi tam ortada buluşunca, artık meydan sadece onlara bırakmak gerekti</p>

  <p class="normal">Gözcü, güreşi başlatmak için eline aldığı mavi renkli mendili tam iki yiğidin ortasında elinden salıverdi. Mendil yere düşer düşmez güreş başladı. Başka güreşlerde olduğu gibi iki güreşçi hemen birbirlerine sarılıp güreşe tutuşmadılar</p>

  <p class="normal">Önce birer pençeyi andıran elleri birleşti. Parmaklarını birbirine geçirip güçlerini denediler. Zal oğlu Rüstem sağ eliyle Alp Er Tunga’ya kuvvetli bir elense çekti. Güçlü bir tokat gibi inen bu elensenin sesi çınladı alanda. Alp Er Tunga, oralı bile olmamıştı. Hemen karşılığını verdi. Bu şekilde çekilen elenselerle yiğitler birbirlerini hırpalayıp yormaya çalıştılar</p>

  <p class="normal">Zal oğlu Rüstem’in daha tecrübeli olduğu görülüyordu. Her hareketinden, ustalardan ders aldığı belli oluyordu. En iyi ustası da babası Zal olsa gerekti. Alp Er Tunga ise bu hareketlere ancak karşılık verebilecek kadar biliyordu güreşi. Saka Türklerinin içi titredi. Biricik Şadları şimdi bu alandan yenik mi ayrılacaktı?</p>

  <p class="normal">Ama aniden Alp Er Tunga’nın, Rüstem’in bacaklarına doğru daldığını gördüler. Koca Rüstem bu ani harekete engel olacak zaman bulamadı ve az kalsın sırt üstü yere devrilecekti. Güreş böylece çok kısa sürede bitmiş olacaktı. Rüstem yıkılırken bir anda döndü ve yüzükoyun yere kapaklandı. Herkes ayağa kalkmış Alp Er Tunga’nın Rüstem’i bastırmasını ve ezmesini bekliyordu. Aksine Rüstem yerde iken Alp Er Tunga ayakta kalmıştı. Rakibinin kalkmasını bekliyordu. Kısa bir an öylece kaldılar. Rüstem silkinip kalktığında karşı karşıya geldiler. Rüstem karşısındaki yiğidin hem gücünü anlamış hem de bu hareketini takdir etmişti. Alp Er Tunga sanki hiçbir şey olmamış gibi güreşe devam ediyordu. Yaşadıkça böyle bir güreş daha göremeyeceklerini bildiklerinden, orada bulunanlar, nefeslerini kesmiş onları seyrediyorlardı</p>

  <p class="normal">Yiğitler tekrar birbirlerine bağlandılar.</p>

  <p class="normal">Az önceki düşüşünü örtmek ve karşılık verebilmek için Rüstem daha fazla yüklenir olmuştu güreşe. Şimdi birbirlerinin açığını kollayan yiğitler sıra ile yükleniyor ve diğerini alanda sürmeye çalışıyordu. Bir Alp Er Tunga tutuyordu Rüstem’i bir uçtan diğer uca sürüyordu. Bir Rüstem alıyor ve Alp Er Tunga’ya alanı dar ediyordu. Böylece saatler ilerledi. Ateşler ve meşaleler yakılıp, alan gündüz gibi aydınlatıldığından güreşenlerin hareketleri rahatlıkla izlenebiliyordu</p>

  <p class="normal">Gece yarısını geçtiğinde de durum aynı idi. Yalnız artık sürme işine bir son verilmişti. Şimdi alanın orta yerinde boğuşup duruyorlardı. Temkinli davranmaları ve kuvvetlerinin denk olması çok hızlı hareket etmelerini engelliyordu. Bu böyle uzun süre gider diye bekleyenler bir anda yanıldıklarını anladılar. Ani bir hareketle Alp Er Tunga’nın sol kolunu yakalayan Rüstem bir anda onu omuzlamış ve üzerinden aşırarak savurmuştu. Bu sefer zor duruma düşme sırası Alp Er Tunga’ya gelmişti. O da yere düşerken son anda dönmüş ve sırtını yere değmekten kurtarmıştı. Sanki olanlara karşılık verircesine Rüstem Alp Er Tunga’nın birkaç adım ötesinde duruyor ve onun kalkmasını bekliyordu. Ayağa kalktı Alp Er Tunga. Kalkarken bir yandan da çevresini, kendini izleyenleri kontrol etti. Az önce yaşadığı tehlike sırasında gözünü yummuş olan Peşenk Han endişe içinde oğlunu izliyordu. Babasına doğru gülümsedi Alp Er Tunga</p>

  <p class="normal">“Beni hiç merak etme” der gibiydi.</p>

  <p class="normal">Sonra döndü ve hırsla Rüstem’e saldırdı. Rüstem bu kez boş bulunmuştu. Sendeledi ve yan olarak yere düştü. Bu kez sağ kolunu da Alp’e kaptırmıştı. Alp Er Tunga onu zorlamaya başladı. Tek kolunu kaptıran ve tek kolu da vücudunun altında kalan Rüstem sıkıntıdaydı. Ha çevirdi ha çevirecek derken birden onu bıraktı ve ayağa kalktı Alp Er Tunga. Rüstem de ne olduğunu anlamadan ayağa fırladı. Sonunda anladı ki Alp Er Tunga ona bir şans daha veriyor</p>

  <p class="normal">Saka Halkı ve konuklar her iki yiğidin yaptığı bu hareketleri takdirle izliyordu. Bu arada güneş doğmaya başlamıştı. Güneş, iki yiğidi güreşirken bırakmış bugün ise yine güreşirken bulmuştu</p>

  <p class="normal">Güreş artık daha hızlı ve daha kırıcı olarak sürüyordu.</p>

  <p class="normal">Öğle olmak üzereydi ve yiğitler hala güreşiyorlardı. Böyle giderse güreş ertesi güne sarkacaktı. Yiğitler birbirlerini oldukça ezmişler ve hırpalamışlardı. İki dev cüsseli, devasa kuvvetli yiğidin bu unutulmaz güreşi bitmesin istiyordu herkes; ama kimileri de daha fazla sürmemesini ve yiğitlerin yıpranmamasını istiyordu. Süren güreşi sadece Peşenk Han durdurabilir ve yiğitleri berabere sayabilirdi. O da güreşenlerden biri oğlu olduğu için buna cesaret edemiyordu. Konuklar artık İllerine gitmek istiyorlar; ama güreş bitmeden, şölenin sona erdiği söylenmeden bunu da yapamıyorlardı. Peşenk Han Devlet İşlerini askıya almış, Saka İli’nde hayat durmuştu. Bu böyle daha ne kadar sürecekti?</p>

  <p class="normal">Yemeyi, içmeyi ve uykuyu unutan, ihtiyaçlarını ise kısa fasılalarla gideren ve merakla güreşin bitmesini bekleyenler; ikinci gün batımına da orada ‘merhaba’ dediler. Güçleri iyice tükenen yiğitler ise artık ağırlaşan hareketleri ile önce hangisinin yorgunluktan yere düşeceğini merak ederek güreşi sürdürüyorlardı</p>

  <p class="normal">Ay Dede dolunay çağının bütün güzelliğiyle kendini gösterdiğinde gece yarısı olmuştu artık. Peşenk Han bir işaretle gözcüyü yanına çağırdı. Gözcü güreş alanına döndüğünde her şeyden habersiz boğuşmaya devam eden güreşçileri durdurdu. Yüksek sesle şu duyuruyu yaptı.</p>

  <p class="normal">“Peşenk Han buyruğudur… Birbirini yenemeyen bu iki yiğit berabere ilan edilecek ve her ikisine de ödül verilecektir”</p>

  <p class="normal">İki yiğit derin, derin soluklanarak birbirlerine baktılar. Keskin bakışlar bir süre sonra yumuşadı önce Alp Er Tunga gülümsedi. Sonra Rüstem. Yanlarına bir dilmaç yanaştı. Yiğitlerin ne diyeceğini herkes merak ediyordu. Alp Er Tunga’nın söylediğini çevirdi dilmaç:</p>

  <p class="normal">“Bu güreşi bir gün tamamlayalım”</p>

  <p class="normal">“Nerede uygun olursa; ama bu kez bitirelim” diye cevapladı Rüstem. Birbirlerini kutlayıp ayrıldılar. Peşenk Han’ın önündeydi ikisi de. Peşenk Han oğlunun ad gününü yiğitlik gününe döndüren ve unutulmazlara yazan bu iki yiğidi övdü önce. Sonra onlara dünyada eşi benzeri yapılmamış altın işlemeli birer eyer hediye etti</p>

  <p class="normal">Artık şölenin sonu gelmişti. Konuklar layıkıyla uğurlanacak ve hazırlanan yollukları verilecekti. Unutulmaz şölenin unutulmaz tanıkları yola çıkarken gözler hep iki yiğidin üzerindeydi. Alp Er Tunga yenişemediği rakibini kendisi yola koydu. Rüstem bu güçlü yiğitle bir gün bir yerde yine karşı karşıya geleceğini biliyordu ama nerede ne zaman ve ne için; onu Tanrı bilir.</p>
</body>
</html>
