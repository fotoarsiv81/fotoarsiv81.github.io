<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_59">YAYLA</h1>

  <p class="normal">Atlar insanlardan erken yaşlanır ve ölürler. Uzun zamandır Akay’ın koşarken zorlandığını fark ediyordu Alp Er Tunga. Beyleri hemen her savaşta atlarını kaybedip, değiştirirken, Akay inatla genç ve güçlü kalmaya devam etmişti. Alp Er Tunga artık sevgili atından ayrılma zamanının geldiğini biliyordu. Bunun da en güzel yeri onu bulduğu, sahiplendiği, yayla olacaktı. Yaylaya çıkınca onu azat edecek ve Gök Tanrı’ya emanet edecekti. Akay artık bir ıdık<sup class="calibre3"><a href="../Text/AlperTunga_split_094.html#footnote-618-27" id="footnote-618-27-backlink">[27]</a></sup> olacaktı.</p>

  <p class="normal">Yaylaya coşku içinde gelmişler, neşe içinde yerleşmişlerdi. Bükdüz Ata yayla konak yerini kutsamış ve kötü ruhları uzaklaştırmıştı oradan. Çadırlar kurulduktan hemen sonra kurbanlar kesilmiş ve şölen yapılmıştı</p>

  <p class="normal">Alp Er Tunga yaylanın hemen her köşesinde babasından, anasından ve Tarhun Ata’dan bir anı buluyor ve bu anılara sarılıyordu. Onları öylesine özlemişti ki</p>

  <p class="normal">O gün atına son kez bindi. Uçsuz bucaksız dağların gölgesinde yine uçsuz bucaksız bir vadiye geldi yoldaşlarıyla. Yedeğinde Akay’ın kanından aynı renk yeni bir at getirmişti. Ona Aktay adını vermişti</p>

  <p class="normal">Akay o günün ayrılık günü olduğunu biliyordu. O bir han atıydı. Daha da önemlisi Alp Er Tunga’nın atıydı. Kesilemez, öldürülemez ve kurban edilemezdi</p>

  <p class="normal">Engin yeşilliğin önünde atından indi Alp Er Tunga. Akay’ın eyerini, dizginlerini ve gemini çıkardı. Kulağına eğildi.</p>

  <p class="normal">“Akay’ım benim. Sadık, asil arkadaşım. Artık kocadın ve beni taşıyacak, yükümü çekecek gücün kalmadı. Benim de sana yük olacak yüzüm kalmadı. Ayrılık çok zor biliyorum. Beni özleyeceksin. Ben de seni çok özleyeceğim; ama ne yazık ki yasa böyle. Seni bugün burada azat etmek zorundayım. Idık olacaksın. Sana kimse dokunamayacak. Kimse üzerine binemeyecek. Kimse eyer, dizgin, üzengi vuramayacak. Hadi git ve beni unutma.”</p>

  <p class="normal">Bütün söyleneni anlamıştı akıllı hayvan. Şaha kalkıp kişnedi. Bu sahibine selamıydı. Vedasıydı. Aniden dörtnala koşmaya başladı. Ardında gözü yaşlı sevenleri vardı. Epeyce uzaklaştıktan sonra durdu. Geri dönüp tekrar şaha kalktı ve bir kez daha; ama bu kez daha acı kişnedi. Bu son vedasıydı onun. Uzakta kaybolduğunda bir daha onu kimse göremeyecekti.</p>

  <p class="normal">Akay’ın eyerini Aktay’ın üzerine yerleştirdi Alp Er Tunga. Dizginleri ve üzengileri taktı. Sonra eli kemerine gitti. Üzerinden hiç çıkarmadığı tunga kemerin tokasının ıslandığını hissetti elleriyle. Baktı, gördüklerine inanamadı. Tarhun Ata armağanı sihirli toka gözyaşı döküyordu</p>

  <p class="normal">Aktay’a atladı. Hızla sürüp oradan uzaklaştı. Rüzgâr gzöyaşlarını gizleyecekti. Ardından gelen beyleri ona yetişmekte zorlandılar. Aynı hızla obaya vardığında güneş batmak üzereydi ve Alp Er Tunga, dostunu, Akay’ı özlüyordu.</p>

  <p class="ortayazi">* * *</p>

  <p class="normal">Hemen her gün daha da şenlendi yayla. Hemen her gün sürüler biraz daha çoğaldı. Çadırların sayısı arttı. Alp Er Tunga babasının yaptığını yapıyor; belirli aralıklarla yüksek bir tepeye çıkıyor ve Saka obalarını izliyordu. O zaman anladı babasının bunu neden yaptığını. Bu ne büyük bir zevkti. Bu ne güzel bir duyguydu. Artık yaylanın aşığı olmuştu Alp Er Tunga ve daha önce gelmediği için kendine kızıyordu</p>

  <p class="normal">Her yayla dönemi burada olmaya kendi kendine söz verdi.</p>

  <p class="normal">Zamanı o kadar yetiyor ve artıyordu ki bol bol Bükdüz Ata’yla konuşma fırsatı da buluyordu. Ne o ne de kendisi Tarhun Ata’dan söz açmıyorlardı ama onu özlüyorlardı.</p>

  <p class="ortayazi">* * *</p>

  <p class="normal">Bahar geçti, yaz çabuk bitti.</p>

  <p class="normal">İlk Yağmurlarla beraber yaylaya veda töreni yapılıyordu.</p>

  <p class="normal">Kurbanlar kesilmiş ozanlar söze başlamışlardı. Yayla da kendine gelen ve eski günlerine dönen Aybirgen Hatun yüzü gülerek Alp Er Tunga’nın yanına yaklaştı. Kalabalığın içinde yapmayacağı bir şeyi yaptı ve kulağına eğilip bir şeyler söyledi. Önce şaşırdı Alp Er Tunga. Çünkü Aybirgen’den böyle bir hareket beklemiyordu. Sonra durgunlaştı ve aniden yüksek bir nara patlatarak gülmeye ve raks etmeye başladı. Bir eliyle de Aybirgen Hatunu tutuyor ve kendisiyle raks etmeye zorluyordu. Ona ayak uydurmakta zorlanan hatununu kucağına alıp orta yerde çevirmeye başladığında hemen herkes şaşkın bir yüzle onları izliyordu. Aniden durdu Alp Er Tunga ve kendisini sessizce izleyen halkına döndü. Yüksek sesle bağırdı.</p>

  <p class="normal">“Bir çocuğum olacak!”</p>

  <p class="normal">Sakaları artık kim tutabilir kim durdurabilirdi. Ozanlar hep birden çalmaya söylemeye, halk da raks etmeye başladı. Yorulmak, durmak nedir bilmiyorlardı. Yayla da son geceleriydi ve güneş onları eğlenirken buldu.</p>

  <p class="ortayazi">* * *</p>

  <p class="normal">Bükdüz Ata muştuyu verdi.</p>

  <p class="normal">Yıldızlar Alp Er Tunga’nın bir oğlunun olacağını söylüyorlardı. Yıldızlar başka bir şeyler daha söylemişlerdi; ama onu gizlemişti Bükdüz Ata</p>

  <p class="normal">Bütün Sakalar mutlu bir şekilde Han oğlunun doğumunu beklemeye başladılar</p>

  <p class="normal">Bir yandan da Keyhusrev’in vereceği şölen için çalışmalar yapılıyordu. Hemen her şey en ince noktasına kadar planlanıyordu. Şölen’in küçük bir kent olan ve açık bir arazinin ortasında kurulan, yüksek surlarla çevrilmemiş; Rey kentinde yapılması uygun bulundu. Yakınlarında, sık ağaçlarla dolu orman olmayan, çıplak dağlarla çevrili bu kentte beklenmedik bir tuzağa düşmek, ordu gizlemek mümkün görülmüyordu</p>

  <p class="normal">Alp Er Tunga bütün yoldaşlarını yanına alacak ayrıca beş bin seçme savaşçısı da onunla olacaktı. Buna karşılık Rey kentinde sadece beş yüz İran savaşçısı bulunacak ve Rüstem mutlaka şölene katılacaktı. Çünkü biliyorlardı ki yiğit Rüstem hiç bir oyunun içinde olmaz. Şölende bütün yemekler aynı büyük kaplarda pişirilecek, konukların hepsine aynı kaplarda dağıtılacak ve hep beraber yenecekti</p>

  <p class="normal">Bu işleri Veyse Bey planlıyor ve o da mutlaka şölene katılmak istiyordu. Onun yaşlı olması nedeniyle yeniden yola çıkmasını istemeyen Alp Er Tunga sonunda razı olmuştu. Eşi Aybirgen hatun hamileydi ve çağrılmasına rağmen şölene gidemeyecekti.</p>

  <p class="normal">Hazırlıkların en önemli kısmını İran sarayına götürülmek üzere hazırlanan armağanlar oluşturuyordu. Bunun için yine ustaları, sanatkârları Ordu-Kent’e çağırmıştı Alp Er Tunga. Yine büyük bir çalışma, yine büyük bir emek söz konusuydu. Halk ise kendi işinde gücünde idi ve tek konuştuğu konu Alp Er Tunga’nın doğacak çocuğuydu</p>

  <p class="normal">Bir şölen için bunca yolu gitmek ve İran ülkesine girmek şimdiye kadar olmuş bir şey değildi ama Sakalar olmayacak şeylerin olmasına alışmışlardı artık.</p>

  <p class="normal">Hazırlıklar bitmek üzereyken bir gün Bükdüz Ata çıkıp Alp Er Tungayı ziyarete geldi. İlk geldiği gün dışında saraya adım atmamıştı.</p>

  <p class="normal">“Ben gidiyorum” dedi aniden.</p>

  <p class="normal">Şaşırmış kalmıştı Alp Er Tunga.</p>

  <p class="normal">“Nereye? Neden?”</p>

  <p class="normal">“Benim işim bitti artık burada. Daha gerekli olduğum yere gideceğim.”</p>

  <p class="normal">İşte böyleydi şamanlar. “Dur” diyemezdin. “Kal” diyemezdin. Vedalaştılar. Bükdüz Ata’nın gözlerinde alışılmadık bir hüzün gördü Alp Er Tunga.</p>

  <p class="normal">Giderken aniden döndü Bükdüz Ata:</p>

  <p class="normal">“Unutma. Olanlar olur. Olacaklar olur. Önüne geçilmez. Tarhun Ata’ya benden selam söyle.”</p>

  <p class="normal">Birden içi sevinç doldu Alp Er Tunga’nın Bükdüz Ata gidiyordu; ama demek ki Tarhun Ata geri dönecekti. Yoksa Bükdüz Şaman neden gitsin di?</p>

  <p class="normal">Beklemeye başladı. Kim bilir nerede, ne zaman ve nasıl çıkacaktı karşısına Tarhun Ata?</p>
</body>
</html>
