<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_33">SORALIM BAKALIM</h1>

  <p class="normal">Alp Er Tunga’dan gizli, bir toplantı yaptı beyler. Piran ve Barman Bey, Belek Bey, Sepa, Üge, Dönge ve Uçarkan Yüzbaşılar ve gelecekte yoldaşı olacak Kuyaş…</p>

  <p class="normal">Bükdüz Şaman doğruca Piran Bey’in yanına varmış ve</p>

  <p class="normal">“Bu iş gönül işi… Çaresi de Baka Koca’nın kızı Aybirgen. Siz Şad yoldaşları olarak gerekeni yapın ve sonuç olumlu ise hemen Peşenk Han’a haber salın!” Demişti. Bu işi geciktirmenin bir anlamı yoktu. Konuyu ilk olarak anlamanın mutluluğundaydı Belek. Tahmin ettikleri onaylanmıştı.</p>

  <p class="normal">Aralarında görev bölümü yaptılar. Belek Bey yanına Sepa yüzbaşıyı alarak Aybirgen kız hakkında daha fazla bilgi almaya gitti. Piran Bey, Barman Bey ve Dönge yüzbaşı birlikte, kızın babasının ağzını arama görevini üstlendiler. Uçarkan yüzbaşı ile Kuyaş ise köy içinde gezerek Aybirgen kızı soracaktı. Hızlı bir koşuşturmaydı bu ve Alp Er Tunga olanlardan habersizdi.</p>

  <p class="normal">Belek Bey, daha önceki bilgileri ile bu işe artık oldu, bitti gözüyle bakıyordu. Yine de yanına aldığı Sepa Yüzbaşı ile birlikte kızın en yakın arkadaşları ile konuşup gelecekte “Han hatunu” olabilecek adayı araştıracaklardı. Göze gelmemeye ve dikkat çekmemeye çalışarak köye vardılar.</p>

  <p class="normal">Geçen sefer olduğu gibi çok dostane davrandı Oba beyi. Belek Bey’in “Sır” diyerek anlattıklarından sonra geri gelmesini bekliyordu. Belek Bey ve Yüzbaşı güler yüzle ve ikramlarla karşılanmalarını hayra yordular</p>

  <p class="normal">“Biz” dedi Belek “Köy içinde dolaşmak isteriz hem izin hem de bir rehber dileğimizdir.” Hiç soru sormadı Oba Beyi. Hemen yanlarına suskun, az konuşur bir genç verdi. Onların ne için geldiğini biliyordu. Eğer düşündükleri olursa, obalarının başına talih kuşu konmuş demekti</p>

  <p class="normal">“Ama” diye düşünüyordu “Bu deli kızı nasıl, kim razı eder?”</p>

  <p class="normal">Belek Bey ve yüzbaşı rehberle birlikte oba içinde dolaşmaya başladılar. Yaptıkları hareketlerle çevreyi, toprağı, taşı, ağaçları inceler bir hava içine girmeye çalışsalar da, acemilikleri belli oluyordu. Bilgi almanın ana kaynağı, bu gibi yerleşim yerlerinde, çeşme başları olurdu. Bir grup genç, yaşlı kadının kaplarını doldurmak üzere bulundukları bu yerlerde her türlü konu konuşulurdu. Belek Bey; çeşmenin önünden geçerken,</p>

  <p class="normal">“Hele şuradan bir su içelim” dedi.</p>

  <p class="normal">Yanaştıkları yerde bir dalgalanma oldu. Konukların su içme isteğini fark eden bir genç kız, kabını doldurarak onlara yöneldi. Belek su kabından birkaç yudum içip yanındakine uzattı. Sonra</p>

  <p class="normal">“Senin adın ne?” diye sordu</p>

  <p class="normal">“Nurca”</p>

  <p class="normal">“Sen şu bizim Şadın kovaladığı kız değilsin değil mi?”</p>

  <p class="normal">“Olmadığımı çok iyi biliyorsun. O benden yaşça büyüktür ve daha da uzundur.”</p>

  <p class="normal">“Biliyorum, biliyorum da sana takılmak için söyledim. Peki! Onun adı neydi?”</p>

  <p class="normal">Kız sıkılmıştı bu sorgudan; ama gelenlerin önemli bir işi olduğunu fark etmişti. Yoksa yanına birini verip oba içinde neden gezdirsinlerdi ki?</p>

  <p class="normal">“Aybirgen”</p>

  <p class="normal">“Şimdi buralarda görünmüyor. Nerededir?”</p>

  <p class="normal">“Yine ormana ava gitmiştir. Belki de evindedir. Onun ne zaman, ne yapacağı belli olmaz!”</p>

  <p class="normal">“Hadi, bu kız tek başına av yapmaktan korkmaz. Babası da karışmaz, peki! Eşi, nişanlısı, yavuklusu yok mudur ki bu kadar serbest hareket eder?”</p>

  <p class="normal">“Yoktur. O kimseyi beğenmez ki?”</p>

  <p class="normal">Öğreneceğini öğrenmişti Belek Bey. Su için teşekkür edip, kabı geri verdi ve uzaklaştı oradan. Bu sorgu birkaç noktada daha sohbet havasında devam etti. Sonunda geri döndüler.</p>

  <p class="normal">Piran Bey ile Barman Bey ve yanındakiler ise Baka Koca’nın konuğuydular. Onları kapıda ve telaşla karşılamıştı Baka Koca. Daha dün olanları unutamadan, gerginliğini üzerinden atamadan Beyleri yeniden karşısında görünce şaşırmıştı. Derme çatma evinin konuk bölümüne aldı onları ve hemen taze ayran sundu. Aç olup olmadıklarını sordu. Sonra bekledi konuşsunlar diye. Piran Bey; içlerinde en yaşlı olandı; ama o bile neyi nasıl söyleyeceğini bilemiyordu. Aslında bu işler böyle olmazdı Türk töresince</p>

  <p class="normal">Oğlan kızı beğenir, kız oğlanı sever; konuşup görüşürler ve karara varırlardı. Şimdi Alp Er Tunga’nın susması nedeniyle Piran Bey konuşmak zorunda kalıyordu. İçinden kızarak söze başladı;</p>

  <p class="normal">“Baka Koca şu senin kız” sözün bitmesini bekleyemedi ihtiyar,</p>

  <p class="normal">“Yine ne yaptı? Ben, anası öldükten sonra ona hem analık hem de babalık yapmaya çabaladım. Bir daha evlenmedim. Başka kimim kimsem de yok. O da böyle değişik bir şey oldu çıktı. Yiğittir, merttir, güçlü kuvvetli ve dayanıklıdır. Nice eri meydandan kaçırır; ama biraz böyle; nasıl desem başına buyruktur, diktir.”</p>

  <p class="normal">“Belki de bu yüzden beyimiz ona gönül düşürdü.”</p>

  <p class="normal">Barman Bey’in aniden, gülerek söylediği, ağzından kaçırdığı bu sözle herkes dondu kaldı. Barman Bey bile bunları söylediğine inanamadı.</p>

  <p class="normal">“Ne? Kim? Kızıma gönül mü düşürdü?” diyerek adeta sayıkladı Baka Koca.</p>

  <p class="normal">Kapının açıldığını ve Aybirgen’in içeri girdiğini kimse fark etmemişti.</p>

  <p class="normal">“Gönlü bana düştü ise kendisi çıkıp gelseydi. Han oğlu Sakalara yeni töre mi koyar?”</p>

  <p class="normal">Herkes sesin geldiği yöne döndürdü başını. Gözler, kızgınlıkla çakmak, çakmak olmuş Aybirgen’in gözleri ile karşılaştı</p>

  <p class="normal">Barman Bey kekeleyerek durumu kurtarmaya çalıştı. Hata onundu; ama düzeltmeye çalışırken işi daha da kötü hale getiriyordu.</p>

  <p class="normal">Bu kez Piran Bey söze karışma gereği duydu,</p>

  <p class="normal">“Aybirgen kız; biz seni sormaya geldik.”</p>

  <p class="normal">“Ne demek sormak? Neyi, kimden soracaksınız? Bana sorsanız başka mı söyleyeceğim?”</p>

  <p class="normal">Piran Bey’in yüzü seğirmeye başlamıştı. Yılların yiğidi belki de ilk kez içine düştüğü böyle bir durumdan kurtulmaya çalıştıkça, işler daha da kötüye gidiyordu</p>

  <p class="normal">Sonunda Barman Bey dayanamadı;</p>

  <p class="normal">“E, yeter be. Bizi de şaşkına çevirdiniz. Alp Er Tunga seni görünce vurulmuş. Hastalanıp yatağa düştü. Bütün bunları söylemezdim; ama bir kere ağzımdan kaçırdım. Değil töreyi bilmek uygulatanlardan biriyim. Biz ona danışıp, sorup gelmedik. Bizi o göndermedi. İstedik ki gelecekte han hatunu olacak kızı görelim, soralım.”</p>

  <p class="normal">Herkes böyle bir durumda geri adım atar ve susardı. Ama o Aybirgen’di.</p>

  <p class="normal">“Gelsin kendi sorsun!”</p>

  <p class="normal">Sesinin en yüksek tonunda konuşmuş ve çıkıp gitmişti. Dışarıda bir atın dörtnala giden sesini duydular. Uzun bir sessizlik oldu. Zavallı Baka Koca sessizliği bozdu,</p>

  <p class="normal">“Gitti!”</p>

  <p class="normal">Durumu anlatacak söz bu değildi. Çözüm bulacak, kurtaracak söz bu değildi. Konuklar birbirlerine bakıp aynı anda kahkahalarla gülmeye başladılar. Baka Koca da onlara katıldı. Gülme faslı sona erdiğinde Piran Bey yanındaki yoldaşlarına işaret verdi.</p>

  <p class="normal">“Kalkın gidelim. Burada işimiz bitti. Bence; bu iş tamam. Aybirgen tam Alp Er Tunga’ya göre bir eş. Hadi Baka Koca kusurumuzu bağışla ve bizi yola koy!”</p>
</body>
</html>
