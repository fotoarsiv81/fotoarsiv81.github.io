<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">DEĞİŞİK BİR BEBEK</h1>

  <p class="normal">Henüz adı yoktu mucize bebeğin. Ad alana kadar töre gereği “Adsız Han Oğlu” diye çağrılacaktı. Adsızlığın sıkıntısını çekecek ve bir ad hak etmek için çabalayıp kahramanlık gösterecekti. İlk kahramanlıklar böyle doğuyordu</p>

  <p class="normal">Görülmemiş büyüklükteki bu bebeğe anasının sütü yetmiyordu. Tutulan sütanneler kısa süre sonra fayda etmedi. Bu nedenle hemen en iyisinden, en bol süt vereninden on güzel koyun ve beş özel sığır seçtiler. Özel bölmeye, özel bakıma aldılar. Onlar geleceğin Han’ını besleyecekti.</p>

  <p class="ortayazi">* * *</p>

  <p class="normal">Bu hayvanların sütü bebeğe bir süre yetti. Daha da gerekince hayvanların sayısı artırıldı. Her gün iki koyun veya bir sığır eklendi. Bir zaman sonra gördüler ki bir büyük sürü oluşmuş. İki ay sonra bebek irisi oğlan kendiliğinden yerinden kalktı. Yürüdü çadırdan çıktı. Sağılmayı bekleyen sürüye dalıp hayvanların memelerine saldırdı, emmeye başladı. Artık doymak bilmez karnını kendi doyuracak kendi işini kendisi görecekti</p>

  <p class="normal">Çok geçmedi konuşmaya başladı ve et istedi kımız istedi. Önüne konan her şeyi yiyor, yedikçe gelişiyordu. Yaşıtları kundaklarda belenirken, beşiklerde sallanırken o çayırlarda güreşir hale gelmişti. Artık koçlarla oynuyor köpeklerle boğuşuyordu</p>

  <p class="normal">Peşenk Han, bereketli geçen yayla döneminde çoğalan halkını, genişleyen sürüsünü her gün mutlulukla izlerken, bu bereketi, zenginliği oğlunun uğuruna borçlu olduğunu düşünüyordu</p>

  <p class="normal">Bir gün atına atladı Peşenk Han. Yiğitleriyle çevreyi gezip alınan önlemleri görecekti. Onun en büyük zevklerinden biri, hâkimiyeti altındaki toprakları yüksek tepelerden seyretmekti. Yiğitleri ve beyleri ile birbirlerine yakın kurulan obaları gören, hâkim yüksek yerlere çıkar, çadırlara eklenen yeni bir çadırı; sürülere eklenen her yeni hayvanı fark etmenin mutluluğunu yaşardı</p>

  <p class="normal">O gün Han obasının yakınındaki büyük çayırda, oba halkının toplanıp bir şey seyrettiğini gördü. Merak edip tepeden indi ve o yana atını sürdü Han. Yaklaştıkça, kalabalık iki yana ayrılıyor ve Han’a yol açıyordu. Halkının gülerek ve merakla izlediği manzarayı görünce şaşırdı ve heyecanla atından aşağı bıraktı kendini</p>

  <p class="normal">Daha yaşını doldurmamış oğlu çayırın tam ortasında duruyordu. Sürünün en irilerinden iki koçu birer eliyle boynuzlarından yakalamıştı. Koçlar çocuğun inanılmaz gücüne boyun eğmişler, kıpırdayamaz hale gelmişlerdi. Kaçmak istiyorlar gidemiyorlar, yaklaşmak istiyorlar yanaşamıyorlardı. Çocuk sanki çok doğal bir şey yapıyormuş gibi gülüyor ve kendini izleyen halka hünerini göstermenin mutluluğunu yaşıyordu.</p>

  <p class="normal">Yavaş adımlarla oğlunun yanına yanaştı Peşenk Han. Ne kadar güçlü olursa olsun o daha yaşını bulmamış bir bebekti. Birden boşta kalacak koçların oğluna zarar vermesi olmayacak iş değildi. Babasını gören çocuk koçları bırakıp ayağa kalktı ve ellerini Han’a uzattı. Boynuzlarını kurtaran koçlar can havliyle yüz geri kaçtılar. İşte o an rahatladı Han ve kendisine uzanan ellere karşılık verip zorlanarak kucağına aldığı oğlunu; kalabalığın arasında gördüğü ve halkla birlikte çocuğun yaptıklarını izleyen Şaman Tarhun Ata’nın önüne getirdi</p>

  <p class="normal">“Oğluma ad ver Tarhun Ata” diyerek oğlunu Şaman’a uzattı. Böylesi bir olayın, oğlunun ad almasına yeteceğini düşünüyordu.</p>

  <p class="normal">Şaman, Han’ın aksine umursamaz bir tavırla;</p>

  <p class="normal">“Zamanı değil Han’ dedi. ‘Daha bekleyeceğiz”</p>

  <p class="normal">Sözünü bitirir bitirmez yürüdü gitti Şaman. Herkese olağanüstü geleni, o olağan saymıştı</p>

  <p class="normal">Biraz mahcup olmuştu Han. Daha yaşını doldurmamış bir bebeğin iki koçu kıpırdamaz hale getirmesi ona göre ad alması için yeterli bir yiğitlikti. Halkın çoğu da Han’la aynı fikirdeydi ama Şaman bu hareketi yiğitlik saymamıştı. Adsız oğul ne kadar erken ad kazanırsa, babası o kadar övünç duyardı. Ama olmamıştı işte.</p>

  <p class="normal">Yavaşça yere bıraktı oğlunu.</p>

  <p class="normal">Olanların farkında olmayan oğlan yere bırakılmasına üzülmüştü. Aslında az önce at üzerinde gördüğü için babasına uzanmıştı kolları. Babasının onu alarak atına bindireceğini sanıyordu.</p>

  <p class="normal">Hayal kırıklığına uğramıştı; ama duracak değildi;</p>

  <p class="normal">“Atam bana at ver. Beni ata bindir!” diye uzaklaşan babasına seslendi. Bu sözü duyanlar afalladılar. Az önce gördüklerinin üzerine tuz biber olmuştu bu konuşma. Bebeğin bu yaşta konuşmasına mı yoksa at istemesine mi şaşıracaklarını bilemediler. Yaşı dolmamış bebek dillenip ata binmek istiyor, Han babasından at diliyordu</p>

  <p class="normal">Peşenk Han durdu ve geri döndü. O da kulaklarına inanamamıştı.</p>

  <p class="normal">“Ne dedin oğul?”</p>

  <p class="normal">“‘Atam at ver bana ata bineceğim”</p>

  <p class="ortayazi">* * *</p>

  <p class="normal">Daha bir yaşı gelmemiş oğlanın adı bile yoktu. Koçlarla boğuşuyor ve onları alt ediyordu. Şimdi de at istiyordu. Peşenk Han ve bir umut, bir çare aradı. Bir yol gösterici yaşlı çıksaydı keşke. Şaman da gitmişti. Yapacağı tek şey, yiğitliğe yiğitlikle cevap vermekti</p>

  <p class="normal">“Peki, oğul” dedi “Gel sana at vereyim”</p>

  <p class="normal">Yaşını bulmamış bebeğin yiğitliği, bunun karşısında Han’ın yaptığı mertlik halkı gönendirdi. Ses etmediler. Bağırıp, nara atmadılar; ama gözleriyle alkışladılar Hanlarını ve oğlunu</p>

  <p class="normal">Sevinçle babasının peşinden koştu çocuk. Meraklılardan oluşan kalabalıkla beraber atların yayıldığı çayıra yürüdüler. Sanki toy yapıyorlardı. Sanki şenlikteydiler. Sanki hep birlikte ilk kez ata bineceklerdi ya da ilk kez ata binen bir yiğit göreceklerdi.</p>

  <p class="normal">Kimileri bebeğe acımış, bakmaya kıyamamıştı. Kim olursa olsun bir bebek eyere tutunup ata nasıl binecekti? Üzengilere ayakları nasıl yetecek dizginlerle atı nasıl kontrol edip yönlendirecekti? Hatta aralarında bu nedenle içten içe Han’a kızmaya başlayanlar bile vardı.</p>

  <p class="normal">Seyisler Han’ı karşılayıp, diz vurarak selamladılar.</p>

  <p class="normal">“Uygun bir at hazırlayın!” dedi Peşenk Han “Oğlum at binecek!”</p>

  <p class="normal">Yaşı geçkin aksakallı, ak saçlı seyisler, daha önce Han buyruğunu alınca, soluk almadan koştururlardı; ama şimdi diz çöktükleri yerden kalkamadılar. Hanları onlarla dalga mı geçiyordu?</p>

  <p class="normal">“Tez olun oğluma uygun bir at hazırlayın!”</p>

  <p class="normal">Yerlerinden isteksizce kalktı seyisler. En uysal, en sakin atı seçme yarışına giriştiler. Onların bu çabasını yüzünü buruşturarak bir süre izledi çocuk. Sonra babasına döndü.</p>

  <p class="normal">“Han babam izin versin atımı kendim seçeyim” dedi. Cevap beklemeden at sürüsünün içine daldı. Sanki anlıyor ve biliyordu. Başının karnına anca ulaştığı atlara uzun, uzun bakıp inceliyordu. Sonunda bir atın önüne gelip durdu</p>

  <p class="ortayazi">* * *</p>

  <p class="normal">Anası ve babası gibi kır olan, bir yaşında bir attı baktığı. Bembeyaz lekesiz vücudundaki doyumsuz güzelliği ile dillere destan olan bu at, şimdiye kadar kendine ne gem vurdurmuş, ne sırtına eyer değdirmiş, ne de üzerine kimseyi bindirmişti. Peşenk Han kıyabilseydi çoktan kurban edilmişti bu at; ama ne zaman böyle bir karar vermeye kalksa, onun rüzgârda dalgalanan yelesine, uzun kuyruğuna, güzel gözlerine bakar ve kıyamazdı. O yüzden özgürdü kır at. Yemini yer suyunu içer ve gönlünce yayılır, koştururdu. At güreşlerinin<sup class="calibre3"><a href="../Text/AlperTunga_split_073.html#footnote-618-6" id="footnote-618-6-backlink">[6]</a></sup> yenilgisiziydi. Geleneksel at güreşlerinde nice aygır önünden kaçmıştı. O nedenle çok yiğit almak istemişti kır atı ve Peşenk Han’dan dilemiştiler</p>

  <p class="normal">Peşenk Han tek şart koşmuştu.</p>

  <p class="normal">“Kim eyer vurup, üzengi takar, dizginler ve üzerine oturursa kır at onun olacak”</p>

  <p class="normal">Bu işi şimdiye dek kimse başaramamıştı. Deneyen çok yiğidi sırtından atmıştı kır at.</p>

  <p class="ortayazi">* * *</p>

  <p class="normal">Şimdi daha yaşını ve adını almamış oğlu gelip o kır atın önünde durmuştu. Aklı gitti Peşenk Han’ın. Olamazdı böyle bir şey. Kızgınlığı ve azgınlığı ile tanınan bu ata binemezdi biricik oğlu</p>

  <p class="normal">Ama bu onun düşüncesiydi. Oğlu kır atın önünde çakılıp kalmıştı. Kendisine doğan ilgiden huysuzlanan at bir o yana, bir bu yana koşup duruyordu. O geri çekildikçe Han oğlu üzerine gidiyordu. Bir süre sonra babasına döndü.</p>

  <p class="normal">“Bu atı istiyorum. Ona bineceğim Han Babam!” dedi.</p>

  <p class="normal">Peşenk Han ne yapacağını ne diyeceğini bilemedi. Seyisler, savaşçılar ve izleyenler donup kaldılar</p>

  <p class="normal">İtiraz etti Peşenk Han,</p>

  <p class="normal">“Olmaz oğul o at deli. Ona binemezsin!”</p>

  <p class="normal">Kaşları çatıldı oğlanın.</p>

  <p class="normal">“Ya o ata binerim ya da hiçbir ata binmem!”</p>

  <p class="normal">“O at olmaz!”</p>

  <p class="normal">“Kır atı isterim!”</p>

  <p class="normal">Sanki erken bir baba oğul çatışması yaşanıyordu. Son söz Peşenk Han’ın oldu.</p>

  <p class="normal">“O at kesinlikle olmaz!”</p>

  <p class="ortayazi">* * *</p>

  <p class="normal">Birden geri döndü oğlan. Hızla yürüyüp sürünün içinden çıktı. Kır at olmazsa başka ata binmem demiş ve sözünden dönmemişti</p>

  <p class="normal">Sanki soğuk kış günlerinden kalan, dondurucu bir rüzgâr esmiş ve çayırda duran herkesi titretmişti. Bu görülmüş, duyulmuş bir şey değildi. Bir süre soluksuz bekledi halk. Sonra Peşenk Han’ı seyisler ve atlarla birlikte orada bırakıp birer, birer işlerine döndüler</p>

  <p class="normal">Olduğu yerde çivilenmiş gibi kalan Peşenk Han kızgınlık içinde burnundan soluyordu. Elini bir an sağ tarafında duran mücevherlerle süslü kamasına atıyor, sonra geri çekiyordu. Sonunda kamasını hızla çekti ve kır atın üzerine yürüdü. Seyisler kır atın başına gelecekleri anlamışlardı</p>

  <p class="normal">Kır atta inanılmaz bir sakinlik vardı. O deli gibi koşan ve yanına kimseyi yaklaştırmayan at şimdi sanki gülen gözlerle Han’a bakıyordu. Han hızla kaldırdı hançerini ve kır atın boynundaki atar damara nişanladı. Tam indirecekti ki atın gözlerini gördü. Öylece eli havada kaldı Han’ın. Bir süre bakıştılar. Birden isyan edercesine şaha kalktı kır at. Sonra döndü ve hiçbir şey olmamış gibi çayırda koşmaya başladı</p>

  <p class="normal">Peşenk Han yavaşça hançerini indirdi. Kınına sokacak gücü kalmamıştı. Zaten töre; çekilen kılıcın, hançerin kana bulanmadan kına girmesini yasaklıyordu. Değerli taşlarla süslü hançer elinden yere düştü. Onu öylece bırakıp gitti Han. Artık hançer Han’ın mülkiyetinden çıkmış, onu bulup eline alacak sahibini bekliyordu</p>

  <p class="normal">Çayır üç mutsuza tanıklık ediyordu o gün. Han mutsuzdu. Oğlunu kırmış, onun dileğini yerine getirememişti. Han oğlu mutsuzdu çünkü çok istediği halde kır ata sahip olamamış ona binememişti. Kır at mutsuzdu. Yeniden yalnızlığa ve sahipsizliğe koşmuştu. Özgürdü belki… Ama bu özgürlük çok kimsenin canını sıkıyordu artık.</p>

  <p class="ortayazi">* * *</p>

  <p class="normal">O günden sonra neşe içinde yayla yapan obaya garip bir hüzün çöktü. Bütün Turan obalarına yayıldı bu hüzün. Yaşı dolmamış adsız Han oğlu gülmez, konuşmaz, oynamaz olmuştu. Koşmaz, güreşmez olmuştu</p>
</body>
</html>
