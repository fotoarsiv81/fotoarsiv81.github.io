<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_22">ŞAMAN VEDA EDİYOR</h1>

  <p class="normal">İlk defa onu güler yüzle görüyordu. O her zaman ciddi, o her zaman bakışları ile esrarlı bir korku yayan Şaman gitmiş yüzünde güneş doğan bir koca gelmişti. Şaşırmıştı Alp Er Tunga. Atından atlayıp saygıyla Şaman’ı selamladı. Olduğu yere salmıştı atını. Akay, sanki konuşulanları duymak istemez gibi uzaklaştı yanlarından</p>

  <p class="normal">Nasıl olmuşsa yine geleceğinden ve söyleyeceklerinden haberdar olmuştu Şaman. Çadırın güneşe bakan tarafına bir ayı postu seriliydi. Peşenk Han dâhil kimse o posta oturmaya cesaret edemezdi. Davet de almamıştı bu konuda. Olamayacaklardan biri daha oldu ve Şaman o posta oturmasını işaret etti Alp Er Tunga’ya. Korku nedir bilmeyen yiğidin postun üzerine çekinerek öyle bir oturuşu vardı ki…</p>

  <p class="normal">Tam karşısına geçti Şaman.</p>

  <p class="normal">Gözler ne tuhaf organlardı. Vücut yaşlanırdı zamanla; ama gözlerin yaşlanması ne yaşla ne de yıllarla alakalıydı. Bunları düşündü Alp Er Tunga yaşlı Şaman’ın gözlerine bakarken. Işık saçıyordu. Baktığını yarıp karşıya geçiyordu ışık. Öylesine güçlüydü ki Şaman’ın gözleri. İstediğin her şeyi görebilirdin içinde. Hissettiklerinin bir yansıması gelip seni bulurdu</p>

  <p class="normal">İçi titredi Alp Er Tunga’nın. Aklından geçenleri okumak ister gibi bakmıştı Şaman ve okumuştu. Sorularını, beklentilerini, meraklarını birer birer… Saklayacak hiçbir şeyi yoktu yiğit ama hala çocuk çocuk bakan gözlerin. Bu yüzden çevirmedi gözlerini Alp Er Tunga. Yüzünü kaplayan kıllar arasında artık görünmez olmuş dudakları kıpırdadı Şaman’ın.</p>

  <p class="normal">“Yolculuk ne tarafa?”</p>

  <p class="normal">“Daha bilmiyorum Tarhun Atam. Sana da onu danışmaya geldim. Ne yana gideyim önce?”</p>

  <p class="normal">“Önce; dediğine göre çok dolaşmak, çok gezmek niyetindesin”</p>

  <p class="normal">“Han babam ve sen izin verdikçe, Tanrı yol verdikçe...”</p>

  <p class="normal">“Acunu bilmezsin. Ulusları, illeri bilmezsin. Her yer kendince, herkes kendincedir. Önce bunu unutma. Gittiğin yerde kendi budununa sahip çık. Onları dinle, dertlerine deva bulmaya çabala. Cömert ol… Şimdi…”</p>

  <p class="normal">Bir süre düşündü Şaman. Sanki Han oğluna öncü olarak çıkmıştı ve dünyayı dolaşıyordu Han oğlu için, han oğlundan önce, han oğlu adına.</p>

  <p class="normal">Birden;</p>

  <p class="normal">“Doğuya gitme!” dedi.</p>

  <p class="normal">“Doğu çok karışık… Senin o yana doğru yürüdüğünü duyanlar bu karışıklıktan yararlanmak ve yeni yerler almak için geldiğini sanırlar. Şimdi zamanı değil.”</p>

  <p class="normal">“Zamanı değil ama zamanı gelecek” demeye getirmişti Şaman.</p>

  <p class="normal">Yine bir süre düşündü:</p>

  <p class="normal">“Batıya da gitme. İran hep diken üzerinde sen doğdun doğalı. Biliyorsun ki bir gün yine Zal oğlu Rüstem’le karşı karşıya geleceksin. Belki bu sefer güreş alanında değil savaş alanında olacak bu karşılaşma.”</p>

  <p class="normal">Kehanet miydi, dilek miydi söyledikleri pek belli olmadı.</p>

  <p class="normal">“Kuzeye de gitme. Şimdilik kuzeyde seni ilgilendiren pek bir şey yok!”</p>

  <p class="normal">Yine düşüncelere daldı Şaman. Kendince hesaplar yaptı. Mırıldandı; aniden durdu ve Alp Er Tunga’ya döndü.</p>

  <p class="normal">“Önce Güneye, sonra Güney batıya gitmelisin.”</p>

  <p class="normal">O yana gitmek hiç aklına gelmemişti. Aslında ne yana gideceğini de bilmiyordu ya.</p>

  <p class="normal">“Peki Atam! Ne var o yanda?”</p>

  <p class="normal">“Halkından çok kişi var o yana doğru göçmüş. Kutlu iki ırmağın arasını görmelisin. Daha aşağılara Asurya’ya inmelisin. Orada İonya’dan gelenlerle, gelip orda kalanlarla karşılaşınca dikkatli olmalısın.”</p>

  <p class="normal">“Atam yanıma ne kadar adam alayım? Ne gibi silahlar edineyim? Nasıl hazırlanayım?”</p>

  <p class="normal">“Göç değil seninki. Seninki görme, bilme ve dönme görevi. Yoldaşlarının hepsini kendince sına. Ben bu konuda sana bir şey demem çünkü benim değil senin yoldaşın olacaklar. Kuralını kendin koy; ama töreye de uy. Unutma en yakın dostun atın olacak. En çok ona güveneceksin. Yanınızda çokça yedek at ve onlarla ilgilenecek seyis bulundur. At bizim her şeyimiz. Bize boşu boşuna ‘Ata yapışık kavim’ dememişler. Çok adam alma. Onları çok iyi giydir. Hepsine tuğ ve bayrak ver ki yürürken ya da bir kente girerken görkemli olsunlar. Kılıcın, yayın, okun, kargın dışında sana başka ne gerek. Hafif ve hareketli olmalısın. Bir de savaş oyunlarını yerinde ve zamanında uygulamalısın. Boşa cesarettense akıllı hareket etmek iyidir. Bu nedenle yanına bilge kişilerden de almayı unutma. Bir de hekimin olsun mutlaka... Gelirken de giderken de çok yük alma sakın. Artık bundan ötesine de sen karar ver. Şad sensin.”</p>

  <p class="normal">Söylenecek her şeyi söylemişti Şaman. Soracak pek bir şey kalmamıştı geride. Zaten iğreti oturduğu ayı postundan kalkmaya davrandı Alp Er Tunga</p>

  <p class="normal">Elini öne doğru uzatıp onu oturması için durdurdu Şaman. Beş yıldır ona hemen her konuda dersler vermiş, anlatabildiğince anlatmıştı. Ama demek ki daha söyleyecek sözü vardı. Oturdu ve bu defa daha da yerleşti postun üzerine Alp Er Tunga. Derin gözlerini güneşin battığı yöne doğru çevirip konuştu Şaman. Sanki Alp Er Tunga orada değildi de o, her zaman yaptığı gibi yalnız kendisinin gördüğü ruhlara konuşuyordu.</p>

  <p class="normal">“Kavga hep kaçınılmaz olmuştur. Savaş hep gelip bulmuştur insanları. Paylaşılamayacak kadar küçük değildir Acun. Ama hanlara küçük gelmiştir. Gezdiğinde göreceksin. Görecek ve şaşıracaksın ve gördüğün dünyanın sadece bir kısmıdır. Yaşamaya geldi; ama yaşamaktan çok savaşmayı seçti kişioğlu. Kavga gerekirse yapılacaktır; ama gerektiği zamanı ve gereğini iyi bilmek, budunu riske sokmamak gerek. Yanına er kişileri alıp yola çıkacaksın. Geriye kaç kişi döner bilinmez. Ne zaman nerede ne olur bilinmez. Ardına, yanına, önüne düşenler seni kollayacaklar. Sen de onları kollayacaksın. Akıl ile yürüyecek ve akıl ile yöneteceksin. İleri atılma ve geri çekilme zamanlarını iyi bileceksin. Bazı şeyleri olmadan görecek ve tahmin edeceksin. Döndüğünde kimin burada olacağı, kimin olmayacağı; kimin kimin yerini alacağı bilinmez. Burada kalırsam, sen bana pek çok şey anlatacaksın. Olmazsam, bir gün bir yerde, belki başka bir halde buluşacağız. Anlatamadıklarını o gün anlatırsın. Hadi şimdi git. Yoldaşlarını seç. Dediklerimi aklından çıkarma. Gök Üstte durdukça Tanrı seninle olacaktır.”</p>

  <p class="normal">Başını yavaşça yere eğdi Şaman. Bir vedaydı sanki söyledikleri. Döndüğünde artık Şaman’ı orada bulamayacağını biliyordu Alp Er Tunga. Nedense üzülmedi. “Bir gün bir yerde görüşme” umudu vardı ya.</p>

  <p class="normal">Çevik bir şekilde ayağa fırladı. Şaman armağanı tunga tokalı kemerini düzeltti. Eli tokaya değdiğinde garip bir ürperti duydu içinde. Sanki içindeki hüznü fark etmişti tunga toka. O an anladı ki bu kemer büyülüdür ve onunla birlikte yaşıyor. Gözleri tunganın gözlerini oluşturan taşlara ilişti. Alev alev yanıyorlardı</p>

  <p class="normal">Durmadı artık orada. Veda anlamına gelebilecek tek bir kelime bile söylemeden, ardına bakmadan hızla uzaklaştı. Şamanın da ardından bakmadığını biliyordu. Ardına dönüp bakarak hiçbir yere ulaşılamayacağını da biliyordu. Yola çıkmıştı artık. Zaten ne zamandır ruhu, gönlü yollardaydı.</p>
</body>
</html>
