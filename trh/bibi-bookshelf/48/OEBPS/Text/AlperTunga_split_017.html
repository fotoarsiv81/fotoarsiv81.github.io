<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AlperTunga</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_16">PEŞENK HAN<br class="chapter" />
  YİĞİTLERİNİ KARŞILIYOR</h1>

  <p class="normal">Haberler çok çabuk yayılıyordu. Hele böyle muştulusu<sup class="calibre3"><a href="../Text/AlperTunga_split_083.html#footnote-618-16" id="footnote-618-16-backlink">[16]</a></sup>... Peşenk Han yüzünü ağartan yiğitleri Ordu-Kent’in kapısında karşılamak istemişti. Tungayı öldürmek için on yiğit gitmiş, iki yiğit dönmüştü geriye. Bu bile yapılanın büyüklüğünü ortaya koymaya yetiyordu. Yiğitleri Hanlarının başının eğik kalmasına izin vermemişti</p>

  <p class="normal">Kervan göründüğünde karşılayan kalabalıktan büyük bir uğultu koptu</p>

  <p class="normal">“Var olun yiğitler, kutlu olun!” diye bağırıyorlardı. Kolay değildi. Filleri, bir fili değil filleri devirecek güçte olduğu söylenen, Soğd İline korku salan koca canavarı yenip kafasını kesmiş ve postunu almıştı bu iki yiğit. Ne kadar övseler azdı. Herkesin gördüğü, görmek için yarıştığı kocaman, hala korkunç görünen kafada sol kulağın neden eksik olduğunu sorgulamak kimsenin aklına gelmiyordu. Onu avlayanlardan biri hakkı olan bu nişanı almış olsa gerekti</p>

  <p class="normal">Veyse Bey ve Belek yan yana at sürüyorlardı. Yüzleri düşük ve durgundular. Hiçbir övgüye karşılık vermiyorlardı. Sanki bütün bu yiğitliği yapanlar onlar değillerdi!</p>

  <p class="normal">Han’ın önüne gelince attan inip diz vurdular.</p>

  <p class="normal">Peşenk Han, Veyse Bey’in yanına kadar gitti ve tutup yerden kaldırdı ve alnından öptü. Diğer yana döndüğünde Veyse Bey,</p>

  <p class="normal">“Belek yiğit, artık benim and kardeşim Han’ım” dedi.</p>

  <p class="normal">“Bildik ve kabul ettik” dedi Han.</p>

  <p class="normal">Belek’i de kutladı Peşenk Han. Sonra tekrar Veyse Bey’e döndü.</p>

  <p class="normal">“Saraya gidelim de tungayı nasıl öldürdüğünüzü anlatın!” dedi Han. O an da iki yiğit göz göze geldiler ve birbirlerini onayladılar.</p>

  <p class="normal">“Canavar tungayı biz öldürmedik Han’ım!” dedi Veyse Bey. “Onu öldüren öyle bir yiğitti ki, analar böylesini doğurmadı, bir daha doğurmayacak”</p>

  <p class="normal">Bu sözlerini özellikle çok yüksek sesle söylemişti Veyse Bey. Peşenk Han şaşırmıştı. Ne yapması gerektiğini bilemedi</p>

  <p class="normal">Bu sözleri duyan halk dalgalandı, meraklı fısıltılar yayılmaya başladı.</p>

  <p class="normal">“Ne diyorsun sen Veyse? Yiğitliğinizi gizlemek mi istiyorsunuz? Siz yapmadıysanız kim yaptı? Nasıl oldu?”</p>

  <p class="normal">“Peşenk Han’ım, bilirsin, bizim olmayan yiğitlik bana da, kan kardeşim Belek’e de gerek değil. Orada da söyledik, tekrarladık. Halk tungadan kurtulduğu için öylesine sevinmişti ki bizi dinlemedi. Derdimizi anlatamadık. Sen bari bizi dinle ve anla ki halk da bizi anlasın. Tungayı biz öldürmedik. Gökten bir yiğit inip tungayla güreşti. Onun boynunu kırdı. Yere serdi. Sonra da sol kulağını kesip aldı. Hem bizi ölümden hem de Soğd ilini bu beladan kurtardı.”</p>

  <p class="normal">“Kimdi bu yiğitler yiğidi? Neden sizinle gelmedi? Hangi budundandı?”</p>

  <p class="normal">“Gece çok karanlıktı Han’ım. Biz yiğidin kim olduğunu göremedik. Bazı işaretler, bazı emareler fark ettik; ama yüzünü göremedik. Bütün yiğitliği o tek başına yaptı. Bizim de canımızı kurtardı. Buna sahip çıkmak, paylaşmak bize yakışmaz. Şimdi Han’ım buyruk versin, bizi karşılayanlar dağılsınlar. Bize yapılan bu övgüler artık sona ersin. Daha fazla ezilip utanmayalım!”</p>

  <p class="normal">Halkın dağılması için Peşenk Han’ın buyruğuna gerek kalmadı. Onlara destan gerekti. Bu bilinmeyen yiğit ve yiğitlik üzerine türküler yakılmalıydı. Ozanlar hemen kopuzlarına sarıldılar. Halk duyduklarına, duymadıklarını, görmediklerini katarak anlatmaya başladı</p>

  <p class="normal">Bir destan daha doğuyordu.</p>

  <p class="ortayazi">* * *</p>

  <p class="normal">Bir süre sonra, Han konağında Peşenk Han’ın huzurundaydı bütün beyleri</p>

  <p class="normal">Veyse Bey ve Belek boyunlarını bükmüş duruyorlardı. Olanları defalarca anlattılar. Bütün ayrıntıları yeniden gözden geçirdiler. Peşenk Han tungayı öldüren yiğidi tanımak için sürekli sorular soruyor; ama tam bir cevap alamıyordu. Böyle bir yiğidin yanlarında olması, beyleri arasına katılması gerekiyordu. Yaşadıklarını yeniden, bir daha, bir daha anlatan Veyse Bey bir noktada susup kalıyordu.</p>

  <p class="normal">Sonunda ne yapacağına karar vermişti Han,</p>

  <p class="normal">“Yurdumun her yanına ulaklar gönderin, haber salın. Bu yiğit kimse ortaya çıksın. Hak ettiğini, dilediğini gelsin alsın. Ona ne dilerse vereceğim. Tanıyan, bilen; gelip haber verene de büyük ödül vereceğim. Bunu her yere duyurun!” dedi</p>

  <p class="normal">Kurultay dağıldığında hemen herkesin konuştuğu aynı şeydi.</p>

  <p class="normal">“Bu yiğit kim ve nerede? Neden ortaya çıkmaz?”</p>

  <p class="ortayazi">* * *</p>

  <p class="normal">Olanları Ulu Şaman’la konuşmaya karar verdi Peşenk Han. Bu kararını ertelemedi. Hemen kalktı yerinden ve yanında muhafızları ile Şaman’ın mütevazı çadırına gitmek üzere hareketlendi. Atına bindiğinde aklına Veyse ve Belek’i de yanına almak geldi. İstedi ki olanları bir de Şaman’a anlatsınlar. Hemen buyruk verdi. Onlar da koşarak gelip atlandılar</p>

  <p class="normal">Şaman, bu kez alçakça bir tepenin yamacında kurmuştu çadırını. Zaman zaman böyle yer değiştirir, doğayı, Isığ-göl’ü başka açılardan görmek isterdi. Oradan Ordu- kenti de rahatlıkla görebiliyordu. Olanlardan haberdar olmaması mümkün değildi; ama konuk Han’ı bu kez çadırının önünde ve çok sakin karşıladı</p>

  <p class="normal">Sarayında tahta oturmaya alışkın olsa da Şaman’ın gösterdiği taşın üstüne oturmak hiç de zoruna gitmedi Peşenk Han’ın. Hatta çok memnun oldu buna. Olanlar yeniden bütün ayrıntıları ile bir, bir aktarıldı Şaman’a. Zaten çoğunu biliyor, bilinmeyeni de sezinliyordu</p>

  <p class="normal">Sessizce dinledi önce Han’ı sonra da Veyse Bey’i. Bir ara başını kaldırıp gözlerine baktığında Veyse Bey’in içi titredi. Yüreği sıkıştı. Şaman’dan bir şey saklanmayacağını biliyordu. Ama andını hatırlayıp susuyordu</p>

  <p class="normal">“Bir daha anlat şu yiğidi!” dedi Şaman.</p>

  <p class="normal">Yeniden anlattı.</p>

  <p class="normal">Sustuğunda, düşüncelere daldı Şaman. Tekrar gözlerine baktı Veyse Bey’in. Sonra Belek’e dikti gözlerini</p>

  <p class="normal">“Siz şimdi kim olduğunu görmediniz ve tanımadınız. Öyle mi?”</p>

  <p class="normal">Cevap veremediler. Suskunluk ikrara delalet değildi bu anda. Ama sustular. Bu sefer Şaman ayrıntıları sormaya başladı</p>

  <p class="normal">Peşenk Han’ın aklı karıştı biraz. Bir yerden tanıyor gibiydi bu yiğidi. Şaman öyle sorular soruyor, öyle tanımlar yaptırıyordu ki Veyse Bey ve Belek’in inkâr edecek hali kalmıyordu. Sorgulama bittiğinde Şaman’ın gülmez yüzü gülmeye başladı</p>

  <p class="normal">Uzun bir sessizlikten sonra Peşenk Han’a döndü. Hiç beklemediği, konu ile alakası olmayan bir soru soruverdi.</p>

  <p class="normal">“Oğlun nerede Han?”</p>

  <p class="normal">“Bilmiyorum Tarhun Ata. Mutlaka yine bir yerlerde av peşindedir.”</p>

  <p class="normal">“Sakaların yiğit Han’ı Peşenk; bana sürekli oğlunu getiriyor ve diyordun ki ‘Bunun adını koy!’. Ben de sana daha zamanı değil diyordum. Çünkü senin yiğitlik diye bellediğin ve ad vermeye yeter bulduğun şeyler oğluna göre sıradan şeylerdi. Han oğluna, böylesine bir yiğide, sıradan şeyler için ad vermeyi yeterli görmüyor ve bekliyordum. Artık bekleme devri sona erdi ve senin oğlunun, Saka Türkleri’nin gelecekteki hanının ad alma zamanı geldi. Var oğlunu buldur ve ad şöleni düzenle. Dostunu, düşmanını çağır. Oğluna ad vereyim!” dedi</p>

  <p class="normal">Bu sözleri söyler söylemez dönüp çadırına girdi Şaman. Ne izin almış ne de Han’ı yolcu etmek için beklemişti. Yapacağını yapmış, söyleyeceğini söylemiş ve Şaman olduğunu hissettirmişti. Şaşıran Peşenk Han ve yanındakilere artık kalkıp gitmek düşüyordu; ama bu gücü kendilerinde bulurlarsa. Kimse yerinden kıpırdamadı bir süre. Birbirlerinin yüzüne bakmadılar. Tek kelime etmediler. İkisi ne olduğunu, neden olduğunu biliyor, biri ise bilmeye çabalıyordu. Kızgınlık ve merak, utanma ve sıkılma duyguları birbirine karışıyordu. Güneş batana dek orada oturdular. Az sonra, üzerine süslü şekiller işlenmiş, püskülleri olan tören giysisi ile dışarı çıktı Tarhun Ata. Güneşi uğurlayacaktı. Orada olanlara aldırmadan yaptı ibadetini. Dansını ve duasını büyük bir ahenk içinde yerine getirdi. Davulunu ağır ağır çaldı</p>

  <p class="normal">Han ve adamları öylece oturup izlediler Şamanı. Bir ara neredeyse kendilerini davulun hafif tıngırtısına uydurup yerlerinden kalkacaklardı. Bunu yapamadılar. Şaman izin vermeden bu raksa katılmaları mümkün değildi</p>

  <p class="normal">Bu sade töreni izleyenler, yalnız onlar değildi. Göremedikleri bazı varlıklar Şaman’ın raksına eşlik ediyorlardı. Yalnızca Şaman görüyordu onları. Onlara hitap ediyor, duasıyla yönlendiriyordu.</p>

  <p class="normal">Şaman görevini bitirip çadırına girdiğinde, Han ve yanındaki iki yiğit hala orada öylece kalmışlardı. Neden sonra kendilerine gelip yalnız olduklarının farkına vardılar.</p>
</body>
</html>
