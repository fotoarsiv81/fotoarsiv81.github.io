<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter0">İKİNCİ BÖLÜM<br />
  <img alt="sep" class="middle" src="../Images/Header_Cizgi.jpg" /><br />
  BİR DÜNYA İMPARATORLUĞUNUN DOĞUŞU</h1>

  <p class="nonindent">Orta Asya’dan göç ettikleri kabul edilen Türkler 11. yüzyılın sonlarında Anadolu’ya ve daha az olmak üzere de Balkanlar’a yerleşmeye başladılar. Selçuklu Sultanı Alparslan’ın Bizans İmparatoru Romanos Diogenes’i yenilgiye uğratıp tutsak aldığı 1071’deki Malazgirt Savaşı bu süreçte bir dönüm noktası oluşturur.<sup><a class="hlink" href="#not1" id="ref1">1</a></sup> 1176’daki Çardak Savaşı’ndan sonra Batı Anadolu da Türklerin yerleşim bölgeleri arasına girdi. 13. yüzyılın sonunda Bizanslılar Anadolu’nun neredeyse tümünü yitirmişlerdi; ellerinde sadece Philadelphia (Alaşehir), Trabzon ve aslında başka bir devlete ait olan birkaç küçük toprak parçası kalmıştı.<sup><a class="hlink" href="#not2" id="ref2">2</a></sup> 1258’e kadar Haçlıların ve Venediklilerin Konstantinopolis’ten sürdüğü Palaeologos’ların başkenti olan Nikaia (İznik) bile 1331’de Osmanlıların eline geçmişti.</p>

  <h2 class="section sigil_not_in_toc">Anadolu Göçebeleri: Din ve İsyan</h2>

  <p class="nonindent">Anadolu’ya gelen Türklerin çoğu koyun besleyen ve eşyalarını develerle taşıyan göçebeler olmalıydı; aralarında hali vakti daha iyi olanlar ata biniyordu. Ama gelenlerin çoğu hızla yerleşik düzene geçtiler. İç Anadolu’daki en kıraç topraklarda bile bugünkü gibi, sulama gerekmeksizin tarım yapılabiliyor olması bunu kolaylaştırmıştı.<sup><a class="hlink" href="#not3" id="ref3">3</a></sup> Osmanlı vergi kayıtlarına toprak kullanımına ilişkin ilk bilgilerin girdiği 15. yüzyılın ikinci yarısında, Anadolu nüfusu büyük ölçüde yerleşik köylülerden oluşuyordu. Yerleşik nüfus 16. yüzyılda daha da fazlalaştı; tabii her zaman var olan ve 20. yüzyılda da süren yazları hayvan otlatmak için köyün yakınlarındaki bir yaylaya çıkma geleneği, yerleşik düzene geçmiş olma niteliğini bozmuyordu.</p>

  <p class="indent">Anadolu’ya göç edenlerin hemen hepsi Müslümandı. Ama bazılarının Müslümanlaşması herhalde biraz yüzeysel kalmış olmalıydı. Bazı gruplar Bizans bölgesine yerleşmişler ve Hıristiyan olmuşlardı; bu topluluklardan en önemli olanı bugün hâlâ Romanya’da yaşıyan Gagavuzlardı. Bazı araştırmacılar, 1923’teki Ahali Mübadelesi’yle Yunanistan’a gitmelerinden önce Türkçe konuşan ve Rumcayı sadece dini ayinlerde kullanan Karamanlıların da, ortaçağda Hıristiyanlaşmış Türk topluluklarından birinin soyundan geldiğini düşünmektedirler.<sup><a class="hlink" href="#not4" id="ref4">4</a></sup> Ama Hıristiyan Türkler, göç edenler arasında yine de küçük bir azınlıktılar.</p>

  <p class="indent">Öte yandan Müslüman göçebelerin çoğu, öğrenim görmüş kendilerinki gibi din bilgisine dayanan sağlam bir inançtan henüz yoksundular. Göçebelerin İslami inançlarına yön verenler abdal denen dervişlerle baba adı verilen bazı tarikat şeyhleriydi. Bunlar doğa kültünün, bazen de bazı Şamanizm öğelerinin günlük ibadete girmesinde etkili oluyorlardı.<sup><a class="hlink" href="#not5" id="ref5">5</a></sup> Bu çerçevede kendi dinamiğine sahip yeni bir dini sentez yaratmışlardı. Sünni İslamın sapkınlık saydığı bu din anlayışı, daha sonraki yüzyıllar boyunca Osmanlı, özellikle de Anadolu kültür tarihinde önemli bir rol oynayacaktı. Babaların çoğunun yazılı kültürle ilişkisi çok az olduğu için, adları kaynaklarda geçmez. Ama bunun, 13. yüzyılın sonlarında Anadolu’da, Suriye’de, Batı İran’da etkili olmuş ve alışılmamış kılığı ve sapkın görüşleriyle ulemayı kızdırmış Barak Baba gibi istisnaları da vardır. Barak Baba sonunda 1307/08 yılında İran’da, Gilan kentinde öldürtülmüştür.<sup><a class="hlink" href="#not6" id="ref6">6</a></sup></p>

  <p class="indent">Barak Baba’dan yaklaşık bir kuşak önce, yani 13. yüzyılda, müritleri tarihe Babailer adıyla geçen isyancı bazı babalar ortaya çıkmıştı. 1240 öncesinde, Baba İlyas ve Baba İshak önderliğinde Selçuklu sultanlarına karşı büyük bir ayaklanma başladı.<sup><a class="hlink" href="#not7" id="ref7">7</a></sup> Selçukluların 1079 sonrasında Orta Anadolu’da kurduğu devletin büyük kentlerinde incelikli bir saray ve kent kültürü filizlenmişti. Kentlerden uzak bölgelerde ise göçebe konfederasyonlarının beyleri kısmen başlarına buyruk bir yaşam sürdürmekteydiler. Friedrich Barbarossa, Üçüncü Haçlı Seferi sırasında Kudüs’e giderken Selçuklu topraklarından geçmiş ve 1190’da Silifke yakınlarında Göksu’da boğularak ölmüştü.</p>

  <p class="indent">Babai Ayaklanması Güneydoğu Anadolu’da özellikle şiddetliydi, ama Amasya’da da şiddetli olmadığı söylenemezdi (daha sonra, Osmanlı döneminde de bu kentte sık sık ayaklanma çıkacaktı). Babailer 1240’ta Kırşehir yakınlarındaki Malya’da yapılan çarpışmada yenilip yok edildiler. Bu çarpışmada Selçukluların emrinde “Frenk”, yani Güney ya da Batı Avrupalı paralı askerler de savaşmışlardı. Bu olay, Anadolu Selçuklu Devleti’nin sonunun başlangıcı oldu; üç yıl sonra da Moğollara yenik düştüler. Aşağı yukarı aynı yıllarda Moğollar Orta Avrupa’da Silezya’ya kadar yayıldılar. Ayaklanmaların kanlı biçimde bastırıldığı bu dönemin karmaşası içinde canlarını kurtarabilen babalardan ikisi büyük olasılıkla Hacı Bektaş ve Şeyh Edebali idi. Böylelikle, başlattıkları ayaklanmalar ilk başta hiç de dini bir nitelik taşımayan babaların hiç olmazsa bazıları, gitgide daha fazla Müslümanlaşan Anadolu toplumu içinde kendilerine bir yer edinmişlerdi. Çünkü babaların kafa kazıtma, hayvan postlarından basit giysiler giyme ve gürültülü müzik yapma gibi âdetleri, tarikat benzeri ilişkilerle Tanrı’ya giden yolu arayan ve çoğunlukla resmi dinle pek fazla ilgilenmeyen dervişler arasında en çok kabul gören yaşam tarzlarındandı.</p>

  <p class="indent">Hacı Bektaş herhalde Malya Çarpışmasından sağ kurtulduktan sonra Sulucakarahöyük köyüne (bugünkü Hacıbektaş) çekildi ve orada, ilerde Osmanlı politikasında çok etkin bir yer alacak Bektaşi tarikatının merkezi haline gelen bir dergâh kurdu. Ama Bektaşi tarikatı örgütsel biçimine ancak 15. ve 16. yüzyıllarda kavuştu.<sup><a class="hlink" href="#not8" id="ref8">8</a></sup> Şeyh Edebali ise o zamanlar sadece İznik ve Bilecik çevresindeki küçük bir beyliğe hükmeden Osmanlılara bağlandı. Osman Bey’in (ö. 1326) din danışmanı oldu ve kızını da onunla evlendirdi. 15. yüzyıla ait bir vakayinamede Osman’ın bir gün rüyasında göbeğinden çıkıp büyüyen bir ağacın gölgesinin bütün dünyayı kapladığını gördüğü, Şeyh Edebali’nin de bu rüyayı, Osman’ın gelecekte dünyaya egemen olacağının işareti olarak yorumladığı anlatılmaktadır.<sup><a class="hlink" href="#not9" id="ref9">9</a></sup></p>

  <p class="indent">Göçebeler ve yarı göçebeler Malya’daki yenilgiye rağmen, sapkın sayılan İslami anlayışlarını bırakmadılar. Göründüğü kadarıyla Babai geleneğinden bir şeyh, 14. yüzyılda Orta Anadolu’da Selçukluların devamı olarak ortaya çıkan ve daha sonraları Macarlarla ittifak yapacak olan Karaman Beyliği’nin kuruluşunda anahtar rolünü oynadı.<sup><a class="hlink" href="#not10" id="ref10">10</a></sup> Ama Osmanlı Devleti’ne karşı daha büyük bir göçebe ayaklanması ancak 1500’lerde, Osmanlı egemenliğinin merkezlerinden uzaklardaki göçebelerle yarı göçebelerin siyasal memnuniyetsizliklerinin iyice yoğunlaştığı bir sırada ortaya çıktı. Buna, Safevi soyundan bir derviş olan Şeyh İsmail’in şah olarak İran tahtına çıkması (1501) ve sırtını kabilelerin gücüne dayaması yol açmıştı. Şah İsmail, Batı İran’daki Erdebil kentinde Safeviye tarikatını kuran Şeyh Safiyeddin İshak Erdebili’nin (1252-1334) soyunun devamı olan Safevilerden geliyordu. Şah İsmail’in dedesi Şeyh Cüneyd 15. yüzyılda Anadolu’ya yerleşmişti. Burada, sapkın gözüyle baktığı göçebeler çevresinde Şiiliğin aşırı bir varyantını yaymaya çalışmıştı.<sup><a class="hlink" href="#not11" id="ref11">11</a></sup> Şeyh Cüneyd ve daha sonraları da İsmail, vaazlarında Hz. Muhammed’in amcasının oğlu ve damadı Ali’ye, sahip olduğu tarihsel rolün çok ötesinde semavi bir işlev atfediyorlardı. Aşırı Şii inançtaki göçebeler, dini önderleri olarak gördükleri Safevilere önemli bir destek sağladılar ve Şeyh İsmail bu desteği daha sonra siyasal iktidarı ele geçirmek için kullandı.</p>

  <p class="indent">Osmanlı Devleti içinde marjinalleşen Anadolu göçebeleri, sık sık yeni kurulan Safevi Devleti’nin tarafını tutuyor, çeşitli ayaklanmalar siyasal gerilimi iyice artırıyordu. 1511/12’deki Şahkulu Ayaklanması, o sıralar Anadolu’nun denetimini henüz tümüyle eline geçirememiş olan Osmanlı Devleti için çok büyük bir tehlike yaratmıştı.<sup><a class="hlink" href="#not12" id="ref12">12</a></sup> Bu ortamda Osmanlı sultanlarının, göçebelerin sapkın saydıkları dini uygulamaları karşısındaki tutumları değişti. Devletin ilk yıllarında Osmanlı sultanları egemenliklerini daha çok Hıristiyan komşularının, yani Bizanslıların, Sırpların ve Arnavutların zararına yaygınlaştırmalardı. Bu dönemde göçebe ve yarı göçebe müritleriyle sınır boylarında savaşan derviş şeyhlerin sapkın düşüncelerini hoşgörüyle karşılıyorlardı. Durum Safevilerin devlet kurmalarıyla değişti; 16. yüzyılda Osmanlı sultanları ortodoks Sünniliğin militan savaşçıları haline geldiler.<sup><a class="hlink" href="#not13" id="ref13">13</a></sup></p>

  <p class="indent">Sultan II. Bayezid’in (hd. 1481-1512) bu bağlam içinde Bektaşi tarikatına, göçebeleri Sünniliğe yöneltsinler diye arka çıktığı anlaşılmaktadır. Bu amaç doğrultusunda, örneğin Kuzey Anadolu’daki Osmancık’ta ve Hacıbektaş’ta Bektaşi dergâhlarının kurulmasını desteklemiştir. Ama dervişler göçebelere hitap edebilmek için onların düşünce dünyalarına uyum sağlamak zorundaydılar. Buna eklenecek bir başka nokta da, Şii Safevilere sempati beslediğinden kuşkulanılan sapkın dervişlerin 16. yüzyılda Anadoluda uğradıkları kanlı takibat sırasında, artık kurumlaşmış ve bu yüzden de daha az tehdit altında olan Bektaşiliğin koruması altına yönelmiş olmalarıdır. Böylece 15. yüzyılın sonlarında az çok Sünni olan bir tarikat, yaklaşık yüzyıllık bir dönem içerisinde Şii düşüncelerin damgasını taşıyan bir cemaat haline geldi. Bu inanç topluluğunun düşünce dünyasına, örneğin Fazlullah Astarabadi’nin propagandasını yaptığı harf mistisizminin [hurufilik] önemli bir etkisi oldu. Bu yüzden Bektaşilerin ikonografisinde harflerden oluşan yüzler önemli bir rol oynamaktaydı.<sup><a class="hlink" href="#not14" id="ref14">14</a></sup></p>

  <h2 class="section sigil_not_in_toc">Yerleşik Yaşayanların Dini: Müslümanlaşma</h2>

  <p class="nonindent">Anadolu’da kalan Bizanslı köylülerin çoğu zamanla İslamiyeti benimsedi; ama bu sürecin nasıl gerçekleştiğine ilişkin ipucu veren çok az kaynağa sahibiz. Selçuklu, ardından da Osmanlı sultanları Hıristiyan ve Yahudi nüfusu Müslümanlaştırmak için planlı çabalara girişmemişlerdi. Yine de reaya açısından Müslüman olmanın çekici yanları çoktu. Müslümanlar, gayrimüslimlerin ödemek zorunda olduğu cizyeden muaftılar ve mahkemede tanıklıklarına gayrimüslim komşularınınkinden çok daha fazla değer veriliyordu. Siyasal alanda yer edinme isteğindeki erkekler için de Müslüman olmak özel avantajlar sağlıyordu. Gerçi 14. yüzyılda ve 15. yüzyılın başlarında, egemenlik altındaki Balkan devletlerinin küçük soyluları için bir tımar elde etmek ve bu sayede Osmanlı yönetici sınıfına yükselmek olanağı ara sıra çıkıyordu ve bunun için kendi inançlarından vazgeçmeleri de gerekmiyordu.<sup><a class="hlink" href="#not15" id="ref15">15</a></sup> Ama burada söz konusu olan taşra yöneticilikleriydi; merkezi yönetimde bir makam sahibi olmak isteyenler Müslümanlığı kabul etmek ve Osmanlı Türkçesini öğrenmek zorundaydılar. Buna eklenecek bir nokta da, Hıristiyan ve Yahudi cemaatlerine hoşgörüyle yaklaşılıyor olsa bile, bu cemaatlere mensup olanlara pek de fazla saygı duyulmamasıydı. Gayrimüslimlerin belirli kıyafetler giymek zorunda bulunmaları, binek hayvanı kullanmalarının kısıtlanması ya da camilerin yakınında oturmalarına izin verilmemesi gibi sorunlar da bazı kimselerin din değiştirmesine yol açmış olabilir.<sup><a class="hlink" href="#not16" id="ref16">16</a></sup></p>

  <p class="indent">Birçok yerde de Ortodoks kilise örgütü, 12. ve 13. yüzyıllarda Türklerin Anadolu’ya yayılmaları sırasında parçalanıp dağılmıştı. Konsillere katılan piskoposların listelerinden <i>(notitiae episcopatum)</i> bilgi elde etmek her zaman kolay değildir; çünkü bu listelerde adına rastladığımız bazı piskoposlar, atandıkları bölgelerde bir süredir bir kilise yaşamı bulunmadığı için görevlerini yapamamış olsalar gerektir. Buna karşılık görevlerini gerçekten yerine getirebilen, ama yolların güvenlikli olmaması ya da daha başka nedenlerden ötürü yola çıkıp konsilin toplandığı yere ulaşamamış piskoposların bulunduğunu da modern tarihçiler kolayca atlayabilmektedir. Kilise örgütlenmesinin dağılmasının, aynı zamanda cemaat arasında din değiştirmeye de yol açtığını ancak belirli koşullar için varsayabiliriz. Birçok örnekten bildiğimize göre, siyasal gücün çekilip gitmek zorunda kaldığı bölgelerde bazen bir din hiçbir kilise örgütlenmesi olmadan da kuşaklar boyu varlığını sürdürebilmektedir. Sapkın oldukları gerekçesiyle Bizans devlet kilisesinin ve Balkanlar’ın kuzeyindeki Katolik hiyerarşinin takibatına uğrayan cemaatler çoğu kez özellikle İslamiyete yönelmişlerdir. Örneğin ortaçağda Bosna’da, kötülük ilkesine de [şeytana] en az Tanrı’ya verdikleri kadar önem vererek dualist bir öğretiye yönelen Bogomiller sayısız baskıya uğradıklarında böyle olmuştur. Ama İslamiyeti seçen Boşnakların hepsinin Bogomil çevresinden olduğuna inanmak da tümüyle yanlış olur.<sup><a class="hlink" href="#not17" id="ref17">17</a></sup></p>

  <p class="indent">Anadolu’nun ve Balkanlar’ın belirli bölgelerinin Müslümanlaşmasında dervişler çok önemli rol oynamışlardır. Daha 15. yüzyılda çıkan bir rivayete göre Hacı Bektaş bir Ortodoks rahiple arkadaş olmuş ve bu kişi sonunda İslamiyeti benimsemişti.<sup><a class="hlink" href="#not18" id="ref18">18</a></sup> Benzer bir rivayet de Mevlânâ Celaleddin Rumi’nin ölümünden kısa bir süre sonra çıkmıştır. Eflakî’nin yazdığı, kısmen efsanevi öğeler içeren biyografisinde anlatıldığına göre, Mevlânâ Celaleddin sultana rica ederek, ölüme mahkûm edilmiş genç bir Hıristiyanın kurtulmasını sağlamış.<sup><a class="hlink" href="#not19" id="ref19">19</a></sup> Genç adam bunun üzerine Müslümanlığı kabul ederek Mevlânâ’nın sadık müritlerinden biri olmuş. Ama kişi olarak Mevlânâ’nın özelliklerinden biri de, inançlarını değiştirmeyen Hıristiyanlarla da ilişkisini sürdürmesidir. Örneğin, Mevleviliğin kurucusunun Konya dışındaki bir manastırın keşişlerini sık sık ziyaret ettiği anlatılır.<sup><a class="hlink" href="#not20" id="ref20">20</a></sup></p>

  <p class="indent">Dervişler İslam dininin yayılmasına sadece vaazları ve din konusunda örnek oluşturmalarıyla değil, sırf varlıklarıyla da hizmet ediyorlardı. Tanınmış bir velinin ölümünün ardından müritleri, çoğu kez, mezarı başında yapılacak duaların yerine geleceğine inanıyorlardı; sonunda bu tür yerler ziyaretgâh olup çıkıyordu. Bu yolla evliya mezarlarının çevresinde dergâhlar ve çoğu kez köyler oluşuyordu. Hatta bazen, daha önceden de çevresinde saygı gören bir kişinin Müslüman bir veliye dönüştüğüne de rastlanmaktadır;<sup><a class="hlink" href="#not21" id="ref21">21</a></sup> ama bu tür olayların sayısı çok kabarık değildir. Yine de, ister bir bölgeye Müslüman halkın önderi olarak yeni gelsinler, isterse de henüz Müslümanlaşmamış halk arasında misyoner gibi çalışsınlar, dervişler İslamiyetin yaygınlaştırılmasında, genellikle kentlerde etkinlik gösteren ulemadan çok daha başarılı olmuşlardır.</p>

  <h2 class="section sigil_not_in_toc">Dil</h2>

  <p class="nonindent">11. yüzyıldan itibaren Anadolu’nun Orta Asya’ya bağlantısı, bu dönemde Anadolu saray çevresinde ve ulema arasında kullanılan dilin niçin Farsça olduğunu gösterir: Buhara ve Semerkandlı bilgelerin çoğu, günlük yaşamlarında Türk dillerinden birini konuşsalar da, Farsçayı kullanmışlardır. Mevlânâ Celaleddin Rumi şiirlerini ve <i>Mesnevi</i>'sini Farsça yazmıştır. Üstadın yapıtlarının öğrenilmesi, onun kurduğu tarikattaki manevi yaşamın temelini oluşturduğundan, Mevlevi dervişleri, tarikatın ayinlerine katılabilmenin önkoşulu olarak 20. yüzyıla kadar bu dili öğrenmişlerdir.<sup><a class="hlink" href="#not22" id="ref22">22</a></sup> En başta İbn Bibi’ninki (ö. 1285’ten sonra) olmak üzere, 15. yüzyıla kadar vakayinameler de Farsça yazılmıştır.<sup><a class="hlink" href="#not23" id="ref23">23</a></sup></p>

  <p class="indent">Arapçaya ilahiyat ve İslam hukukunun dili olarak özen gösterilmiş ve medreselerde öğretilmiştir. Bir kurum olarak medrese o dönemde oldukça yeniydi; ilk medreseleri 11. yüzyılın sonlarında Büyük Selçuklu Sultanı Melikşah’ın veziri Nizamülmülk’ün kurduğu kabul edilmekledir. Bu yeni okullar Anadolu Selçuklularında saray tarafından özellikle desteklenmiştir.<sup><a class="hlink" href="#not24" id="ref24">24</a></sup> Anadolu Selçuklularının başkenti Konya’daki, yazın ve kışın kullanmak için ayrı ayrı mekânları bulunan, görkemli çinilerle bezeli medrese yapıları bugün hâlâ ayaktadır.<sup><a class="hlink" href="#not25" id="ref25">25</a></sup> Ayrıca, medreselerin kurulmasından önce yapılageldiği gibi, camilerde de hukuk ve din dersleri verilmekteydi. Bu dönemden bize ulaşan Arapça metinler arasında dini vakıfların kuruluşlarına ilişkin belgeler büyük bir yer tutuyor. Birçok cami ve medresede, vakfın kurucusunun ve o sırada tahtta bulunan sultanın adlarının, vakfın amacının ve kuruluş yılının belirtildiği kitabeler yer almaktadır.<sup><a class="hlink" href="#not26" id="ref26">26</a></sup> 13. yüzyılda kurulmuş bazı vakıfların Arapça yazılmış vakfiyeleri de mevcuttur. Ama bunların çoğu daha sonraki yıllara, Anadolu Selçuklularının güçlerini yitirdikleri döneme aittir.<sup><a class="hlink" href="#not27" id="ref27">27</a></sup> Arapça, Anadolu’da 14. yüzyılda da yeterince yaygındı, öyle ki Kuzey Afrikalı seyyah İbn Battuta Anadolu’daki gezileri boyunca sık sık konuşabileceği bir kimseyle karşılaşabiliyordu. Ama kendinden sonraki bazı seyyahlar gibi o da çevirmeninin dalaverelerinden şikâyet edecektir.<sup><a class="hlink" href="#not28" id="ref28">28</a></sup></p>

  <p class="indent">Dervişler arasında da inançlarını Arapça dile getirenler vardı. Varlıkların tümünün Tanrı’da birleştiği doğrultusundaki görüşleri tartışma konusu olan mutasavvıf İbn Arabi (1165 Murcia - 1240 Şam) Selçuklu başkentinde kendine bu yolla mürit toplamaya çalışıyordu. Damadı Sadreddin Konevi de Konya’da, günümüze kadar ayakta kalmış bir dergâh kurmuştu. Dergâhın bugün mevcut olmayan zengin kütüphanesi 15. yüzyılda yöreyi fetheden Osmanlı sultanlarının gözlerini o derece kamaştırmıştı ki, fetihlerden sonra kendilerine sunulan vakıf kayıtlarından kitapların bir listesini çıkarttırmışlar ve 16. yüzyıl boyunca bu kitapları tekrar tekrar istinsah ettirmişlerdi. Çoğu Arapça olan bu değerli kopyalardan pek azının başına daha sonraki dönemde ne geldiğini biliyoruz. Bazıları bugün Konya’daki Yusuf Ağa Kütüphanesi’nde bulunuyor.<sup><a class="hlink" href="#not29" id="ref29">29</a></sup></p>

  <p class="indent">Anadolu’nun kentlerinde de konuşulan dil kuşkusuz başlangıçtan beri Türkçeydi. Bu dilde yazılı ilk eserler arasında Mevlânâ Celaleddin’in oğlu Sultan Veled’in bazı şiirleri de vardır. Sultan Veled Rumca dizeler de yazmıştır.<sup><a class="hlink" href="#not30" id="ref30">30</a></sup> Şeyh Elvan Çelebi’nin, büyük büyükbabası Babai önderi Baba İlyas’ın onuruna yazdığı menakıbname 14. yüzyıl ürünlerindendir.<sup><a class="hlink" href="#not31" id="ref31">31</a></sup> 13. yüzyılın sonlarıyla 14. yüzyılın başlarında ortaçağ İran geleneği içersinde yer alan romantik destanları Anadolu Türkçesine aktarma denemeleri de vardır.<sup><a class="hlink" href="#not32" id="ref32">32</a></sup> 15. yüzyılda Osmanlı-Türk edebiyatı vakayiname gibi yeni türlere de kapılarını açmıştı; bu dönemden sonra vakayiname ile menkıbe arasındaki fark iyice belirginleşmeye başladı.<sup><a class="hlink" href="#not33" id="ref33">33</a></sup> Daha sonraki tarihlerde, o zamana kadar el atılmamış alanları da Türk diline açma çabaları oldu. Örneğin ilk kez 18. yüzyılda mezar ve vakıf kitabelerinin Türkçe yazılması yaygınlaştı; oysa daha önceleri bu tür yazıtlarda Arapça ve Farsçanın kullanılması âdetti. 19. yüzyılın sonlarında İslam hukuku Türkçe olarak yazıya geçirildi ve böylece Arapçanın İslam hukuku alanındaki tek dil olması son buldu.<sup><a class="hlink" href="#not34" id="ref34">34</a></sup> Bu çerçeveden bakıldığında, Cumhuriyet döneminde siyaset adamlarının ve edebiyatçıların, yaşamın akla gelebilen her alanında Türkçe kullanılması ve ayrıca, gerektikçe uygun uzmanlık dilleri oluşturulması girişimlerinin eski bir gelenek içinde yer aldığı görülür.</p>

  <h2 class="section sigil_not_in_toc">Kent Halkı ve Yapı Sanatı</h2>

  <p class="nonindent">Anadolu’daki Bizans kentleri daha ortaçağın başlarında ufalmıştı ve birkaç istisna dışında bunları gerçek anlamda kentten çok, iyi korunan küçük yerleşim birimleri diye adlandırmak gerekiyordu. Bu yüzden 13. yüzyılda Selçukluların koruması altında yeniden oluşan Anadolu kentlerinde Müslümanlar nüfusun çoğunluğunu ya da en azından önemli bir bölümünü oluşturuyordu.<sup><a class="hlink" href="#not35" id="ref35">35</a></sup> Saraya yakın duran ve bu yüzden de Konya, Kayseri ve Sivas gibi merkezi kentlere yerleşen göçebelerin yanı sıra, Anadolu’ya bugünkü Afganistan’dan ve Orta Asya’dan da kentliler gelmişti. Yeni fethedilen bölgelerde hızla gelişkin bir İslam kültürünün ortaya çıkmasının ve şiirle tarihsel edebiyat alanında 13. yüzyıl, mimarlıkta da 12. yüzyıldan itibaren önemli ürünlerin verilmiş olmasının nedeni budur.<sup><a class="hlink" href="#not36" id="ref36">36</a></sup></p>

  <p class="indent">Müslüman kentlilerin göç etmesi, en azından 13. yüzyılda, Cengiz Han’ın fetihlerini izleyen sarsıntılarla açıklanabilir. Moğolların akınlarından etkilenenler daha çok Yakındoğu’nun büyük kentleri olmuştur. Örneğin 1221’de Nişapur ve Merv, 1258’de de Bağdat, Moğollar tarafından fethedilmiş, yağmalanıp yıkılmıştır; Halep bile bu kaderden kurtulamamıştır.<sup><a class="hlink" href="#not37" id="ref37">37</a></sup> Ama Muhammed Celaleddin Harezmşah’ın paralı askerlerden bir ordu kurarak Moğolların zorunlu katılım dayatmasına karşı çıkmaya çalışmasından ötürü de Orta Asya kentleri büyük acılar çekmişlerdir. Afganistan’daki Belh kentinde doğan Celaleddin Rumi’nin (1207-1273) ünlü bir mutasavvıf ve hoca olan babası, büyük olasılıkla yöneticilerle arasının bozulması üzerine ülkesini terk ederek Konya’ya yerleşmiştir.<sup><a class="hlink" href="#not38" id="ref38">38</a></sup></p>

  <p class="indent">Bugün eski Selçuklu başkentlerinden birini ziyaret edenler için mimarlık ve yapı bezemesi örnekleri o dönemden kalan en dikkat çekici ipuçlarını oluşturur. Daha önce de sözü edilen medreselerin yanı sıra, bu kentlerde özellikle camiler göze çarpar. Bunların çoğu ortaçağda yaygın olan ulucami tipinde inşa edilmiştir. Ulucamiler, çatıyı çok sayıdaki ayak ya da sütunun taşıdığı dikdörtgen planlı büyük yapılardır. Mihrapları çoğunlukla dikdörtgenin uzun kenarı üzerinde yer alır. Kabartma ya da renkli çinilerle bezenerek daha belirgin hale getirilmiş de olsa, küçük boyutlu oluşundan ve mekândaki çok sayıda ayak ve sütundan ötürü namaz kılanların tümü mihrabı iyi göremezler.<sup><a class="hlink" href="#not39" id="ref39">39</a></sup> Anadolu’da inşa edilmiş ulucamilerin çoğunun üzeri kubbelerle örtülüdür. Daha küçük camiler bazen medrese, dergâh ve camiyi yaptıranın türbesinden oluşan bir külliyenin içinde yer alırlar. Bazılarında ibadet ve eğitim aynı mekânda yapılır. Bu tür küçük camiler çoğu zaman tek ya da çift kubbeli mekânlardır. 15. ve 16. yüzyıllarda ulucami şeması gitgide ortadan kaybolurken, bu tip iyice gelişmiştir.<sup><a class="hlink" href="#not40" id="ref40">40</a></sup></p>

  <p class="indent">Sivil mimarlık örneklerinden bugüne kalanların başında kervansaraylar ve köprüler gelir. Kervansaraylar, Anadolu Selçuklu Devleti’nin başkenti Konya’yı liman kenti Antalya’ya, Aksaray ve Kayseri gibi başka önemli kentlere bağlayan yollar üzerindeydi.<sup><a class="hlink" href="#not41" id="ref41">41</a></sup> Ama daha doğuda, örneğin Malatya çevresinde de böyle kervansaraylara rastlanıyordu. Bu durum, 13. yüzyılda Asya’nın geniş bölgelerinde yaygınlaşmış olan Moğol barışının <i>(Pax Mongolica)</i> etkisiyle Anadolu’dan geçen ticaret yollarının önemini gösteren bir kanıttır. Kervansarayların çeşitli mekânlarla çevrelenmiş dikdörtgen biçimli açık bir avlusu oluyordu. Bundan başka yolcular için konaklama mekânlarıyla, ahır olarak düşünüldüğü anlaşılan, çoğu zaman anıtsal büyüklükte, kapalı bir yapı da vardı. Avlunun ortasında, altında çeşme bulunan, ayaklar üstünde yükseltilmiş bir mescit yer alıyordu. Ama ahırın yanı sıra en anıtsal bölüm, yazı kuşakları ve daha başka oyma ve kabartmalarla bezeli taçkapıydı. Bu tür anıtsal taçkapılar bazen dini vakıflara ait külliyelerde de bulunmaktadır. Bu taçkapıların içinde muhafız odası da olurdu ve çoğu kervansarayın tek giriş yeriydi; bu da kervansarayın bir kale ve askeri garnizon olarak kullanılmasına olanak veriyordu. 1272 yılında Moğol valisi Nureddin bin Caca Kırşehir’de bir medrese vakfını hem kent halkına, hem de Moğol askerlerine tescil ettirmek istediğinde, her iki tarafı Kırşehir yakınlarındaki bir kervansarayda bir araya getirmişti.<sup><a class="hlink" href="#not42" id="ref42">42</a></sup></p>

  <p class="indent">Osmanlı öncesi dönemden kalan köprüler tarihçiler için özel bir önem taşırlar; çünkü bunlar, kimisi epey zamandır değişmiş olan yollar hakkında ipucu sağlarlar.<sup><a class="hlink" href="#not43" id="ref43">43</a></sup> Bu döneme ait hemen hiçbir konut günümüze ulaşmamıştır; sadece yürütülen kazılardan Beyşehir Gölü yakınlarındaki Kubadâbad Sarayı’na dair bir fikir sahibi olabiliyoruz. Bu sarayın temellerinden başka, çini bezemelerinin de bazı kalıntıları bugüne ulaşmıştır. Konya’da da Selçuklu sultanlarının sarayının bir bölümü bugün ayaktadır.<sup><a class="hlink" href="#not44" id="ref44">44</a></sup> Bütünüyle Selçuklu döneminde yapılmış kent surları da yine çok enderdir. Örneğin Konya surları bu yüzyılın başında yıkılmıştır; Ankara Kalesi’ndeki Selçuklu yapıları da daha eski tarihli Bizans kalesine sonradan yapılmış eklentilerdir.<sup><a class="hlink" href="#not45" id="ref45">45</a></sup> Ortaçağda ve yeniçağ başlarındaki Malatya kentinin yakınında kurulan Eski Malatya’nın kalesi gerçi büyük ölçüde Selçuklu döneminde yapılmıştır, ama bugün çok kötü bir durumdadır ve yöredeki camilerden çok daha az korunmuştur. Bu nedenle Selçuklu dönemindeki büyük kentin görünümünü ancak kaba çizgilerle gözümüzde canlandırabilmekteyiz.</p>

  <p class="indent">Daha sonraki dönemde, yani Anadolu Selçuklu Devleti’nin yıkılmasını izleyen, Osmanlıların henüz tümüyle oturmuş bir devlet haline gelmediği yıllarda durum biraz daha iyidir; Güneybatı Anadolu’da bu dönem 1430’larda sona ermektedir. Bu yörede iktidar boşluğunun ne zaman başladığı belirsizdir, çünkü Güneybatı Anadolu’da Selçuklu denetimi baştan beri gevşektir. Burada kurulan Menteşe Beyliği’ndeki Peçin bir süre en önemli kentlerden biri olmuştur. Osmanlı döneminde ise, sadece beş kilometre ötedeki Milas’ın rekabetine dayanamayıp körelmiş, ama hiçbir zaman yok olmamıştır. En önemli anıtlar, özellikle de Ahmed Gazi Medresesi ayakta kalmıştır, ayrıca yörede son yıllarda kazılar yapılmıştır.<sup><a class="hlink" href="#not46" id="ref46">46</a></sup> Kale de iyi korunmuş durumdadır; daha sonraki dönemde pek çok Osmanlı kentinde olduğu gibi, burada da yerleşimin tamamı değil de, daha küçük ve daha iyi savunulabilecek bir bölümü surlarla çevrilmiştir. Ahmed Gazi Medresesi’nden başka birçok kervansaray da kentin surlarla çevrili kısmının dışında yer almaktaydı.</p>

  <p class="indent">Kazılar sonucunda tanıdığımız bir başka yer de ortaçağda Efes’in yanına kurulan, İtalyanların Altiluogo, Osmanlıların Ayasoluğ adını verdikleri kenttir. Burası bugünkü yerleşim bölgesinden ayrı bir yerdedir ve büyük ölçüde Bizans dönemiyle Osmanlı öncesi geç ortaçağda ortaya çıkmıştır.<sup><a class="hlink" href="#not47" id="ref47">47</a></sup> Daha sonraki yıllarda Küçükmenderes’in taşıdığı alüvyonlar limanı doldurarak kullanılmaz hale getirmiş, bu da, 16. yüzyılın başlarında hâlâ çok canlı olan kentin çökmesine yol açmıştır. Orta Anadolu’ya gelince, Kırşehir bu bölge için iyi belgelenmiş bir örnektir; Peçin ve Ayasoluğ gibi terk edilmemişse de, 1450 öncesinde sahip oldu önemi Osmanlı döneminde kaybetmiştir.<sup><a class="hlink" href="#not48" id="ref48">48</a></sup> Öte yandan kentte ortaçağ sonlarında yapılmış birçok yapı, belki de bu önem kaybı nedeniyle, günümüze kadar ayakta kalmıştır. Yok olan yapılar konusunda da Osmanlı vakfiyelerinde değerli bilgiler bulunmaktadır.<sup><a class="hlink" href="#not49" id="ref49">49</a></sup> Yani geç ortaçağ kentinin, en azından Anadolu kentlerinin tarihi, kısa bir süre sonra ortaya konabilecektir.</p>

  <h2 class="section sigil_not_in_toc">1453 Sonrasında Siyasal Değişim</h2>

  <p class="nonindent">Sultan II. Mehmed’in 1444-46 ve 1451-81 arasındaki saltanat dönemi Osmanlı tarihinde siyasal bir değişime yol açmıştır; bu değişim İstanbul’un fethinden çok daha önemlidir. Bu dönemden başlayarak hükümdar, gayrimüslim gençler arasından devşirilerek saraya getirildikten sonra burada İslami ilkeler ve hükümdara mutlak sadakat doğrultusunda eğitilen siyasal bir seçkinler grubuna dayanmıştır. Sadrazamlar bile çoğu zaman bu grup içinden çıkmıştır.<sup><a class="hlink" href="#not50" id="ref50">50</a></sup> Bu kapıkullarının statüsü kölelerinkine eşit değilse bile yakın bir konumda olduğu için hükümdar onları keyfi bir biçimde azletme, hatta yargılanmadan öldürtme hakkına sahip olmuştur.<sup><a class="hlink" href="#not51" id="ref51">51</a></sup> Buna karşılık kapıkulları arasında, mensupları birbirlerine sadakat bağlarıyla bağlı ve çoğu kez hemşerilik temeline dayanan gruplaşmalar oluşmuştur.<sup><a class="hlink" href="#not52" id="ref52">52</a></sup></p>

  <p class="indent">Fatih saray protokolünde, saray mimarlığında ve resmi şenliklerin düzenlenmesinde bazı kesin değişiklikler yapmıştı. Padişahlığının daha ilk yıllarında çevresindekilerle ilişkileri hâlâ görece gayri resmiydi. Bazı ünlü ulemanın aktardığına göre, o sıralarda sultanın huzurundakiler eğer varsa kızgınlıklarını ya da hayal kırıklıklarını gizlemiyorlardı; bu da belirli bir insani yakınlığın varlığını ortaya koyuyordu.<sup><a class="hlink" href="#not53" id="ref53">53</a></sup> Buna karşılık Fatih’in daha sonraki yıllarda oluşturduğu saray protokolü padişahla sıradan faniler arasındaki büyük mesafenin altını çiziyordu. Devlet ricali arasında Fatih’in başlattığı hiyerarşik ilişki, özellikle Kanuni Sultan Süleyman’ın saltanat döneminde (1520-1566) bazı değişikliklere uğradıysa da, temelde 19. yüzyıla kadar korunageldi.<sup><a class="hlink" href="#not54" id="ref54">54</a></sup></p>

  <h2 class="section sigil_not_in_toc">Sanat Eserlerini Yaptıranlar ve Üslup</h2>

  <p class="nonindent">Bunların da ötesinde Fatih eski Anadolu yerel hanedanlarının siyasal nüfuzunu da önemli ölçüde azalttı, temsilcilerinin çoğunu Balkanlar’a göç etmeye zorladı; bu aileler oralarda önemli bir destekçi kitlesi bulamadılar ve birkaç kuşak sonra siyasal nüfuzlarını yitirdiler.<sup><a class="hlink" href="#not55" id="ref55">55</a></sup> Fatih, saltanatının son yıllarında, çoğunu köklü Anadolu ailelerinin yönettiği birçok dini vakfa el koydu. Ama kendisinden sonra tahta çıkan II. Bayezid bu konuda geri adım attı.<sup><a class="hlink" href="#not56" id="ref56">56</a></sup> Osmanlı İmparatorluğu’nun politik yapısındaki köklü değişiklikler kültürel alanda da etkisini gösterdi. Anadolu’nun köklü ailelerinin mimarlık ve edebiyat alanlarında herhangi bir eser sipariş vermelerine artık pek ender rastlanıyordu. Yüksek kültüre ilişkin alanlarda sadece padişah ve birkaç şehzadeyle yüksek devlet görevlisi sanatkârlara bir eser ısmarlayabiliyordu. 1500’den sonra, örneğin mimarlıkta Saraybosna’dan Şam’a kadar her yerde hemen aynı özellikleri gösteren bir Osmanlı “imparatorluk üslubu”nun yaygınlaşması ancak böyle açıklanabilir.<sup><a class="hlink" href="#not57" id="ref57">57</a></sup></p>

  <p class="indent">Gerçi Fatih döneminde bu bütüncül üslup henüz oluşmamıştı. Padişah, yaptığı fetihlerin büyüklüğünü herkese göstermekten hoşlanıyordu. Bu amaçla İstanbul’da inşa ettirdiği sarayda “eski Osmanlı” karakterini taşıyan yapıların yanında İran ve İtalyan üsluplarında yapılara da yer vermişti. Eski Osmanlı karakterindeki yapılar, İstanbul’dan önceki başkentlerin, Edirne ve Bursa’nın biçim dünyasını devam ettiriyorlardı. İran üslubundaki Çinili Köşk’le, Uzun Hasan’a karşı kazanılan zaferin anımsanması istenmişti. Uzun Hasan Güneydoğu Anadolu’da Diyarbakır’ın yanı sıra İran’ın büyük bir bölümünü de elinde tutmuş bir hükümdardı.<sup><a class="hlink" href="#not58" id="ref58">58</a></sup> İtalyan üslubundaki bezemelere gelince, bunlardan günümüze kalanlar çok azdır. Ama padişahın Gentile Bellini tarafından yapılan ünlü portresi bize ulaştığı gibi, bazı İtalyan Rönesans sanatçılarının gerçekleştirdikleri fresklere ilişkin yazılı bilgiler de vardır. Orta Kapı adı da verilen Babüsselam’ın Avrupa ortaçağına özgü görünümü de, Bizans ve Batı Avrupa örneklerinin bilinçli bir uyarlamasına dayanmaktadır.<sup><a class="hlink" href="#not59" id="ref59">59</a></sup> Fatih’in saltanatının son yıllarında İtalya’nın güneyindeki Otranto Kalesi’nin Osmanlıların eline geçmesi, İtalya’nın yakında fethedileceği konusunda o yıllardaki beklentinin tümüyle gerçekçi olduğunu göstermektedir. İtalyan motiflerinin saray bezemeleri arasına katılmasıyla da besbelli bu fetih daha önceden gerçekleştirilmiş olmaktadır. Sarayın tam karşısındaki Ayasofya’nın camiye çevrilmesi, geç antik ve Bizans dönemlerinin akropolisinin yeni sarayın inşa edileceği yer olarak seçilmesi ise, bu arada Bizans öğelerinin göz ardı edilmediğinin kanıtlarıdır.<sup><a class="hlink" href="#not60" id="ref60">60</a></sup></p>

  <p class="indent">Fatih’in yaşamı boyunca desteklediği bu seçmeci (eklektisist) sanat üslubu, o dönemde yaşayanların eleştirisinden uzak kalmamış olmalıdır. Bu üslubu seçmesi, Osmanlı sultanının kendisini gelmiş geçmiş bir dizi dünya hükümdarı arasına yerleştirdiğini de ortaya koymaktadır. İslam düşüncesine göre bu hükümdarlar dizisi Eski Ahit’teki Süleyman ile başlar. Büyük İskender de bunlar arasındadır; Fatih saray kütüphanesine onun yaşamöyküsünü getirtmiş, zaman zaman da okutup dinlemiştir. Ama bu Müslümanlık dışı geleneğe dayandırılan hükümdarlık ideali dönemin bazı yazarlarınca büyük kuşkuyla karşılanmıştır. Örneğin Orta Anadolu’nun köklü bir ailesinden gelen ve Babai şeyhi Baba İlyas’ın torununun torunu olan tarihçi Aşıkpaşazade, sultanın nevzuhur saray protokolünün karşısına daha önceki Osmanlı hükümdarlarının sade yaşamını koyuyordu. Ona göre bu hükümdarlar, çoğu Aşıkpaşazade gibi insanların çevresinden gelen birkaç danışmanla yetinmişler, halktan da çok fazla vergi almaya yönelmemişlerdi.<sup><a class="hlink" href="#not61" id="ref61">61</a></sup> Fatih’in ve özellikle de ondan sonra tahta çıkan II. Bayezid’in dönemlerinde, Ayasofya’nın yapılışı ve daha sonraki yazgısı üzerine kısmen Arap-Bizans geleneğinden alınmış, kısmen de yeni yaratılmış hikâyeler kaleme alan çoğu anonim anlatıcılar çok daha sert ifadeler kullanmışlardır. Bu hikâyelerde Konstantinopolis-İstanbul kenti (İslam dininde peygamber kabul edilen) Süleyman’ın, kâfirliğini gizli tutan eşinin fettanlıklarına yenik düştüğü lanetli bir yer olarak görünmektedir. Bu yüzden imparatorlar kentinin tarihi, bir dizi yangın, salgın ve başka felaketlerden oluşmaktadır ve görkemli kilisenin Tanrı aşkına inşa edilmiş olması da durumu değiştirmemektedir.<sup><a class="hlink" href="#not62" id="ref62">62</a></sup> Açıktır ki, bu metinlerin yazarları bir uyarıyı dile getirmeyi amaçlamışlardı: Osmanlı sultanı dünya hükümdarları arasına girip Bizans imparatorlarının mirasçısı olmamalıydı. Çoğunlukla bir başka seçenek önerilmemişti. Ama anlaşıldığı kadarıyla sultan ya kâfirlerle sınırdaş savaşçı bir devletin hükümdarı olarak, Osmanlı’nın ilk dönemlerindeki gibi en aza indirgenmiş bir devlet aygıtıyla hareket etmeli, ya da bir İslam hükümdarı olarak eski halifeleri örnek almalıydı. Bu iki model arasında ortak noktaların bulunduğu kesindir.<sup><a class="hlink" href="#not63" id="ref63">63</a></sup> Osmanlı hükümranlığına böyle bir bakış açısıyla yaklaşıldığında, eski Bizans başkentini yeni baştan inşa etmek yerine, zaten büyük ölçüde yıkılmış olan kenti kaderine terk etmek daha doğru olacaktı. Fatih’in desteklediği seçmeci üslubun yaşam bulduğu temel de böylelikle ortadan kalkmış olacaktı.</p>

  <h2 class="section sigil_not_in_toc">Osmanlı Kenti İstanbul</h2>

  <p class="nonindent">Bu eleştiri bizim için önemli. En güçlü ve günümüz gözlemcilerinin bakış açısına göre, Osmanlı döneminin güç simgesi olarak özel bir yeri bulunan sultanların güttüğü politikaların, kendi dönemlerinde, sınırlı bir okuryazar çevre içinde bile eleştiriden uzak tutulmadığını gösteriyor. Aslına bakılırsa, tam da sultanı eleştirenlerin uyardıkları şey oldu ve İstanbul, önce Fatih’in zorunlu önlemleriyle, ardından da gönüllü göçlerle hızla yeniden iskân edildi.<sup><a class="hlink" href="#not64" id="ref64">64</a></sup> 16. yüzyılda da Osmanlı İmparatorluğu’nun payitahtı, Avrupa’nın ve Akdeniz yöresinin en büyük kenti haline geldi.</p>

  <p class="indent">Fethin ve muzaffer Osmanlı ordusunun üç gün süren yağmasının hemen ardından sultan kentin yeniden iskânı için önlemler almaya girişti. Kentin daha önceki sakinlerine geri dönmeleri ve evlerini yeniden elde edebilmeleri için süre tanındı. Bundan başka Anadolu’nun birçok kentinden belirli sayıda insanın İstanbul’a gelip yerleşmesi istendi. Hali vakti daha iyi olanlardan bazıları kendilerine kısa vadede ekonomik bakımdan zarar getirecek önlemlere zaman zaman karşı durdular. Kentteki terk edilmiş evlerin ne olacağı da anlaşmazlıklara yol açtı. Bunlar ilkin yeni gelenlere devredilmiş, ama daha sonra kendilerinden Ayasofya Camisi vakfına kira ödemeleri istenmişti.</p>

  <p class="indent">Yeni kurulan mahallelerin çekirdeğini, çoğunlukla sarayda nüfuz sahibi kişiler tarafından yaptırılan camilerin oluşturması öngörülmüştü. Maddi olanakların elverdiği ölçüde mahalleye okul, kütüphane, imaret ya da çeşme gibi yapılar da yaptırılacaktı.<sup><a class="hlink" href="#not65" id="ref65">65</a></sup> İstanbulluların gündelik yaşamını belirleyen bu çerçeve, bazı değişikliklere uğrasa da, bütün Osmanlı dönemi boyunca varlığını sürdürdü. Kentin tarihsel semtlerinde yeni bir düzenin ortaya çıkması ancak Cumhuriyet döneminde gerçekleşti.</p>

  <p class="indent">İlk Osmanlı vakıflarının en önemlisini Fatih kendisi kurmuştu. Bu vakfın bünyesinde camiden başka, en üst düzeyde ulema ve kadı yetiştirecek sekiz medrese, ayrıca bir darüşşifa, bir tabhane, bir imaret ve bir de kervansaray bulunuyordu. Vakfın gelirini, sahip olduğu arazi ve yapıların yanı sıra, başkentteki gayrimüslimlerden alınan cizye oluşturuyordu; bu nedenle vakıf defterleri İstanbul’un nüfus tarihi açısından önemli bir kaynaktır.<sup><a class="hlink" href="#not66" id="ref66">66</a></sup> Hükümdarların büyük vakıflar kurması ortaçağ sonlarında Anadolu’daki pek çok beylikte egemenliğin meşrulaştırılmasının gereklerinden biri kabul edilmiş, bu gelenek 15. ve 16. yüzyıllarda Osmanlı hükümdarları tarafından da gittikçe daha büyük ölçeklerde sürdürülmüştür.<sup><a class="hlink" href="#not67" id="ref67">67</a></sup></p>

  <h2 class="section sigil_not_in_toc">Balkanlar’ın Osmanlı Egemenlik Alanına Katılması</h2>

  <p class="nonindent">11. yüzyılın sonuyla 15. yüzyıl arasında Anadolu’da ortaya çıkan ve çoğu ancak birkaç kuşak boyunca devam ettikten sonra yeniden yok olan Türk beylikleri içinde Osmanlı Beyliği, tarihinin daha ilk aşamasında Balkanlar’a el atmasıyla ayırt edilir. Gelibolu yakınlarındaki Çimpe Kalesi daha 1352’de Bizanslılardan alınmıştı. Orhan Bey’in (hd 1326-62) oğullarından Süleyman Paşa’nın (ö 1357) anısını yaşatmak üzere yine Gelibolu yakınlarındaki Bolayır’da bir vakıf kurulmuştu.<sup><a class="hlink" href="#not68" id="ref68">68</a></sup> Timur, Yıldırım Bayezid’i (hd 1389/1402) 1402’de Ankara Savaşı’nda bozguna uğratıp devletini parçaladığında, Balkan eyaletlerini yenik hükümdarın oğullarının elinde bıraktı. Böylelikle Timur Osmanlı Devleti’ni, var oluş hakkı kâfirlere karşı mücadelede yatan politik bir kuruluş olarak tanımlamış oluyordu.<sup><a class="hlink" href="#not69" id="ref69">69</a></sup> Bu bağlam içinde, Edirne’nin 1361 ya da 1362’de imparatorluğun resmi payitahtı olması ve bu konumunu İstanbul’un fethine kadar koruması önem taşımaktadır.</p>

  <p class="indent">Ortaçağın sonlarında Macaristan Balkanlar’daki en güçlü devletti ve Osmanlılarla Macarlar arasındaki savaşlar 15. ve 16. yüzyıllar boyunca sürüp gitti. Fatih’in başarısızlıkla sonuçlanan bir-iki seferinden biri de, o zamanlar Macaristan’ın sınır kalelerinden olan Belgrad’a yapılmıştı; kenti ancak 1524’te Kanuni ele geçirdi. Macaristan’ın büyük bölümü 1526 ile 1541 arasında fethedildi.<sup><a class="hlink" href="#not70" id="ref70">70</a></sup> Diğer Balkan devletleri daha az direniş gösterdiler ve çoğunun Osmanlı İmparatorluğu’yla kaynaşması bir kuşak süresinde tamamlandı. Böylece Arnavutluk’un bazı yerleri daha 1431/32’de Osmanlıların eline geçti; Fatih’in, İskender Bey’in (asıl adı Gjergj Kastrioti) direnişini kırmasının ardından da ülkenin tümü Osmanlı denetimi altına girdi.<sup><a class="hlink" href="#not71" id="ref71">71</a></sup></p>

  <p class="indent">Osmanlı Devleti’nin birliğinin, özellikle 1402’yi izleyen ağır bunalım döneminde nasıl sağlanabildiği uzmanlar arasında hâlâ tartışma konusudur. Anadolu hinterlandından Osmanlı topraklarına, ganimet peşinde koşan bir gazi akını yaşanıyordu ve bunların var oluş nedeni bu devletin sürekli yayılmasıydı.<sup><a class="hlink" href="#not72" id="ref72">72</a></sup> 15. ya da 16. yüzyılın aydınları arasında sık sık cihattan söz edilmekteydi. Rumelili bir savaşçı veli olan Kızıl Deli’nin (Seyyid Ali Sultan diye de bilinir), 15. yüzyılın başlarında ortaya çıkan efsanesinde savaş hileleri ve zulüm gayet geniş tasvir edilmişti. Hile ve zulüm İslamiyete toprak ve reaya kazandırdığı için haklı görülüyordu. Seyyid Ali Sultan yaşlılık günlerinde Dimetoka yakınlarında bir zaviye kurarak burada bir derviş yaşamı sürdürdü. Ama sıradan gaziler açısından dini söylemin önemini çok fazla abartmamak gerekir. Balkanlar’a göç edenlerin arasında birçok da göçebe ve yarı göçebe vardı ve onlar için tek belirleyici öğenin din olmadığı da kesindir.<sup><a class="hlink" href="#not73" id="ref73">73</a></sup></p>

  <p class="indent">Bu durum, kâfirlere ve İran şahının Şii olan ve bu yüzden de sapkın diye bakılan tebaasına karşı yürütülen başarılı seferlerin, Osmanlı egemenliğini meşrulaştıran en önemli araç haline gelebilmesini açıklıyor. Örneğin bir vakanüvis III. Murad’ı (hd 1574-95), hükümdarlığı sırasında birçok savaş yapılmasına karşın, kalıcı fetihler gerçekleştirilememiş olmasından ötürü sert bir dille eleştirmiştir. 17. yüzyılın sonlarına gelindiğinde bile iyi gitmeyen bir savaş, hatta kâfirlerle yapılan ama avantaj sağlamayan bir barış anlaşması bile, hükümdarın tahttan indirilmesine sebep olabiliyordu.<sup><a class="hlink" href="#not74" id="ref74">74</a></sup> Ayrıca gaza ideolojisi, sadece başkentteki devlet görevlileri açısından önem taşımıyordu; sınır boylarındaki sancak beyleri ve askerler için çok daha önemliydi. Osmanlı-Habsburg sınırında süregelen çete savaşını belirleyen şey, kuşkusuz ganimet ve terfi etme umudu taşıyan iki tarafın askerlerinin maddi çıkarıydı. Ama bu çıkar çoğu kez doğrudan dile getirilmiyordu; Osmanlıların düşüncesinde sürekli bir cihat ideolojisi vardı.<sup><a class="hlink" href="#not75" id="ref75">75</a></sup> Sınırdaki askerlerin sultan ve vezirlerin kabul ettiği bir ateşkese uymamaları da çıkarlarının nerede olduğunu açıklıyor.</p>

  <h2 class="section sigil_not_in_toc">Balkan Devleti’nden Dünya İmparatorluğuna</h2>

  <p class="nonindent">Fatih’in torunu I. Selim’in tahta çıktığı 1512’ye gelindiğinde, Osmanlı İmparatorluğu Balkanlar’ın en güçlü devleti olmuştu. Bu bölgedeki küçük devletlerin hemen hepsi fethedilmişti ve 1529’da da Kanuni’nin ordusu Viyana’yı kuşatmıştı. Osmanlı akıncılarının Avusturya’nın Steiermark ve Karintiya bölgelerine yaptıkları akınlar daha sonraki yıllarda sık sık anlatılıp duracaktı. 1541’de Macaristan’ın büyük bir bölümü Osmanlıların Buda eyaleti olmuştu; Erdel Beyliği ise sultanın vasalı olarak varlığını sürdürüyordu. Macaristan’ın küçük bir bölümü de Habsburglar’ın eline geçti. Böylece 1683’teki I. Viyana Seferi’ne kadar ufak tefek değişiklikler dışında aynı kalacak olan sınır ortaya çıkmış oluyordu.<sup><a class="hlink" href="#not76" id="ref76">76</a></sup> Ama Anadolu’da 16. yüzyılın başlarında Osmanlı egemenliği batı bölgeleri ve Orta Anadolu’nun bazı bölümleriyle sınırlıydı. Ülkenin doğu bölümünde birçok küçük beylik vardı, bunların en önemlisi bir Türkmen boyu olan Dulkadiroğulları tarafından kurulmuştu. Dulkadiroğulları çeşidi kentlerde oluşturdukları önemli vakıflarla adlarını kalıcı kılmışlardı. Dulkadiroğlu beyi Alaüddevle, eşi Güneş Hatun ve hanedandan daha başkalarının Kahramanmaraş, Elbistan ve Hacıbektaş’ta yaptırdıkları camiler bugün de ayaktadır.<sup><a class="hlink" href="#not77" id="ref77">77</a></sup> Ama güçlü komşusu Osmanlılara olan yakınlığına karşılık bu devlet, politik açıdan yüzünü, Suriye’yi de egemenliği altında tutan Mısır’daki Memlûk sultanına çevirmişti. Dulkadiroğulları ve öbür bağımsız Anadolu beylikleri herhalde bu politikanın kendilerini hiç olmazsa bir süre Osmanlı Devleti’ne bağlanmaktan koruyacağını düşünmüşlerdi.</p>

  <p class="indent">Ama 16. yüzyılın başlarında Memlûk Devleti de büyük bir bunalım yaşamaktaydı. Ortaçağın sonlarındaki veba salgınlarından Mısır ve Suriye de dönemin Avrupa devletleri gibi büyük zarar görmüştü. Memlûk sultanları, tarımsal üretimdeki düşüşün sonucu ortaya çıkan gelir kaybını ticaret tekelleriyle dengelemeye çalışmış, ama uzak ülkelerle ticaret yapan tüccarların çöküşüne yol açmışlardı.<sup><a class="hlink" href="#not78" id="ref78">78</a></sup> Portekizlilerin Umut Burnu’nu keşfi, dolayısıyla Hint Okyanusu’na ulaşılması, kısa vadeli de olsa, Kızıl Deniz üzerinden yapılan ticarete zarar verdi ve Memlûk sultanlarının gelirlerinin önemli ölçüde azalmasına yol açtı. Ayrıca Portekizliler, Mekke’yi besleyen liman kenti Cidde başta olmak üzere, Kızıl Deniz’deki limanlara saldırmaya başladılar. Memlûk sultanlarının bu saldırılara karşı koyabilecek güçte filoları yoktu. Bu yüzden, 15. yüzyılın ikinci yarısında sık sık savaştıkları Osmanlı sultanlarına başvurarak destek istemek zorunda kaldılar. Ticaretlerini güvence altına alabilmek için Akdeniz’in doğusundaki bir devletin korumasına gereksinme duyan Venedikliler ise dönemin değiştiğini çok çabuk kavramışlar ve 16. yüzyılın başlarında Memlûklerden uzaklaşıp Osmanlılara yaklaşmışlardı.<sup><a class="hlink" href="#not79" id="ref79">79</a></sup></p>

  <p class="indent">Görünüşe bakılırsa, bazı ileri gelen Memlûkler de Osmanlı sultanlarını, Doğu Akdeniz’in yükselen ve en kısa zamanda uzlaşılması gereken gücü olarak kabul etmişlerdi. Yavuz Sultan Selim’in 1516/17’de düzenlediği tek bir seferle önce Suriye’yi, ardından da Mısır’ı fethedebilmesi böyle açıklanabilir. Varlığını daha çok Mısır’dan gönderilen yardımla sürdürebilen Mekke şerifi de kendiliğinden Osmanlılara bağlanmıştı. Böylece Osmanlı sultanları o dönemin en güçlü hükümdarları haline geldiler. İslam dünyasında onların gücüyle sadece İran’a hükmeden Safeviler ve Moğol soyundan gelen Babür’ün 1526’da Hindistan’da kurduğu Babürlü (Hint-Türk) İmparatorluğu boy ölçüşebiliyordu. Osmanlı sultanları Memlûkleri Suriye’de değil ama Mısır’da yerel yöneticiler olarak bıraktılar. Daha önce de yapıldığı gibi, Kuzey Karadeniz bölgesinden devşirilen gençler ülkeye getirilip askeri eğitimle yetiştiriliyor, sonra da azat ediliyorlardı. Bu genç insanlar büyük iklim değişikliğine dayanıp hayatta kalabilirlerse, Mısır’ın yerel yönetiminde politik güce sahip olma ve çoğunlukla büyük bir servet yapma olanağına kavuşuyorlardı.<sup><a class="hlink" href="#not80" id="ref80">80</a></sup> Ama elde ettikleri mevkiler miras yoluyla çocuklarına geçmiyordu; Mısırlı kadınlarla yaptıkları evliliklerden doğan çocukları da sultanın “sıradan” tebaası sayılıyordu.</p>

  <p class="indent">Geçmişte, Osmanlıların Suriye’deki dört yüz yıllık (1516-1918) ve Mısır’daki yaklaşık üç yüz yıllık (1517-1840) egemenlikleri sadece bir çöküş dönemi olarak görülegelmiştir. Bu dönem araştırmacılar arasında da üvey evlat muamelesi görmüştür. 19. yüzyılın sorunlarının daha önceki dönemler için de geçerli varsayıldığı ancak son yirmi yılda fark edilmiştir. Bu önemsemeyişin bir nedeni de Yakındoğu’nun ulusal devletlerinin, kişiliklerini sadece Avrupalı sömürgeci güçlerden kurtulmakla değil, Osmanlı Devleti’nden uzaklaşmakla da tanımlamış olmalarıdır.<sup><a class="hlink" href="#not81" id="ref81">81</a></sup> Ama Suriye’nin Fransız mandası altında olduğu yıllarda yazan Fransız araştırmacıların da Fransa’yı “yeni Roma” olarak görmekten ve Osmanlıları, kendi egemenliklerinin daha önceki modeli olarak töhmet altında tutmaktan pek hoşlandıkları açıktır.</p>

  <p class="indent">Osmanlılarda merkezle Arap vilayetleri arasındaki ilişkiler hem ekonomik, hem de kültürel bakımdan, önceleri düşünüldüğünden çok daha yoğundu. Suriye’de, erkekleri hem Osmanlıca hem de Arapça bilen zengin ailelerinden oluşan bir sınıf ortaya çıkmıştı. Osmanlı yöneticilerin ve özellikle askerlerin Arap vilayetlerinde çok uzun süre kalıp hayatlarını giderek bölgeye uydurdukları sık sık görülürdü.<sup><a class="hlink" href="#not82" id="ref82">82</a></sup> Bu tür iki dilliliğe özellikle Halep’te rastlanıyordu. Yönetim dilindeki Osmanlıca terimler Arapçaya girmişti; çeşitli etnik gruplardan gelen Memlûkler daha Osmanlı döneminden önce de aralarında Türkçe konuşarak anlaştıkları için bu durum kolay gerçekleşmişti. Osmanlılar da özellikle bir dünya kenti olan Kahire’ye büyük ilgi duyuyorlardı. Bu yüzden daha 16. yüzyılda Memlûk sultanlarının vakayinameleri Osmanlıca olarak da kaleme alınmıştı; daha sonra, kentlerdeki anıtsal yapılar hakkında eserler de yazıldı.<sup><a class="hlink" href="#not83" id="ref83">83</a></sup> Ancak, son zamanlarda Osmanlı dönemi Arap vilayetlerindeki tarih yazımında milliyetçilikten kaynaklanan “Osmanlıya karşı diş bileme”nin görece azalmasına rağmen, kültürel ilişkiler sorunu bugüne kadar sadece gayet tereddütle ele alınabildi.</p>

  <p class="indent">Memlûk imparatorluğu son yıllarında Portekizlilerle yaptığı savaşta Osmanlı sultanlarını müttefik olarak yanında bulmuştu. Mısır’da Osmanlı egemenliğinin iyice sağlamlaşmasından sonra, Kanuni bu politikayı yeniden gündeme getirdi; bundan amaç Kızıl Deniz’i ve Mekke’ye gönderilen yardımı güvence altına almaktı; çünkü Portekizliler, başarılı olamamışlarsa da, daha 1542’de Cidde’ye saldırmışlardı.<sup><a class="hlink" href="#not84" id="ref84">84</a></sup> Daha uzun vadeli amaç ise Portekizlileri Hint Okyanusu’ndan atmak ve olabilirse Hindistan’ın batı kıyısında bir köprü başı oluşturmaktı. 1538’de Hindistan’ın Diu limanı yakınlarında Osmanlılarla Portekizliler arasında bir deniz savaşı yapıldı; Osmanlıların yenilgisiyle sonuçlanan bu savaştan sonra Hint Okyanusu’na yönelik politika üzerinde daha az durulur oldu. Ama Portekizlilerle savaşta Osmanlı sultanından yardım isteyen Kuzey Sumatra’daki Açe Sultanlığı’na top ve topçu gönderilerek askeri destek sağlandı.<sup><a class="hlink" href="#not85" id="ref85">85</a></sup> Görünüşe bakılırsa, o zamanlar Güney Asya’da henüz çok az kullanılan ateşli silah uzmanı Osmanlılar, bu tür “askeri misyon”lardan bağımsız olarak da Hint Yarımadası’na giden yolu bulmuşlardı. Bundan başka Osmanlı sultanları zaman zaman, Hindistan’ın batı kıyısındaki Kalikut (bugün Kojikod) gibi kentlerdeki camilere bağışlar yapıyorlardı.<sup><a class="hlink" href="#not86" id="ref86">86</a></sup> O zamanlar Hint Okyanusu’nda etkinlik gösteren tüccarların çoğu Müslüman olduğu için, bu bağışların bir amacı da o çevrede Osmanlı sultanlarına politik bir temel sağlamak olabilir. Ama son çözümlemede Hindistan’ın batısındaki ticari merkezleri denetim altına alanlar Osmanlılar değil, Delhi ve Agra’da egemenlik süren Babürlü hükümdarları oldu.</p>

  <p class="indent">16. yüzyılın ikinci yarısında hem ekonomik, hem de siyasal zorluklarla karşılaşacak olan Osmanlılarla Portekizliler arasındaki çatışma, her iki tarafça da iki din arasındaki bir çatışma olarak görüldü. Portekiz kralları kendilerini Katolik yayılmacılığının temel direği kabul ediyorlardı ve bir Hint limanı olan Goa kentindeki Portekiz temsilciliği kısa bir süre sonra Uzakdoğu’daki misyonerlik etkinlikleri için bir atlama tahtası haline geldi. Portekiz kralı ve öbür yöneticiler Güney Asya’ya yayılmaları sırasında Müslüman hükümdarları hep baş düşmanları olarak gördüler. Osmanlı sultanları ise, İslamiyetin koruyucusu olma özelliklerinden dolayı, hep Açe sultanlarının destek talepleriyle karşılaştılar. Batı Hint kıyılarındaki camilere duyulan ilgi de, Osmanlı hükümdarlarının gözünde “din ile devlet”in, resmi belgelerde de sık sık rastlandığı gibi, birbirine ayrılmaz bağlarla bağlı olduğunu göstermektedir.<sup><a class="hlink" href="#not87" id="ref87">87</a></sup></p>

  <h2 class="section sigil_not_in_toc">Din, Etnik Topluluk ve Osmanlı Devlet Aygıtı</h2>

  <p class="nonindent">Tarihçi ve yazar Mustafa Ali daha 16. yüzyılın ikinci yarısında, Osmanlıların bir önceki yüzyılda gerçekleştirdikleri büyük fetihlerin devlet açısından ne gibi bir önem taşıdığı konusuna kafa yormuştu. Bulduğu açıklama, döneminin etnik klişelerine dayanmaktadır ve bize çok az yardımcı olabilir; ama asıl önemli olan onun bu soruyu sormuş olmasıdır.<sup><a class="hlink" href="#not88" id="ref88">88</a></sup> Osmanlı Devleti’nin Balkan Yarımadasındaki egemenliğinin süreklilik kazanması, Osmanlı kültürünün, bu yörede yaşayan insanların birçoğu için yüksek kültür haline gelmesine yol açtı. Böylelikle örneğin kimi Arnavutlar, Sırplar ya da Rumlar için, Osmanlı ordusuna girme, Müslüman olma ve bazı durumlarda Osmanlı egemenlik aygıtının üst düzey mensupları arasına yükselme gibi olanaklar ortaya çıktı.<sup><a class="hlink" href="#not89" id="ref89">89</a></sup> Ama artık kullandıkları dil Osmanlıca oluyor, kendi anayurtları olan vilayetlerde yaptırdıkları yapılar da Osmanlı üslubunun kurallarına uyuyordu. Dolayısıyla bugün Bulgaristan, Yunanistan ve Arnavutluk gibi yerlerde ayakta kalabilmiş camiler Osmanlı erken dönem mimarlık üslubunu hatırlatır.<sup><a class="hlink" href="#not90" id="ref90">90</a></sup> Anadolu’da ortaya çıkan tarikatlar Balkanlar’da çok hızla yayılmıştır. Daha 17. yüzyılda bazı Balkan kentlerinde Osmanlıca yazan önemli yazarlar görülmektedir.<sup><a class="hlink" href="#not91" id="ref91">91</a></sup> Yüzyılımızın milliyetçi tarih yazıcılığında, bu kültürün ne ölçüde Türk göçmenlerce Balkanlar’a taşındığı ya da Müslüman olan Rum, Arnavut, Sırp ya da Bulgarların bu konuda ne ölçüde rol oynadığı sık sık tartışılmıştır. Bu soruya doyurucu bir yanıt verme olanağı pek yoktur. Dönemin nüfus tarihi bakımından kullanılabilecek biricik bilgiyi bir araya getiren Osmanlı yetkilileri için en önemli şey din olmuş, etnik köken ise sadece belirli (ve görece seyrek) durumlarda önem taşımıştır.</p>

  <p class="indent">Bütün bunlardan ortaya çıkan sonuç, Osmanlı tarihinin ve buna bağlı olarak kültür tarihinin ancak, milli devlet sınıflandırmalarından iyice uzak durularak analiz edilebileceğidir.<sup><a class="hlink" href="#not92" id="ref92">92</a></sup> Kültür açısından bakıldığında, göçebeler ve yarı göçebelerle bütünüyle yerleşik köylüler arasındaki kültür farklılıklarının etnik topluluklar arasındaki sınırlardan çok daha önemli olduğu açıktır. Ayrıca Osmanlı İmparatorluğu’nun tebaasının kendi kendisini tanımlamasında, dini aidiyet etnik aidiyete göre çok daha belirleyici olduğu gibi, Osmanlı yönetimi de tebaasını dini ölçütlere göre sınıflandırmıştır.<sup><a class="hlink" href="#not93" id="ref93">93</a></sup> Bir köyün ya da kentin hemşerisi olmak kişinin kendisini belirlemesinde dile ya da bir halktan olmaya göre çok daha önemli sayılmıştır.</p>

  <p class="indent">Bunun dışında, sıradan tebaayla Osmanlı egemen sınıf mensupları arasındaki temel fark, Osmanlı İmparatorluğu’nda yaşayan herhangi bir insanın önünde açık olan kültürel olanakları belirlemekteydi.<sup><a class="hlink" href="#not94" id="ref94">94</a></sup> Bu sınıfın mensuplarının (bazen istisnalara rastlansa da) olağan koşullarda Müslüman olmaları gerekiyordu. Siyasette başarılı bir yol tutturabilmek için dili iyi kullanıyor olmak önemli koşullardan biriydi. Çünkü üst tabaka mensupları, kökenleri ne olursa olsun, Osmanlıca yazı dilini iyi bilmek zorundaydılar; bu yazı dilini, anadili Türkçe olanlar da ancak belirli bir öğrenim görerek kullanabilir hale geliyorlardı. Etnik bakımdan Osmanlı üst tabakası çok karmaşıktı. Bunlar arasında ülkeye tutsak edilerek, ya da kendi isteğiyle seyyah ya da sığınmacı olarak gelmiş İspanyol, İtalyan, İranlı gibi “yabancı”lar da bulunuyordu. İmparatorluk nüfusu içinde ordunun ve yönetimin çeşitli alanlarında çalışan Anadolulular olduğu kadar Bosnalılar, Mısırlılar olduğu kadar Sırplar da vardı.<sup><a class="hlink" href="#not95" id="ref95">95</a></sup> Etnik temelde her zaman gruplaşmalar olsa da, Osmanlı üst tabakasına girişte etnik ölçütler belirleyici değildi. Bu durum Türk milliyetçiliğinin, Osmanlı topraklarında yaşayan öbür etnik grupların milliyetçiliğinden neden çok daha sonra, ancak 19. yüzyılın sonlarıyla 20. yüzyılın başlarında ortaya çıktığını da açıklamaktadır.</p>

  <div class="footnote">
    <p class="footnote"><a class="hlink" href="#ref1">1</a> Vryonis (1971), s. 69 vd.</p>

    <p class="footnote"><a class="hlink" href="#ref2">2</a> <i>age,</i> s. 285-286.</p>

    <p class="footnote"><a class="hlink" href="#ref3">3</a> de Planhol (1968), s. 220 vd.</p>

    <p class="footnote"><a class="hlink" href="#ref4">4</a> Gagavuzlar için bkz. “Dobrudja” maddesi (Halil İnalcık). Bkz. Vryonis (1971), s. 455 vd. Bu yazar tümüyle karşı bir görüşü, burada söz konusu olanın daha sonraları Türkleşmiş yerli nüfus olduğunu savunuyor. Howard Reed <i>EI<sup>2</sup></i>’deki “Karaman” maddesinde bunların Anadolu’nun yerlisi, Rum olmayan bir halktan gelmiş olabileceklerini ileri sürüyor.</p>

    <p class="footnote"><a class="hlink" href="#ref5">5</a> Köprülü (1929), Ocak (1989). Anadolu kutsal efsanelerinde İslam öncesi motiflerin varlığını sürdürmesi konusunda ayrıca krş. Ocak (1983).</p>

    <p class="footnote"><a class="hlink" href="#ref6">6</a> <i>El<sup>2</sup>,</i> “Barak Baba” maddesi (Bernard Lewis).</p>

    <p class="footnote"><a class="hlink" href="#ref7">7</a> Bu ayaklanmada başrolü Baba İshak’ın mı, yoksa Baba İlyas’ın mı oynadığı tartışmalıdır. Her şey kronist Simon de St. Quentin’de geçen “Paperraissole”ün (Baba Resulullah) Baba İlyas mı yoksa Baba İshak mı olduğunun kabul edilmesine bağlıdır. 13. yüzyılda Anadolu’yu dolaşmış olan Simon de St. Quentin’in bilgileri ülkede uzun süreden beri yaşayan Avrupalı paralı askerlerden kaynaklanmaktadır: Ocak (1989), s. 2-3. Bkz. Cahen (1969) ve Ocak (1989). Uzmanlar daha çok Ocak’ın görüşüne katılmaktadırlar.</p>

    <p class="footnote"><a class="hlink" href="#ref8">8</a> Ocak (1989), s. 87-95 ve Beldiceanu (1991). Müslümanlıkta dervişliğin tarihi için bkz. Trimingham (1971).</p>

    <p class="footnote"><a class="hlink" href="#ref9">9</a> Kafadar bu hikâyenin iyi bir tartışmasını veriyor.</p>

    <p class="footnote"><a class="hlink" href="#ref10">10</a> Krş. <i>İA,</i> “Karamanlılar” maddesi (Şihabettin Tekindağ).</p>

    <p class="footnote"><a class="hlink" href="#ref11">11</a> Krş. <i>EI<sup>2</sup>,</i> “Shah Isma’l” maddesi (R. M. Savory). Sünnilik, Müslümanların büyük çoğunluğunu kapsayan mezheptir. Sünniler Hz. Muhammed’den sonra İslam toplumunu yöneten ilk dört halifeyi peygamberin meşru ardılı kabul ederler. Buna karşılık Şiiler halifeliğin bu dördü içinde sadece peygamberin amcasının oğlu ve damadı Ali’nin (hd 659-661) hakkı olduğuna inanırlar. Ali’nin ölümünden sonra ise onun soyundan gelen imamların önderliğini kabul ederlerse de, bunların hiçbirisi halife olmamıştır. 909’dan başlayarak Kuzey Afrika’da, 969-1171 arasında da Mısır’da egemenlik süren Fatimiler de Ali’nin soyundan geldiklerini ve meşru halife olduklarını ileri sürmüşlerdir. Krş. Hodgson (1974), c. 1, s. 212-223, c. 2, s. 23-29.</p>

    <p class="footnote"><a class="hlink" href="#ref12">12</a> Sohrweide (1965), s. 145 vd.</p>

    <p class="footnote"><a class="hlink" href="#ref13">13</a> Sohrweide (1965), s. 159; İnalcık (1973), s. 186 vd.</p>

    <p class="footnote"><a class="hlink" href="#ref14">14</a> Mélikoff (1975), Gölpınarlı (1973), Birge (1965, yeni basım), resim 6 ve 7. Ayrıca bkz. <i>EI<sup>2</sup></i>, “Hurufiyya” maddesi (A. Bausani).</p>

    <p class="footnote"><a class="hlink" href="#ref15">15</a> İnalcık (1953).</p>

    <p class="footnote"><a class="hlink" href="#ref16">16</a> Düzdağ (1972), s. 91 vd. Ayrıca din değiştirenlere bazı dönemlerde sultanın hazinesinden para da verilirdi. Bu bilgi için Prof. Machiel Kiel’e teşekkür ederim.</p>

    <p class="footnote"><a class="hlink" href="#ref17">17</a> Vryonis, s. 288 vd. Fransız, İspanyol ve İtalyan tarihlerinden tanıdığımız Katharos mezhebi ile -Montaillou’lular Katharos mezhebindendiler- ortak yanları olan Bogomiller için krş. Cirkovic (1986), s. 1157-1158 ve Montaillou için Le Roy Ladurie (1975). Yalnız Popovic (1993) dikkatli olmak gerektiğini, Bogomillerin etkisinin kolaylıkla abartılabileceğini söylüyor.</p>

    <p class="footnote"><a class="hlink" href="#ref18">18</a> Gölpınarlı (1958), s. 56.</p>

    <p class="footnote"><a class="hlink" href="#ref19">19</a> Vryonis (1973), s. 388.</p>

    <p class="footnote"><a class="hlink" href="#ref20">20</a> <i>age,</i> s. 387.</p>

    <p class="footnote"><a class="hlink" href="#ref21">21</a> Bu tartışma için krş. Tanyu (1967), s. 319-321 ve Hasluck (1929).</p>

    <p class="footnote"><a class="hlink" href="#ref22">22</a> Mevlevi kültürünü 20. yüzyılda Abdülbaki Gölpınarlı etkileyici bir biçimde temsil etmiştir. Bu kitapta ondan sık sık alıntılar yapılacaktır. Anısı önünde saygıyla eğiliriz.</p>

    <p class="footnote"><a class="hlink" href="#ref23">23</a> <i>El<sup>2</sup>,</i> “İbn Bibi” (H.W. Ouda).</p>

    <p class="footnote"><a class="hlink" href="#ref24">24</a> Krş. <i>El<sup>2</sup>,</i> “madrasa” maddesi (G. Pederson ve G. Makdisi).</p>

    <p class="footnote"><a class="hlink" href="#ref25">25</a> Konyalı (1964), s. 785 vd.</p>

    <p class="footnote"><a class="hlink" href="#ref26">26</a> Bugün müze olan Karatay Medresesi’ndeki kitabeler için bkz. Konyalı (1964), s. 845 vd.</p>

    <p class="footnote"><a class="hlink" href="#ref27">27</a> Cacaoğlu Nureddin, yay. Temir (1959).</p>

    <p class="footnote"><a class="hlink" href="#ref28">28</a> İbn Battuta, çev. Defremery ve Sanguinetti (1854), c. 2, s. 334 vd.</p>

    <p class="footnote"><a class="hlink" href="#ref29">29</a> Uzluk (1958) 15. yüzyılın ortalarında burada toplanmış olan kitapların listesini veriyor, s. 11-13. Ayrıca karş. “Ibn al-Arabi” (Ahmet Ateş).</p>

    <p class="footnote"><a class="hlink" href="#ref30">30</a> Gölpınarlı (1953), s. 60 vd.</p>

    <p class="footnote"><a class="hlink" href="#ref31">31</a> Elvan Çelebi, yay. Erünsal ve Ocak (1984).</p>

    <p class="footnote"><a class="hlink" href="#ref32">32</a> Krş. <i>EI<sup>2</sup></i>“Othmanlı-Literature” maddesi (Gönül Alpay Tekin).</p>

    <p class="footnote"><a class="hlink" href="#ref33">33</a> Daha 15. ve 16. yüzyıllarda ana bölümleri tarih ya da biyografi ağırlıklı olan bir eserin başlangıç bölümleri çoğunlukla efsane havasında oluyordu: Krş. Taşköprüzade, çev. Rescher (1927), s. 5 ve Aşık-Paşa Sohn (Aşıkpaşazade), çev. Kreutel (1959), s. 25. Benzer durumlarla eski Avrupa edebiyatında Rönesans ve Barok dönemlerinde de karşılaşılır.</p>

    <p class="footnote"><a class="hlink" href="#ref34">34</a> Krş. Neumann (1994). Burada söz konusu edilen, Hanefi hukuk anlayışına karşılık gelen Mecelle’dir. Hanefilik dört Sünni mezhebinden biridir. Günümüz Türkiye’sinde olduğu gibi, Osmanlı İmparatorluğu’nda da Hanefiler sayıca ağır basmaktaydı. Müslüman mezheplerle Hıristiyanlıktaki mezhepleri aynı değildir.</p>

    <p class="footnote"><a class="hlink" href="#ref35">35</a> Cahen (1988), s. 148 vd.</p>

    <p class="footnote"><a class="hlink" href="#ref36">36</a> <i>age,</i> s. 211-224.</p>

    <p class="footnote"><a class="hlink" href="#ref37">37</a> <i>EI<sup>2</sup>,</i> “Nıshapur” (E. Honigmann ve C. E. Bosworth) ve “Marw” (A. Yakubowskii, C. E. Bosworth) maddeleri.</p>

    <p class="footnote"><a class="hlink" href="#ref38">38</a> Gölpınarlı (1959), s. 40.</p>

    <p class="footnote"><a class="hlink" href="#ref39">39</a> Krş. <i>EI<sup>2</sup>,</i> “Masdjid” maddesi (R. Hillenbrand).</p>

    <p class="footnote"><a class="hlink" href="#ref40">40</a> Goodwin (1971), s. 59 vd.</p>

    <p class="footnote"><a class="hlink" href="#ref41">41</a> Özergin (1965), Erdmann (1961).</p>

    <p class="footnote"><a class="hlink" href="#ref42">42</a> Cacaoğlu Nureddin, yay. Temir (1959), s. 165.</p>

    <p class="footnote"><a class="hlink" href="#ref43">43</a> Çulpan (1975).</p>

    <p class="footnote"><a class="hlink" href="#ref44">44</a> Krş. “Kubad-abad” maddesi (M. Meinecke).</p>

    <p class="footnote"><a class="hlink" href="#ref45">45</a> Krş. <i>EI<sup>2</sup>,</i> “Ankara” maddesi (F. Taeschner). Tuncer Baykara birçok makalesinde bu dönem Anadolu kentlerinin görünümünü çizmeyi denemiştir.</p>

    <p class="footnote"><a class="hlink" href="#ref46">46</a> Genel bir izlenim için krş. Arel (1968).</p>

    <p class="footnote"><a class="hlink" href="#ref47">47</a> Foss (1979).</p>

    <p class="footnote"><a class="hlink" href="#ref48">48</a> Taeschner (1968).</p>

    <p class="footnote"><a class="hlink" href="#ref49">49</a> Özellikle Ankara Tapu ve Kadastro Genel Müdürlüğü 139 (992/1584).</p>

    <p class="footnote"><a class="hlink" href="#ref50">50</a> İnalcık (1973), s. 95.</p>

    <p class="footnote"><a class="hlink" href="#ref51">51</a> Devşirme yoluyla sultanın hizmetine girenlerin köle olmadıklarının kanıtlanması konusunda krş. İnalcık (1973), s. 78, 87. En azından Mısır’da, dönemin bazı kişilerinin kapıkullarının statüsünü sorunlu gördüklerini Behrens-Abouseif ortaya koyuyor, (1994) s. 52-53.</p>

    <p class="footnote"><a class="hlink" href="#ref52">52</a> Kunt (1974).</p>

    <p class="footnote"><a class="hlink" href="#ref53">53</a> Taşköprüzade, çev. Rescher (1927), s. 75-76.</p>

    <p class="footnote"><a class="hlink" href="#ref54">54</a> Dilger (1967) II. Mehmed’in Kanunnamesi’nin aslında büyük bölümüyle 16. yüzyılda oluşturulduğu savını öne sürüyor. Bu görüşe Fleischer (1986, s. 199) -orada alıntı yapılan bütün yazarlarla birlikte- ve Necipoğlu (1991, s. 20) karşı çıkmaktadır.</p>

    <p class="footnote"><a class="hlink" href="#ref55">55</a> Babinger (1962), s. 367.</p>

    <p class="footnote"><a class="hlink" href="#ref56">56</a> Cvetkova (1963).</p>

    <p class="footnote"><a class="hlink" href="#ref57">57</a> Sivas, Kayseri ve Elmalı’daki “klasik” dönem camileri için krş. Goodwin (1971), resim 293, 313, 351. Örnekler istendiği kadar çoğaltılabilir.</p>

    <p class="footnote"><a class="hlink" href="#ref58">58</a> Necipoğlu (1991), s. 212 vd, 250.</p>

    <p class="footnote"><a class="hlink" href="#ref59">59</a> <i>age,</i> s. 51.</p>

    <p class="footnote"><a class="hlink" href="#ref60">60</a> Necipoğlu (1992).</p>

    <p class="footnote"><a class="hlink" href="#ref61">61</a> Aşıkpaşazade, çev. Kreutel (1959), s. 41, 55 ve daha başka pek çok örnek.</p>

    <p class="footnote"><a class="hlink" href="#ref62">62</a> Yerasimos (1990), s. 62 vd, 183 vd.</p>

    <p class="footnote"><a class="hlink" href="#ref63">63</a> 7. yüzyıldaki hükümdar ideali ve politik gerçeklik için krş. Hodgson (1973), c. 1, s. 197 vd.</p>

    <p class="footnote"><a class="hlink" href="#ref64">64</a> İnalcık (1970). Ayrıca krş. <i>EI<sup>2</sup>,</i> “İstanbul” maddesi (İnalcık).</p>

    <p class="footnote"><a class="hlink" href="#ref65">65</a> Ayverdi (1958).</p>

    <p class="footnote"><a class="hlink" href="#ref66">66</a> Yapıların düzeni için krş. Goodwin (1971), s. 121-131, işlevi için de Barkan (1963).</p>

    <p class="footnote"><a class="hlink" href="#ref67">67</a> Karamanoğullarının Konya’daki vakıflarıyla ilişkili olarak bkz. Konyalı (1967), s. 967.</p>

    <p class="footnote"><a class="hlink" href="#ref68">68</a> İnalcık (1973), s. 9-10.</p>

    <p class="footnote"><a class="hlink" href="#ref69">69</a> Alexandrescu-Dersca (yeni baskı 1977); İnalcık (1973), s. 16-17.</p>

    <p class="footnote"><a class="hlink" href="#ref70">70</a> İnalcık (1973), s. 35-40.</p>

    <p class="footnote"><a class="hlink" href="#ref71">71</a> İnalcık (1954a) ve (1954b)</p>

    <p class="footnote"><a class="hlink" href="#ref72">72</a> Lindner (1983) ve Kafadar bu tartışmaya yeni katkılar getirmektedir.</p>

    <p class="footnote"><a class="hlink" href="#ref73">73</a> Beldiceanu (1971), Lindner (1983), s. 9 vd.</p>

    <p class="footnote"><a class="hlink" href="#ref74">74</a> Fleischer (1986), s. 296-297. Bu açıdan bakıldığında III. Murad’ın yürüttüğü savaşlar tarihçi Mustafa Âli’ye, ülkeye zarar veren ve bazı vezirlerin kişisel hırslarından kaynaklanan savaşlar olarak görünüyor. Ayrıca bkz. Abou-El-Haj (1984), s. 22.</p>

    <p class="footnote"><a class="hlink" href="#ref75">75</a> Fleischer (1986) tarihçi ve yazar Mustafa Ali’nin 16. yüzyılın ikinci yarısında sınırdaki savaşı nasıl yaşadığını çok güzel canlandırıyor, s. 59 vd.</p>

    <p class="footnote"><a class="hlink" href="#ref76">76</a> İnalcık (1973), s. 35-37.</p>

    <p class="footnote"><a class="hlink" href="#ref77">77</a> Bayburtluoğlu (1973).</p>

    <p class="footnote"><a class="hlink" href="#ref78">78</a> Labib (1965), s. 381-385.</p>

    <p class="footnote"><a class="hlink" href="#ref79">79</a> Brummett (1991).</p>

    <p class="footnote"><a class="hlink" href="#ref80">80</a> <i>EI<sup>2</sup>,</i> “Mamluk” maddesi (D. Ayalon).</p>

    <p class="footnote"><a class="hlink" href="#ref81">81</a> Abou-El-Haj (1982).</p>

    <p class="footnote"><a class="hlink" href="#ref82">82</a> Barbir (1979-80).</p>

    <p class="footnote"><a class="hlink" href="#ref83">83</a> Behrens-Abouseif (1994), s. 1-14.</p>

    <p class="footnote"><a class="hlink" href="#ref84">84</a> Uzunçarşılı (1972), s. 23.</p>

    <p class="footnote"><a class="hlink" href="#ref85">85</a> Reid (1969).</p>

    <p class="footnote"><a class="hlink" href="#ref86">86</a> MD 28, s. 139, no.331 (984-1576/77).</p>

    <p class="footnote"><a class="hlink" href="#ref87">87</a> İnalcık (1973), s. 57-58.</p>

    <p class="footnote"><a class="hlink" href="#ref88">88</a> Fleischer (1986), s. 157 vd, 253 vd. 17. yüzyılda ve 18. yüzyılın başlarında Osmanlı üst zümresindeki etnik klişeler için bkz. Cantemir, yay. Dutu ve Cernovodeanu (1973), s. 52-53.</p>

    <p class="footnote"><a class="hlink" href="#ref89">89</a> Sokollu vezir ailesi iyi bir örnektir, krş. Fleischer (1986), s. 305 vd.</p>

    <p class="footnote"><a class="hlink" href="#ref90">90</a> Kiel (1990).</p>

    <p class="footnote"><a class="hlink" href="#ref91">91</a> Krş. Samic (1986).</p>

    <p class="footnote"><a class="hlink" href="#ref92">92</a> Bu sorunsalın Bulgaristan bağlamında yapılan bir tartışması için krş. Kiel (1985).</p>

    <p class="footnote"><a class="hlink" href="#ref93">93</a> Vergi mükelleflerinin adlarından vergi kayıtlarında yer alanların etnik kimliği konusunda bazen sonuçlar çıkartılabilmektedir. Bazen karşımıza, hiç olmazsa ilk kuruldukları sıralarda şu ya da bu etnik gruba ait olan mahalleler de çıkmaktadır.</p>

    <p class="footnote"><a class="hlink" href="#ref94">94</a> İnalcık (1973), s. 65-69.</p>

    <p class="footnote"><a class="hlink" href="#ref95">95</a> Aşırı milliyetçi Türk tarihçileri de bu yüzden Osmanlı İmparatorluğu’nun yönetici zümresini -Türk olduğu kanıtlanabilenler dışında- zaman zaman kötüleme eğilimine girmişlerdir. Krş. Danişmend (1971).</p>
  </div>
</body>
</html>
