<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter0">YEDİNCİ BÖLÜM<br />
  <img alt="sep" class="middle" src="../Images/Header_Cizgi.jpg" /><br />
  MİMARLAR, VAKIFLAR VE YAPILARDA GÜZELLİK</h1>

  <p class="nonindent">Fransız yazar Victor Hugo’ya bakılacak olursa, Avrupa ortaçağı bir mimarlık çağıydı. Hugo’nun görüşüne göre, özellikle o dönemin dini yapılarının değeri, çok sayıda insana hitap etmelerinden ve gündelik yaşamda sık sık ziyaret edilmelerinden geliyordu.<sup><a class="hlink" href="#not1" id="ref1">1</a></sup> Aslında, örneğin bir katedralin bütün zenginliğiyle birlikte içerdiği simgesel anlamları, sadece bu konuda yeterli bilgisi olanlar kavrayabiliyordu.<sup><a class="hlink" href="#not2" id="ref2">2</a></sup> Yine de, ibadete gelen sıradan insanlar da pencerelerdeki vitraylara, fresklere ya da sütun başlıklarına baktıklarında bazı anlam düzlemlerini kavrayabiliyorlardı. Bu dışa dönüklük, mimarlığın sanat olarak gelişmesi için önemli bir önkoşuldu. Hugo’ya göre, matbaanın ortaya çıkması ve kısa sürede edebiyatı insanları en çok etkileyen sanat dalı durumuna getirmesi, mimarlığın öncü rolünü yitirmesine yol açmıştı. Victor Hugo için birbirine karşıt iki çağ söz konusuydu: Matbaanın olmadığı, ama zengin bir mimarlığın bulunduğu ortaçağ ve mimarlığın arka plana itilip, edebiyatın öncü sanat dalı haline geldiği yeniçağ.</p>

  <p class="indent">Bu düşüncelerin, Osmanlı İmparatorluğu’nu inceleyen kültür tarihçileri için de ilginç yanları olduğu söylenebilir. Çünkü 18. yüzyıla, hatta 19. yüzyılın ilk yıllarına kadar Osmanlı sanatlarının en önde geleni hep mimarlık olmuştu. Padişahlar, valide sultanlar, hanım sultanlar, vezirler, ayrıca özellikle 18. yüzyılda taşra ileri gelenlerinden birçok kişi önemli miktarlarda para harcayarak sayısız cami, saray, medrese, tekke, sebil ve imaret yaptırmıştı. 19. yüzyıl öncesinde Avrupa’da olduğu gibi Osmanlı İmparatorluğu’nda da önemli yapıların çoğu ibadethanelerdi. İbadete gidenler bu yapıların içerisine sadece fiziksel olarak girmekle kalmıyor, özelliklerini de oldukça kolay anlayabiliyorlardı. Çünkü edebiyattan farklı olarak içrek simgeler mimarlıkta tümüyle yok değilse de, rolleri sınırlıydı. Yani klasik dönem Osmanlı mimarlığında da (yak. 1450 - yak. 1680) halkı etkileme düşüncesinin ayrı bir payı olduğu ve bunun, Victor Hugo’nun ileri sürdüğü gibi bu sanat dalının gelişmesinde destekleyici bir rol oynadığı kabul edilebilir.</p>

  <p class="indent">Bugün bütün Osmanlı sanatları arasında mimarlığa özel bir değer veriyoruz. Sebebi kısmen öznel olabilir, zira klasik dönemin musikisi hakkındaki bilgimiz oldukça azdır; Osmanlı musikisi daha iyi kaydedilip korunmuş olsaydı, belki mimarlıkla rekabete girebilirdi. Ancak bu savımız yine bir ölçüde şüpheyle karşılanmalıdır; çünkü 16. ve 17. yüzyıllarda yaşamış Osmanlı yazarlarının, yaşadıkları dönemin mimarlığını çok düşündükleri, hatta bu konuda hayalgüçlerini işlettikleri bilinmektedir. İstanbul’daki büyük yapılara ilişkin birçok şiir, menkıbe ve öykü vardı. Sadece Osmanlı camileri değil, Bizans yapıları da bu yolla İstanbulluların hayal dünyasına eklemlenmişti.<sup><a class="hlink" href="#not3" id="ref3">3</a></sup> On ciltlik yapıtının önemli bir bölümünü doğum yeri İstanbul’a ayırmış olan Evliya Çelebi, özellikle başkent mimarlığının Osmanlı aydınının hayal dünyasını nasıl büyülediğinin canlı bir tanığıdır.<sup><a class="hlink" href="#not4" id="ref4">4</a></sup> İnşaat ve yapılarla ilgili bu mitoloji Osmanlı kentlisinin gündelik kültürünün bir parçasıydı. Ama şu ana kadar, Osmanlı’nın güzel sanatlar arasında Victor Hugo’nun yaptığı gibi bir önem sırası oluşturduğuna ve mimarlığı en üste yerleştirdiğine ilişkin herhangi bir bulgu yoktur.</p>

  <p class="indent">Öte yandan, 1726’ya kadar ülkede Osmanlıca kitap basılmamıştı; 19. yüzyılın ikinci yarısına kadar basılan kitap sayısı da çok azdı.<sup><a class="hlink" href="#not5" id="ref5">5</a></sup> Ayrıca, katı sansür kuralları, kitap ve gazetelerin yaygınlaşmasını çoğu zaman engelliyordu. Ama bütün bunlara rağmen 20. yüzyılın başlarına gelindiğinde (belki de biraz daha önce) edebiyat, kamuoyunu en çok etkileyen sanat dalı konumuna yükselmişti. Cumhuriyet Türkiye’si yazarlarının şiirleri, romanları ve mizahi öyküleri sadece ülke içinde geniş bir okur kitlesi bulmakla kalmadı, başka dillere de çevrildi. O halde biraz basitleştirerek, 19. yüzyılda ve 20. yüzyılın başlarında Osmanlı toplumunun da mimarlığın ağırlıkta olduğu bir çağdan edebiyatın birinci sıraya yükseldiği bir döneme geçtiğini söyleyebiliriz. Bu bölümde mimarlığın 16. ve 17. yüzyıllarda hangi nedenlerle bu derece etkili olabildiğini incelemek istiyoruz.</p>

  <h2 class="section sigil_not_in_toc">Kamusal ve Özel İnşaatlar</h2>

  <p class="nonindent">Osmanlı kentlerindeki yapılar iki çeşitti: Anıtsal mimarlık eserleri taştan inşa ediliyor, bazen süsleme işlevi gören tuğla da kullanılıyordu. Tuğlanın özellikle 18. yüzyılda yatay sıralar halinde kullanılmasıyla, cephelerde kesme taşın açık gri rengi yumuşatıldı. Bu tür anıtsal yapıların çoğunun üzeri kurşun kaplı kubbelerle örtülüyordu. Kubbelerin 15. yüzyıla kadar kiremitle kaplandığı da olurdu. Anıtsal yapılarda kesme taşların düzgün işlenmesine çok önem verilirdi. Eski yapılardan alınma malzemelerin kullanılma nedeni ucuz ve kolay bulunur olmaları değil, simgesellikleri yüksek, değerli antika parçalar olmalarıydı.<sup><a class="hlink" href="#not6" id="ref6">6</a></sup> Bazen çini de önemli bir bezeme malzemesi olurdu: Yapılardaki çini kitabeler çoğu kez mavi ve beyaz renklerdeydi; özellikle 15. ve 16. yüzyıllarda, dönemin üslubuna bağlı olarak soyut ya da gerçekçi çiçek motifleriyle bezeli çinilerle oluşturulan büyük panolar vardı. İnsan anıtsal mimarlıktaki üslup değişikliklerine bakarak, sanat tarihçilerinin ayrıntılı biçimde tanımladıkları çeşitli dönemleri birbirinden ayırabilir.</p>

  <p class="indent">“Kamusal” üsluptan başka bir de özel inşaat tarzı vardı. Bu tarzda yöresel malzemeler hâkimdi. Taş, sadece Mısır ve Halep gibi ağaç yönünden fakir, daha ucuz malzemenin bulunmadığı bölgelerde ya da çevrede çıkan taşın özellikle yumuşak ve kolay işlenebilir olduğu Orta Anadolu’daki Ürgüp gibi yörelerde kullanılırdı.<sup><a class="hlink" href="#not7" id="ref7">7</a></sup> İstanbul’daki konut yapımında en çok kullanılan malzeme ahşaptı ve bu evler rengârenk boyanırdı. Kuşkusuz pek çok kişi de evinin hava koşullarından harap olmasına ve bugün 19. yüzyıl sonu-20. yüzyıl başlarından kalmış ahşap yapılarda gördüğümüz gibi, renginin koyu kahverengine dönüşmesine göz yummak zorunda kalırdı. Ahşabın deniz yoluyla getirilemediği, bu yüzden de çok pahalı olduğu yerlerde hımış yapı tekniği geliştirilmişti. Bu teknikte yapının iskeleti ahşaptan yapılıyor, iskeletin arası kerpiç ya da tuğlayla dolduruluyordu. Ağacın daha da az bulunduğu Konya gibi yörelerde ise evler kerpiç ve çamurdan inşa ediliyor, sadece taşıyıcı öğeler ve çatı ahşap oluyordu. Ev gözden çıkarılıp terk edileceği zaman ahşap malzeme alınıyor, geriye sadece bir kerpiç yığını kalıyordu. Malatyalılar 1838/39’da padişahın emriyle kentlerini kışlaması için Osmanlı ordusunun emrine vermek zorunda kaldıklarında böyle bir deneyim yaşamışlardı.<sup><a class="hlink" href="#not8" id="ref8">8</a></sup> Kışın kaldıkları bağ evlerinden kente döndüklerinde, askerlerin kış boyunca ısınmak için evlerin ahşap tavan kirişlerini yakmaları sonucunda koca kentin âdeta bir yıkıntıya döndüğünü gördüler. Bunun üzerine bağ evlerine sürekli olarak yerleşmeye karar verip eski bir sayfiye yeri olan Aspuzu’da bugünkü Malatya’yı kurdular. Kurak bozkırlarda evlerin damları çoğunlukla düz yapılır ve yazları teras olarak kullanılırdı. Yağmurun bol olduğu kıyı şeridinde ve ormanlık bölgelerde ise damlar eğimli yapılır, üstleri padavra (ince tahta levha) ya da kiremitle kaplanırdı.</p>

  <p class="indent">Kamusal ve özel inşaat tarzları birbirlerinden farklı olmakla birlikte, hangisinin ne zaman kullanıldığını saptamak her zaman kolay bir iş değildir. Padişahın, padişah ailesinden birinin ya da bir beylerbeyinin yaptırdığı cami, medrese ya da gelip geçenlerin su içtiği bir sebil “kamusal” tarzda inşa edilirdi. 18. yüzyılda, daha alt düzeydeki taşra görevlilerinden de, özellikle Mısır’da, bu tarzda yapılar inşa ettirenler oldu. Makam sahibi bir Osmanlı’nın konağı, sadece oturmaya hizmet etmeyip ayrıca hükümranlığın da bir simgesiydi, ama çoğunlukla iddialı tarzda yapılmazdı.<sup><a class="hlink" href="#not9" id="ref9">9</a></sup> Ne var ki, ahşap ve hımış yapıların çoğu, eğer yerlerine yeni yapılar yapılmak için yıkılmamışlarsa, yangın ya da deprem gibi felaketlere kurban gitmişlerdir. İstanbul ve büyük taşra merkezlerindeki birçok vezir ve yönetici konağından günümüze kalabilenlerin sayısının bu kadar az olmasının nedeni budur.</p>

  <p class="indent">Ayrıca her bölgenin kendi “özel” tarzında inşa edilmiş camiler ve başka dini yapılar da vardı. Ankara’da bugün hâlâ dörtgen planlı, ahşap tavanlı ve kiremit çatılı küçük camiler görülebilir.<sup><a class="hlink" href="#not10" id="ref10">10</a></sup> 15. ile 18. yüzyıllar arasındaki “kamusal” mimarlık tarzında çeşitli üslupların birbirini izlemesine karşılık, bu tür küçük yapılar çok az değişikliğe uğramıştır. Mimarlar eski yapılardan aldıkları sütunları ve daha başka parçaları da kullanmışlardır. Gerektiğinde, kısa kalan bir sütunun altına bir taban yerleştirilmiş, uzun gelen sütununsa ucundan biraz kesilmiştir. Tekkelerin çoğu, en azından 17. yüzyıldan sonra özel tarzda inşa edilmiştir; önemli bir bölümü de bir eve yapılan eklerle ortaya çıkmıştır. Bu tarzın dışında kalıp da hakkında kesin bilgimiz olan ya da bugün kalıntıları hâlâ duranların sayısı ise parmakla sayılacak kadar azdır. “Kamusal” tarzdaki tekkelerin ikisi, Konya’daki üzeri kubbelerle örtülü Mevlevi dergâhı ile Hacıbektaş’taki Bektaşi dergâhıdır.<sup><a class="hlink" href="#not11" id="ref11">11</a></sup> Bu tür yapıları çoğunlukla yöneticiler ya da sultanlar vakfetmiştir.</p>

  <h2 class="section sigil_not_in_toc">Mimarlar ve Mimarlık Mesleği</h2>

  <p class="nonindent">Kamusal mimarlıkla özel inşaat etkinliği arasındaki farklardan biri de, kamusal yapılarda sorumlu mimarın adı çoğunlukla bilinirken, özel yapılarda bilinmemesidir. Osmanlı mimarlarının çoğunun sadece adını ve yaklaşık olarak çalıştığı zamanı bilmekteyiz. Bazıları hakkında tarihçilerin yazdıkları da var. Bunlardan biri de, Fatih Sultan Mehmed’in Bizans’tan kalma Havariyun Kilisesi’nin yerine yaptırdığı Fatih Camii ve Külliyesi’nin mimarı olan Atik Sinan’dır.<sup><a class="hlink" href="#not12" id="ref12">12</a></sup> Anlaşıldığı kadarıyla bu mimarla II. Mehmed arasında, bugün de caminin avlusunda görülebilen antik sütunların kullanılması konusunda bir anlaşmazlık çıkmıştı. Sultan bunun üzerine mimarı tutuklatmış ve Sinan’ın yaşamı hapishanede son bulmuştu. Bu olaydan ötürü sultan bazı çağdaşları tarafından şiddetle eleştirilmişti. Osmanlı klasik mimarlık üslubunun yaratıcısı kabul edilen, Şehzade (1548/49), Süleymaniye (1557) ve Selimiye camilerinin (1574/75) mimarı Sinan üzerine çok daha fazla bilgiye sahibiz.<sup><a class="hlink" href="#not13" id="ref13">13</a></sup> Daha 16. yüzyılda Sinan’ın eserlerinin, ayrıntıda birbirlerinden biraz farklı birkaç listesi kaleme alınmıştır. Sinan yaşlılığında arkadaşlarından birine kısa bir biyografisini de dikte ettirmiştir. Yerine geçen Davud’u ise sadece vakayinamelerden ve yazılı belgelerden tanıyoruz.<sup><a class="hlink" href="#not14" id="ref14">14</a></sup> Ama dönemindeki bazı yazarların Osmanlı mimarlığının doruğu kabul ettikleri Sultan Ahmed Camii’nin mimarı Mehmed Ağa’nın, görünüşe göre yakın çevresindekilerden birinin kaleme almış olduğu epeyce ayrıntılı bir biyografisi var. Cafer Efendi ismindeki bu yazar Mehmed Ağa’nın ateşli bir hayranıdır ve onun en önemli eserini nazım halinde aktarmakla kalmamış, yaşamındaki aynı önemde olmayan olayları da bir evliya menkıbesi üslubuyla aktarmaya çaba göstermiştir.<sup><a class="hlink" href="#not15" id="ref15">15</a></sup> 18. yüzyılda yaşamış birçok mimarla ilgili doyurucu arşiv malzemesi vardır. Hatta kısa bir süre önce bunlardan çok tanınmış olmayan birine ait tereke kaydı bulunmuş, böylelikle bir Osmanlı mimarının malı mülkü ve mesleğinde başarı kazanmak için tuttuğu yol konusunda bir ölçüde fikir sahibi olma olanağı doğmuştur.<sup><a class="hlink" href="#not16" id="ref16">16</a></sup></p>

  <p class="indent">Yani, Osmanlı mimarlarının hepsi tümüyle loncalarının dayatmalarına ve saray bürokrasisinin emirlerine bağlı anonim zanaatkârlar değillerdi. Tersine, bazıları sözü çok geçen, saygın kişilerdi. Örneğin Sinan, Kanuni için Süleymaniye’yi yaparken, padişahtan bu büyük külliyenin en görünür bir yerine kendi türbesini yerleştirme iznini almıştı. Kayseri yakınlarındaki Ağırnas köyünde doğmuş olan Sinan, akrabalarına da hatırı sayılır ayrıcalıklar tanınmasını sağlamıştı.<sup><a class="hlink" href="#not17" id="ref17">17</a></sup> Ama onunki, yaklaşık elli yıl süreyle mimarbaşılık yapmış bir kişi olarak özel bir durumdu. Daha az tanınmış, yerel bir mimar bu ölçüde söz sahibi olmuyordu. Örneğin 17. yüzyılın ilk yarısında Kabe’nin onarımında görev almış olan bir ustanın, ileriki yıllarda ortaya çıkabilecek hatalardan kendisinin sorumlu tutulabileceği endişesi taşıdığı görülmekte,<sup><a class="hlink" href="#not18" id="ref18">18</a></sup> yerel çevrede bile olsa, politik nüfuzunun bulunmadığı anlaşılmaktadır.</p>

  <p class="indent">Süleymaniye’nin mimarı Sinan, köprü yapımından sorumlu bir yeniçeri komutanıydı ve Kanuni ona genç yaşta ölen şehzadesinin anısına büyük bir külliye inşa etme görevini vermeden önce pek az cami yapmıştı.<sup><a class="hlink" href="#not19" id="ref19">19</a></sup> Sultan Ahmed Camii’nin mimarı Mehmed Ağa’nın mimarlık eğitimiyle ilgili olarak da çok az şey biliyoruz. Büyük bir olasılıkla uzun yıllar Sinan’ın yanında çalışmıştı, ama biyografisi onu genelde yetişkin bir usta olarak sunuyor.</p>

  <p class="indent">Merkezi yönetimin görev vereceği mimarlar genelde Hassa Mimarları Ocağı’nda eğitim görürlerdi. Bu örgütlenmeye ilişkin bilgiler 16. yüzyılın başlarına kadar gidiyor.<sup><a class="hlink" href="#not20" id="ref20">20</a></sup> Osmanlı merkezi yönetim organlarının çoğundan farklı olarak bu ocağa girenlerin Müslüman olma zorunluluğu yoktu. Padişahın ya da ailesi üyelerinin sipariş ettiği yapıların projeleri hazırlandıktan sonra mimarbaşı tarafından onaylanır ve padişaha sunulurdu. Bu uygulama, kayıtlarda Koca Sinan’a atfedilen yapı sayısının niçin bu kadar çok olduğunu da açıklıyor. Sinan’ın eserlerinde, kendileri de önemli birer sanatçı olan öğrencilerinin katkılarını saptamak olanağı pek yoksa da, bu katkıların epeyce büyük olduğu kuşku götürmez. İnşa edilecek yapı İstanbul dışında ise, şantiyeye denetimle görevli (kuşkusuz genç) bir mimar gönderilirdi. Bu yöntem, 16. ve 17. yüzyıllarda taşrada inşa edilmiş yapıların başkent üslubundan niçin çok az farklı olduğunu açıklar.<sup><a class="hlink" href="#not21" id="ref21">21</a></sup> Ama Sinan’ın eserlerinin listesine bakıldığında, dönemin görkemli yapılarının çoğunun İstanbul ve çevresinde inşa edildiği görülmektedir.<sup><a class="hlink" href="#not22" id="ref22">22</a></sup></p>

  <h2 class="section sigil_not_in_toc">Taşra Mimarları</h2>

  <p class="nonindent">Mimar sözcüğü sadece bilinen anlamda mimarları değil, daha alt düzeydeki yapı ustalarını da kapsar. Konutları çoğunlukla Hassa Mimarları Ocağı’ndan yetişme mimarlar değil, mal sahibi ile birlikte çalışan bir dülger ya da duvarcı yapardı. İstanbul’da ve Mekke’de yeni yapılacak evlere düzenlemeler getiren, bugünkü “belediye yapı yönetmeliği”ne benzetilebilecek kurallar konmuştu.<sup><a class="hlink" href="#not23" id="ref23">23</a></sup> Örneğin çıkma yapan üst katlar sokağa taşamaz, evlerin önündeki üstlerine satılık mallar koyulan taş tezgâhlar belirli bir sınırı geçemezdi. İnşaat sahipleri ve mimarlar bu kuralları bilmek zorundaydılar; gerektiği zaman da kadı sicil defterlerine başvurulurdu. Çünkü imar düzenlemeleri çoğunlukla fermanla bildirilir, mahkeme kâtipleri bunları sicil defterlerine geçirirlerdi. Ama, özellikle uygulandıklarında büyük masraflara yol açacak düzenlemeler, sık sık gözardı edilirdi.</p>

  <p class="indent">17. yüzyılın başlarından itibaren Osmanlı İmparatorluğu’nun birçok kentinde, merkezi yönetim tarafından başkentteki mimarbaşını temsilen atanan bir şehir mimarı bulunmaktaydı.<sup><a class="hlink" href="#not24" id="ref24">24</a></sup> Bu mimar, inşaat işleriyle uğraşan bütün zanaatkârları denetlemekle görevliydi. Birçok yerde bu şehir mimarının onayı olmadan özel bir inşaata başlanamazdı. Şehir mimarı bazen inşaat malzemelerine de standart koyardı; ama bu, devletin yaptırdıklarının dışında görece ender rastlanan kagir yapılar için söz konusu olurdu. Şehir mimarı ayrıca, inşaat ve yapılarla ilgili bir anlaşmazlık çıktığında, çözümü için kadıya yardımcı olurdu. Örneğin bir evin varisler arasında paylaştırılması gerektiğinde, hangi bölümünün hangi mirasçının hissesine düşmesi gerektiğini belirlerdi. Ayrıca inşaat işinde çalışan zanaatkârların harçlarını da şehir mimarı toplardı. Ama bu makamı her şeyden önce, merkezi otoritenin taşra kentleri üzerindeki bürokratik denetiminin bir aracı olarak görmek gerekir. Yine de ortalama şehir mimarının, görevinin bu yönünü yerine getirirken ne ölçüde başarılı olduğunu söylemek güçtür.</p>

  <h2 class="section sigil_not_in_toc">Yapı Etkinliğinin Kurumsal Çerçevesi: Vakıf</h2>

  <p class="nonindent">Kaleler, saraylar ve kentlerdeki bazı evler bir kenara bırakılırsa, görkemli Osmanlı yapılarının çoğu dini ya da hayırsever amaçlarla yaptırılmıştı. Cuma namazlarının kılındığı büyük camilerin yanında, günde beş vakit namaz kılınan daha küçük semt camileri de vardı. Büyük kentlerde geleceğin kadılarının yetiştirildiği, din ve şer’i hukuk derslerinin verildiği medreseler bulunuyordu. Çocuklara okuma yazma ve Kuran tecviti öğretilen sıbyan mektepleri daha küçük, ama çoğu özenilerek yapılmış yapılardı. Ayrıca önemli yazmaların bulunduğu, herkese açık kütüphaneler vardı. Büyük dergâhlar ayinlerin yapıldığı bir salondan, tarikat kurucusunun mezarından, bazen buna bitişik bir mescitten, tarikat şeyhinin evinden ve büyük bir mutfaktan oluşuyordu. Bu mutfakta çoğu zaman sadece dervişler için değil, sayıları epeyce olan ziyaretçiler için de yemek hazırlanırdı. Herhangi bir tekkeye bağlı olmayan büyük tabhaneler de vardı. Bunlar İstanbul’da padişahın misafirhanesi işlevi görüyorlardı; başkentte işi olan devlet görevlileri zaman zaman buralarda kalırdı. Tabhanenin mutfağından ayrıca ölmüş devlet görevlilerinin dul eşlerine yemek çıkar, artan yemekler de yoksullara dağıtılırdı. Bazı vakıfların bünyesinde hastaneler de bulunurdu. Ama sebil gibi daha az masraf gerektiren yapıların sayısı çok daha fazlaydı. Sebiller halka bedava içme suyu dağıtan, yol kenarlarındaki çok zarif küçük köşkümsü yapılardı. Bugün bu sebillerin çoğu gazete ve meşrubat satılan yer olarak kullanılmaktadır.<sup><a class="hlink" href="#not25" id="ref25">25</a></sup></p>

  <p class="indent">Kurumsal açıdan bakıldığında bu yapıların tümü dini vakıftı. Çerçeveleri, 7. ve 8. yüzyıllarda kesin biçimini almış olan İslam hukukuna göre çizilmişti; yani Osmanlılar bu çerçeveyi hazır bulmuşlardı.<sup><a class="hlink" href="#not26" id="ref26">26</a></sup> Bir vakıf dine hizmet etmek ya da hayır yapmak amacıyla kurulabilirdi. Vakfedilecek mal ve mülk ya yeni kurulan ya da daha önce var olan bir vakfa verilirdi. Vakfedilen şeyler sonsuza kadar vakfa ait olurdu. Kadın ya da erkek bir vakıf kurucusu vakfının sağlam olup olmadığını anlamak için mahkemeye bir dava açıp mal ve mülkünün kendisine geri verilmesini ister, kadıdan da bunun olanaksız olduğu kararı çıkardı. Bu karar mahkeme defterine geçirilir, böylece vakfın kurallara uygun kurulduğu belgelenmiş olurdu. Ayrıca vakfın varlıklarının ve amaçlarının tek tek sayıldığı ve vakıftan para alması öngörülen kişilerin adlarının belirtildiği bir vakfiye de düzenlenirdi. Vakıf kurucusu bir de mütevelli belirlerdi. Mütevelli çoğu kez aileden seçilirdi, böylelikle bazı vakıflar belirli bir mülkün miras olarak paylaşılıp parçalanmadan ailenin elinde kalmasına da hizmet ederdi.<sup><a class="hlink" href="#not27" id="ref27">27</a></sup></p>

  <p class="indent">Dini vakıfları hem erkekler, hem de kadınlar kurabilirdi. Tek koşul kurucunun özgür olması (yani köle olmaması) ve vakfedilen toprak ve malların mülkiyetinin tümüyle kendine ait bulunmasıydı. Osmanlı kanunlarına göre miri sayılan tarla ve çayırlar ancak padişah özel olarak onaylarsa vakfedilebilirdi.<sup><a class="hlink" href="#not28" id="ref28">28</a></sup> Bu kısıtlama önemliydi, çünkü pek çok vakfın en önde gelen mal varlığı arazi ve topraktı. Toprak hem üstüne inşaat yapmak için gerekliydi, hem de vakfın yerine getirdiği hizmetlere para sağlayan önemli bir gelir kaynağıydı. Padişah bazen akrabalarına ve yakın hizmetkârlarına, bütün bir köyün vergisini bir vakfa gelir yapma izni verirdi; ayrıca padişah vakıflarının da gelirlerinin önemli bölümü tarımdan alınan vergilerden sağlanırdı.<sup><a class="hlink" href="#not29" id="ref29">29</a></sup> Ama bir köy vakfedildiği zaman burada yaşayan köylülerin hukuksal konumları değişmezdi. Yani köylüler örneğin yeni kurulan vakfa bağlı hale gelmez, eskisi gibi doğrudan padişahın tebaası olmayı sürdürürlerdi.</p>

  <p class="indent">Tarım arazisi vakfetmek için padişahtan özel izin alamayan sıradan kişiler ev ya da bahçe gibi mülklerini bağışlarlardı. Kitaplarını bir vakıf kütüphanesine veren bilginler de vardı; sayısız yazmanın korunmuş olmasını bu uygulamaya borçluyuz. Osmanlı İmparatorluğu’nun Türklerin çoğunlukta bulunduğu bölgelerinde, özellikle de İstanbul’da, 16. yüzyıldan beri süren bir âdet de bir camiye para bağışında bulunulmasıydı. Bağışlanan bu paralar faiz karşılığı (çoğunlukla % 10-15) ve güvence alınarak işletilir,<sup><a class="hlink" href="#not30" id="ref30">30</a></sup> elde edilen gelirle de caminin bakımı sağlanırdı. Bu uygulamanın da tutulmayan bir yanı vardı, çünkü hukukçuların birçoğu paranın değerinin yeterince istikrarlı olmadığı görüşündeydi, oysa vakıf kurumunun temeli süreklilikti. Ayrıca İslam hukukunun (günümüze kadar) ısrarla savunduğu faiz yasağı da açıkça delinmiş oluyordu.<sup><a class="hlink" href="#not31" id="ref31">31</a></sup> Ama ulema arasındaki tartışmanın, sıradan bağışçıları böyle bağışlar yapmaktan alıkoymadığı anlaşılıyor. Örneğin 18. yüzyılın ikinci yarısında Bursa’da parasını faizle işleten o kadar çok vakıf vardı ki, bunlar için ayrıntılı kayıtlar tutulmuştu.</p>

  <p class="indent">Zengin kentliler, özellikle de devlet görevlileri sık sık dükkân, hamam, çarşı ve kervansaray gibi mülkler bağışlarlardı.<sup><a class="hlink" href="#not32" id="ref32">32</a></sup> Vakıflara ait dükkânlar, varislerine de geçmek üzere zanaatkârlara icara verilirdi. Birçok vakfın daha başta kiracısından kabul etmesini istediği bir koşul, kiracının mülke yapacağı eklentilerin kira süresinin sona ermesinden sonra hiç karşılıksız vakfa bırakılmasıydı. Ama kiracılar çoğunlukla kârlı çıkıyorlardı; özellikle vakfın elinde yangında harap olan bir yapıyı yenileyecek yeterli olanak yoksa, arsasını düşük bir kirayla üstüne inşaat yapma sözü verene bırakmak zorunda kalıyordu.<sup><a class="hlink" href="#not33" id="ref33">33</a></sup></p>

  <p class="indent">Bir vakıftan, miras olarak bırakma hakkıyla yer kiralayanlar başlangıçta yüksek bir miktar ödüyorlarsa da, sonraki yıllık kiralar çoğunlukla daha düşük oluyordu.<sup><a class="hlink" href="#not34" id="ref34">34</a></sup> Miras hakkı erkek çocuklarındı, bazı yörelerde kız çocuklar da bu haktan yararlanırdı. Birçok zanaatkâr bu yoldan bir vakıf aracılığıyla dükkânları üzerindeki mülkiyet hakkını sağlama almış oluyordu. Ama durum, 18. yüzyılın ikinci yarısında Osmanlı yönetiminin bir dizi savaşı kaybederek ağır bir finansman darboğazına girmesi, dolayısıyla vakıflardan da gelir elde etmek istemesiyle değişti. Gerçi İslam hukukuna göre vakıf mallarına dokunulamıyordu; ama bu kural, vakıf gelirlerinin “dondurulması” ve artanın devlet kasasına aktarılmasıyla deliniyordu. Öte yandan dolaşımdaki paranın sık sık değer kaybetmesinden ötürü vakıflar o derece büyük zararlara uğruyorlardı ki, işlemez hale geliyor, özellikle de sahip oldukları yapılara bakamıyorlardı.</p>

  <p class="indent">Birçok vakfın mütevellisi zanaatkarlardan daha yüksek kira isteyerek zararı azaltmaya çalışıyordu. Zanaatkarlar ise kendilerini korumak için aletlerini ve dükkânlarını gedik adı verilen özel bir zilyetlik sistemine bağladılar; bu zilyetlik hakkı sadece ait olduğu lonca içinde el değiştirebiliyordu.<sup><a class="hlink" href="#not35" id="ref35">35</a></sup> Gedik sistemi 1750’lerden önce de hiç bilinmiyor değildi, ama bu tarihten sonraki yıllarda iyice yaygınlaştı. Şu ya da bu dükkânın gedik olduğu ileri sürülünce, kadılar bunu çoğu zaman kabul ediyorlardı. Bunda, sabit bir işyeri bulunmayıp seyyar çalışan satıcı ve zanaatkârların kötü vergi mükellefi oldukları düşüncesi de rol oynuyordu. Böylelikle, en azından İstanbul’da, birçok zanaatkâr vakıflara karşı çıkarlarını koruyabiliyordu. Ama bu gelişmenin bir bedeli de vardı: Birçok vakıf parasızlık yüzünden hiçbir şey yapamaz hale gelmiş, kentlerdeki ekonomik yaşam esnekliğinden çok şey kaybetmişti.</p>

  <p class="indent">Pek çok vakıf, han gibi daha büyük mülklerini müzayedeyle bir müstecire kiralıyor, o da toptan kiraladığı mülkü ikinci el olarak tek tek tüccarlara kiraya veriyordu. Hamamlar da bazen böyle işletiliyordu. İşyerlerini toptan kiralayan müstecirler, hanlarda bekçi, hamamlarda tellak ve natır gibi işletme için gerekli personeli kendileri tutuyorlardı. Ama müstecirin böyle güçlü bir konuma gelmesi, bazı kiracıların bir handa çok uzun süre kalmalarını ve kiralanan mekânlarda kendi gereksinmelerine göre değişiklikler yapmalarını engellemiyordu. Bir ticaret kenti olan Halep’te, örneğin İngiliz ya da Venedikli tüccarların birleşerek bir hanı birlikte kiralamaları âdet olmuştu. Böyle bir han yüzyıllar boyunca aynı tüccar grubunun elinde kalıyordu; Avrupalı konsoloslar da hanları resmen konsolosluk binası olarak kullanıyorlardı.<sup><a class="hlink" href="#not36" id="ref36">36</a></sup></p>

  <p class="indent">Anıtsal boyutlardaki yapıların ortaya çıkmasında önemli rolleri bulunan büyük vakıfların yanında, tek bir ev ya da dükkândan oluşan birçok küçük vakıf da vardı. Bu yapılar yakın çevrede bulunan malzemelerle “özel” tarzda inşa edilmişlerdi ve görünüşleri sıradan bir konut ya da dükkândan farklı değildi. Bir zanaatkârın evini ya da dükkânını bir vakıf haline getirmesi hiç de seyrek görülen bir olay değildi.<sup><a class="hlink" href="#not37" id="ref37">37</a></sup> Çocukları ve torunları her yıl belirli zamanlarda onun ruhuna dua okutmak koşuluyla vakıftan yararlanabilirlerdi. Ya da bir ev kadını evini, azat ettiği kadın kölelerinin yararına olmak koşuluyla bir vakfa bağışlayabilir ve böylelikle eski hizmetkârlarının yaşlılıklarında başlarını sokacak bir evlerinin olmasını sağlayabilirdi. Bütün bu büyüklü küçüklü vakıfların bir araya yığılması, önemli kentlerin merkezlerindeki toprağın büyük bir bölümünü satılamaz hale getirmişti. Çünkü vakıf mülkleri en fazla değiş tokuş edilebilir, ama elden çıkarılamazdı.</p>

  <p class="indent">Anıtsal yapıların olduğu kadar “özel” yapıların kaderi de vakıf kurumuyla sıkı sıkıya bağlıydı. Vakıflar yapıların yükünü taşıyor, varlıklarının sürmesini sağlıyorlardı. Kuşkusuz parasızlık ya da yöneticiler arasındaki çekişmeler sonucu yapıların ihmal edildiği ve giderek harap hale geldiği de oluyordu. Yerleşimin yoğun olduğu kent merkezlerinde, hemen her yeni inşa edilecek büyük bina için vakıflar arasında görüşmeler yapılması gerekiyordu. Öte yandan 19. yüzyıla kadar yeni bir kentin kurulması, bir ya da daha fazla vakfın da kurulması anlamına geliyordu.<sup><a class="hlink" href="#not38" id="ref38">38</a></sup> Cami, okullar, bir kapalı çarşı ve birkaç alış veriş caddesinin ortaya çıkmasıyla bir kentin oluşmasının koşulları yaratıldıktan sonradır ki insanlar da buraya yerleşmeye başlıyorlardı.</p>

  <h2 class="section sigil_not_in_toc">Sanatın ve Sanatçıların Korunması</h2>

  <p class="nonindent">15. yüzyılın sonlarında ve 16. yüzyılda padişahlar, padişah ailesinin diğer bireyleri ve yüksek devlet görevlileri yeni yapılar inşa ettiren en önemli işverenlerdi. Kendilerinde büyük bir mimar olma yeteneği bulunduğuna inanan gençler Hassa Mimarları Ocağı’na kabul edilmek için çaba göstermek zorundaydılar. Bu gençler hamilerinin dikkatini çekerlerse padişaha takdim edilirler, büyük yapılar gerçekleştirme olanağını elde edebilirlerdi.<sup><a class="hlink" href="#not39" id="ref39">39</a></sup></p>

  <p class="indent">Ama bu ilişkilerin hiçbir anlaşmazlık çıkmadan yürütüldüğü sanılmamalıdır. Kanuni ile Mimar Sinan arasındaki koruyucu-sanatçı ilişkisinde yaşanmış bazı sıkıntılar, “Osmanlı Michelangelo’su”nun yaşlılığında arkadaşı Mustafa Saî’ye yazdırdığı biyografisinin bugüne kadar fazla dikkati çekmemiş bazı bölümlerinde konu edilmektedir. Anlaşmazlıklar önce, daha bir yeniçeri komutanıyken Prut üzerine kurduğu bir köprü nedeniyle Sinan’la vezirler arasında ortaya çıkmıştı. Sinan bu köprüyü korumak için bir hisar yapılmasına gerek bulunmadığını ileri sürünce, bu yeni hisara komutan atanmaktan korkmakla suçlanmıştı; komutanlığa atanırsa uzun bir süre daha sınır boyunda kalması gerekecekti. Bu yüzden de Sinan askerlikten ayrılıp hassa mimarları arasına katılma önerisini memnuniyetle kabul etti.</p>

  <p class="indent">Padişahın bu suçlamalara katılıp katılmadığını, dahası bunlardan haberi olup olmadığını bilmiyoruz. Ama Süleymaniye Külliyesi’nin inşa edildiği sırada (1550-57) daha farklı bir olay yaşandı. Bazı ileri gelenlerin o günlerde çeşitli bahanelerle kendi konaklarının inşaatını sürdürmeleri, caminin yapım çalışmalarını yavaşlatmıştı.<sup><a class="hlink" href="#not40" id="ref40">40</a></sup> Bu durum, Sinan’ın mesleki yeterliği konusunda bazı kuşkuların yüksek sesle dile getirilmesine yol açmıştı. Caminin büyük kubbesinin sağlam olmadığı ileri sürülüyor, Sinan tembellikle, duygusallıkla suçlanıyordu. Bir gün padişah büyük bir öfkeyle inşaata geldi ve Fatih’in kendi mimarına, yani Sinan’nın talihsiz adaşına reva gördüğü sonun onun da başına gelebileceği tehdidini savurdu. (Bu hikâye ayrıca Kanuni ve saray çevresinin, Atik Sinan’ı II. Mehmed’in öldürttüğüne inandığını gösteren ilginç bir kanıttır.) Bunun üzerine Sinan camiyi iki ay içinde bitireceğine söz verdi. Sarayda aklını kaçırdığı söylentisi dolaşmaya başlamıştı, padişah ona sözünü geri alma olanağı verdi; buna rağmen Sinan tutumunda diretti. Burada bizim için Sinan’ın sözünü gerçekten tutması ve iki ay sonra caminin anahtarlarını teslim etmesinden çok daha önemli olan şey, onun ve biyografisini yazan Mustafa Saî’nin mimarbaşının Osmanlı sultanıyla ilişkilerini bu derece kesin bir açıklıkla ortaya koymalarıdır. Sultan, Sinan’ın düşmanlarının etkisi altında kalıyor -bürokratik entrikalar cangılında kendini kanıtlamanın güçlüğü Sinan’ın ağzından başka bölümlerde de anlatılmakta- ve yetenekli kulunu ölümle tehdit ediyor. Sinan’ın sonuçta zafer kazanmasından en başta düşmanları mahçup oluyorsa da, padişahın da pek iyi durumda kaldığı söylenemez. Mustafa Saî’nin bu olayı, Kanuni döneminin “Altın Çağ” olarak kabul edildiği bir sırada yapıtına aldığı da unutulmamalıdır.</p>

  <p class="indent">Vakıf kuran kadınların rolü özellikle ilginçtir. Şeriata göre evli bir kadının kendi serveti üzerinde tasarruf hakkına sahip olması, üst tabakadan kadınlara bir cami ya da medrese yaptırma olanağı veriyordu. Mimar Sinan ilk camilerinden birini bir kadının tanıdığı olanaklarla inşa etmişti. 14. yüzyıldan beri Osmanlı sarayının kadınları çeşitli vakıflar kurmaktaydılar. Karaman hanedanından biriyle evlenen Nefise Melek Hatun’un adına Karaman’da 1388’de yapılan medrese bugün hâlâ ayaktadır.<sup><a class="hlink" href="#not41" id="ref41">41</a></sup> İmparatorluğun Tokat, Manisa ya da Trabzon gibi taşra kentlerinde de, bir süre oralarda sancakbeyliği yapmış şehzadelerin annelerinin adını taşıyan camiler inşa edilmişti.<sup><a class="hlink" href="#not42" id="ref42">42</a></sup> Ne var ki bu yapıların ortaya çıkmasında bu kadınların ne kadar paylarının bulunduğunu ya da kendilerinin hiçbir rolü olmadan camilerin sadece onların adını yüceltmek için mi yaptırıldığını bilmiyoruz.</p>

  <p class="indent">16. yüzyılda Osmanlı hanedan kadınları arasında Hurrem Sultan’ın dini yapılar yaptırmaya özel ilgi gösterdiği söylenebilir. Mimar Sinan onun için bir cami, bir medrese ve daha başka binalardan oluşan bir külliye inşa etmiştir.<sup><a class="hlink" href="#not43" id="ref43">43</a></sup> Mekke, Medine ve Kudüs’te de onun adına, bazısı ölümünden sonra olmak üzere, hanlar ve imaretler yapılmıştır. Daha sonraki dönemlerde haremdeki en önemli ve siyasal nüfuz sahibi kişiler olan valide sultanlar da benzeri yapılar yaptırmışlardır. 1598’de Valide Safiye Sultan’ın başlattığı Eminönü’ndeki Yeni Cami’yi, uzun bir aradan sonra 1663’te Valide Turhan Sultan bitirtmişti.<sup><a class="hlink" href="#not44" id="ref44">44</a></sup> Ama valide sultanların ve başka saraylı kadınların vakfettikleri yapıların çoğu Üsküdar’daydı.<sup><a class="hlink" href="#not45" id="ref45">45</a></sup> Valide Safiye Sultan Kahire’de de bir külliye kurdurmuştu. Ama büyük olasılıkla bu, bazı koşulların rastlantıyla bir araya gelmesinin bir sonucuydu, çünkü bu külliyenin camisini ilkin kendisi değil, ona bağlı harem ağalarından birisi yaptırmıştı.<sup><a class="hlink" href="#not46" id="ref46">46</a></sup></p>

  <p class="indent">16. yüzyılda pek çok vezir de gerek İstanbul’da, gerekse doğdukları yörelerde büyük yapılar inşa ettirmişlerdi. Sadrazam Sokollu Mehmed Paşa (ö. 1578) başkentte kendi adını taşıyan bir cami yaptırdı. Camiyle medresenin mimarlık açısından çok ilginç biçimde bir araya getirildiği bu yapı İznik çinileriyle bezeliydi. Sokollu ayrıca kendi memleketindeki Drina Nehri üzerine bir köprü inşa ettirdi.<sup><a class="hlink" href="#not47" id="ref47">47</a></sup> Devşirme yoluyla saraya girip yüksek mevkilere erişen daha birçok kişi de doğdukları yerlerde çeşitli yapılar inşa ettiriyorlardı. Kayseri yakınlarında doğmuş olan Mimar Sinan kendi köyünde bir çeşme yaptırmıştı<sup><a class="hlink" href="#not48" id="ref48">48</a></sup> ve bu pek çok benzer örnekten sadece biriydi. Bu yolla, ülkenin en uzak köşelerinde oturanlara bile, içlerinden birinin sultanın hizmetinde yüksek mevkilere ulaştığı hatırlatılıyor ve dolaylı da olsa devletin merkeziyle bağları sağlamlaştırılıyordu.</p>

  <p class="indent">Doğrudan Osmanlı merkezi yönetiminin talimatıyla hareket etmeyen devlet görevlilerinin imar faaliyetleri en iyi Mısır’da incelenebilir. 19. yüzyılın başlarına kadar Mısır’da yönetim Memlûklerin elindeydi. Memlûkler ortaçağdan beri Mısır’da politik gücü temsil ediyorlardı. Kafkasya’yla bugünkü Rusya’nın güneyinden gelmişlerdi ve etnik açıdan çoğunlukla Türk değil de Çerkez ya da Gürcü oldukları halde günlük yaşamda Türkçe konuşuyorlardı; asker köleler olarak ülkeye getirilmişlerdi. İslam hukukunun Müslümanların kökleştirilmesini yasaklamasına dayanarak, Memlûklerin kökenlerinde Müslüman olmadıkları sonucunu çıkarabiliriz. Müslümanlığı kabul edip eğitimlerini tamamlamalarından ve Mısır’ın iklimine uyum sağlamalarından sonra Memlûkler asker sınıf olarak sivil halkı yönetmeye başladılar. 1250’den sonra Mısır hükümdarı da oldular. Memlûk sultanı, en güçlü gruplar arasındaki politik, çoğu kez de askeri hesaplaşmaların sonunda belirleniyordu.<sup><a class="hlink" href="#not49" id="ref49">49</a></sup> Mısır’ın 1517’de fethedilmesinden sonra İstanbul’daki merkezi yönetim bu yeni ve zengin eyaleti gönderdiği bir valiyle yönetmeye başladı. Sultan olabilmek için yürütülen rekabetin ortadan kalkmasıyla birlikte Memlûkler arasındaki silahlı çatışmaların da anlamı kalmamıştı. 1517’den önce Memlûk sultanlarının egemenliği altında bulunan Suriye de doğrudan Osmanlı yönetimine girmişti. Buna rağmen Mısır’da görevlendirilmek üzere Memlûklerin Kafkasya’dan getirilmesine devam edildi. İstanbul’daki merkezi yönetim Mısır Memlûklerinden yıllık bir vergi alıyordu. Yine de seçkin Memlûkler’in elinde sanatı ve sanatçıları koruyabilmek için yeterince kaynak kalıyordu; ayrıca Mısır’ı yöneten bu askerler 1660-70’lerden sonra gittikçe daha az vergi verdikleri gibi, devlet harcamaları için kendilerine verilen paraları da gittikçe daha çok kendi amaçları için kullanır olmuşlardı.</p>

  <p class="indent">Kahire’deki önde gelen Memlûkler ve zengin tüccarlar kendilerine gösterişli konutlar inşa ettirmişlerdi; bunların bazısı günümüzde de ayaktadır.<sup><a class="hlink" href="#not50" id="ref50">50</a></sup> 16. yüzyılda İstanbul’daki yapılar örnek alınıyordu. Oysa 18. yüzyılda, yani merkezi yönetimin atadığı valilerin gerçek bir güçlerinin kalmadığı ve egemenliğin fiilen Memlûklerle yerel milislerin eline geçtiği dönemde, ortaçağ Memlûk üslubuna özgü öğeler barındıran bir tür yerel Mısır üslubu denebilecek bir mimarlık tarzı tercih edilmeye başlandı.<sup><a class="hlink" href="#not51" id="ref51">51</a></sup> Hatta elimizde, Osmanlı merkezi yönetiminin çok masraflı diye karşı çıktığı bazı yapı projelerinin anlatıldığı ve yerel iktidar sahiplerinin sanata ve sanatçılara arka çıkarken gözettikleri hedefleri görebildiğimiz yazılı metinler vardır.<sup><a class="hlink" href="#not52" id="ref52">52</a></sup></p>

  <p class="indent">Müslüman koruyucuların yanında, politik konumlarına göre daha az ya da daha çok iş yapma olanağı bulunan gayrimüslim sanat koruyucuları da vardı. Fatih Sultan Mehmed’in sarayında Bizanslı Hıristiyan tarihçi Kritobulos ile Trabzonlu bilgin Georgios resmen desteklenmişti. 16. yüzyılda da sarayda nüfuz sahibi gayrimüslimlerin olduğu biliniyor. Saygın Hıristiyanlar da kilise ve manastırlara bağışta bulunarak sanatı ve sanatçıyı koruyorlardı.<sup><a class="hlink" href="#not53" id="ref53">53</a></sup> Ayrıca Osmanlı topraklarındaki manastırların keşişleri çoğu zaman Hıristiyanların yoğun olduğu bölgelerde dolaşarak destek ve yardım arayabilirlerdi. Bir örnek vermek gerekirse, Sina’daki Katharina Manastırı bu olanaktan büyük ölçüde yararlanmıştı.<sup><a class="hlink" href="#not54" id="ref54">54</a></sup> 16. yüzyılda, o zamanlar Osmanlıların elinde bulunan Tesalya’da sarp kayaların doruğunda Meteora manastırları inşa edildi, Yunanistan ve Sırbistan’ın bazı bölgelerinde yeni-bizans üslubundaki bir mimarlık ve resim sanatı uzun bir süre varlığını rahatça sürdürdü.<sup><a class="hlink" href="#not55" id="ref55">55</a></sup> Daha sonra da 18. yüzyılda Rum kültürünün koruyucusu ve destekleyicisi olma işlevini, Osmanlı hükümetinde tercümanlık, Eflak ve Boğdan’da voyvodalık yapan Fenerli Rum aileler üstendiler.<sup><a class="hlink" href="#not56" id="ref56">56</a></sup></p>

  <h2 class="section sigil_not_in_toc">İnşaat Sahiplerinin Verdiği Kararlar</h2>

  <p class="nonindent">Pek çok Osmanlı sultanının yaptırdıkları mimarlık eserlerine büyük bir ilgi gösterdikleri bilinir. Özellikle Fatih Sultan Mehmed ve Kanuni Sultan Süleyman’ın bu konudaki tutumlarına ilişkin epeyce belge vardır. Yapılar bir hükümdarın en önce kendi imparatorluğunun üst tabakası gözünde meşrulaşmasına hizmet ederdi. Ama örneğin Mekke’de yaptırılanlar, herhalde başka ülkelerin Müslüman halkının da bu meşruiyeti tanımasını sağlıyordu.<sup><a class="hlink" href="#not57" id="ref57">57</a></sup> Mustafa Ali, Kanuni’nin bir yeri fethettikten hemen sonra orada inşa ettirdiği yapıları onun büyüklüğünün kanıtı olarak ele alır. Ama ona göre bir sultan böyle eserler yaptırma hakkını ancak kâfirlere karşı yürüteceği savaşlarda zaferler kazanmakla elde edebilirdi.<sup><a class="hlink" href="#not58" id="ref58">58</a></sup></p>

  <p class="indent">Padişah büyük bir inşaat girişimini onaylamadan önce, çoğunlukla hazırlanan projeyi görmek isterdi. Böyle bir proje, planlarla cephe resimlerinden oluşur, bazen üç boyutlu maketler de yapılırdı.<sup><a class="hlink" href="#not59" id="ref59">59</a></sup> Süleymaniye’nin böyle görkemli bir maketi olduğu bilinmektedir; eserin tamamlanmasından sonra da korunmuş ya da belki sonradan yapılmıştır. İleride tahta geçecek olan Şehzade Mehmed’in 1582’deki sünneti için düzenlenen şenlik alayında böyle bir Süleymaniye maketinin de geçirildiği bilinmektedir.</p>

  <p class="indent">Hazine, görsel tasarımların yanı sıra inşaatın bir ön keşfinin yapılmasını da isterdi. Bu tür keşif belgeleri genelde plan ve cephe çizimlerden daha iyi korunmuştur. Bu belgelerde taş, kurşun ya da tuğla gibi yapı malzemelerinin fiyatlarıyla birlikte dökümü yapılırdı. Gerekli işgünü sayısı ve buna bağlı olarak kaç usta, kaç nitelikli ve niteliksiz işçi çalıştırılacağı da belirtilirdi.<sup><a class="hlink" href="#not60" id="ref60">60</a></sup> Onarımlarda, ön keşif belgesinde çoğu zaman o keşfin onarıma hemen başlanacağına göre hazırlandığını belirten bir hüküm de yer alırdı. Böylece onarımın başlaması gecikirse maliyetin daha yüksek olabileceği belirtilmiş olurdu.</p>

  <p class="indent">Maliyeti önceden hesaplamak zor olduğunda, ilkin deneme için belirli bir bölümün inşa edildiği sanılmaktadır.<sup><a class="hlink" href="#not61" id="ref61">61</a></sup> Mekke’deki Harem-i Şerifin bugün hâlâ görülebilen revak kubbelerinin yapılmasında bu yol tutulmuştu. Önce kubbelerin bir bölümü yapılmış, sonra toplam 400-500 tane olması düşünülen kubbelerin hepsinin kaça çıkacağı, tamamlanan bu kubbelerle karşılaştırılarak hesaplanmıştı. Herhalde sultan projeyi çok masraflı bulmuş olmalı ki, sonuçta 152 kubbe yapılmıştı. İnşaatın bitişinden sonra hesaplar yeniden yapılırdı. Malzeme ya da işçilikte ilk keşifte öngörülenden daha az harcandığı ortaya çıkarsa, maliye daha sonraki işler için ayrılmış parayı kısardı.</p>

  <p class="indent">İnşaata başlanabilmesi için, sipariş sahibinin arsayı önceden sağlayıp hazır etmesi gerekiyordu.<sup><a class="hlink" href="#not62" id="ref62">62</a></sup> Özellikle vakıflar için bu önemliydi, çünkü vakıf kurucuları sevap işlemiş olmak için yapı yaptırırlardı. Bunun önkoşulu da arsanın ve yapı malzemelerinin helal yoldan elde edilmiş olmasıydı. Oysa Teodosios surları içindeki kent daha 16. yüzyılın ortalarında birçok vakıf yapısıyla dolmuştu ve yeni yapılacak vakıf binalarını bu iş için öngörülmüş yerden başka bir yerde inşa edebilmek için arsaları değiş tokuş etmek gerekiyordu. Bu tür işlemlerden ötürü de binanın maliyeti artıyordu.<sup><a class="hlink" href="#not63" id="ref63">63</a></sup> İnşaat yaptıracaklar bu sorunlardan kurtulmak için vakıflarını daha tenha yerlerde, örneğin o sıralar İstanbul’dan ayrı bir yerleşim olan Üsküdar’da kuruyorlardı. 16. yüzyılın ikinci yarısında Üsküdar vakıf sayısının artmasıyla daha kalabalık bir semt haline gelerek İstanbul’a eklemlendi.</p>

  <p class="indent">İnşaat sahiplerinin temel kararlarından biri de bezemede pahalı malzemenin kullanılmasıyla ilgiliydi. “Klasik” Osmanlı mimarlığı, teknik titizlik kadar, oranlar arasındaki uyum, mekân yaratmadaki çeşitlilik ve cephe düzenlemesindeki dengeyle de tanınır. Pahalı mermer levhalar, altın kaplama parçalar, hatta saf altın ve gümüş, sadece çok özel durumlarda, örneğin önemli kişilerin türbelerinde, özellikle de Hz. Muhammed’in Medine’deki mezarında kullanılmıştır. Kanuni, Süleymaniye’nin vakfiyesinde ferah ve sağlam bir cami yapılmasını, pahalı bezeme istemediğini açıkça belirtmişti.<sup><a class="hlink" href="#not64" id="ref64">64</a></sup> Bezeme için yapılacak harcamanın miktarının saptanmasında sadece inşaata ayrılan para değil, yapının niteliği de rol oynardı. Yapılardaki bazı nitelikler de padişah tarafından saptanırdı. Örneğin sadece hükümdarlar birden çok minaresi olan cami yaptırabilirdi. Dolayısıyla büyük yapı yaptıranların kararlarında sadece dini, estetik ve mali koşullar değil, politika da belirleyici bir rol oynuyordu.</p>

  <h2 class="section sigil_not_in_toc">Yapı Malzemelerinin Sağlanması</h2>

  <p class="nonindent">Nakliye masraflarının yüksek olması yüzünden, padişahın İstanbul’da yaptıracağı inşaatlarda bile Marmara Denizi’ne yakın taş ocaklarından yararlanılıyordu.<sup><a class="hlink" href="#not65" id="ref65">65</a></sup> Bu ocaklardan küfeki taşı, Marmara Adası’ndaki ocaklardan da mermer, gemilerle İstanbul’a getirilebiliyordu. Ama taş blokların gemilerle taşınması o kadar eziyetliydi ki, bu iş aynı savaş gemilerindeki kürek mahkûmluğu gibi bir ceza olarak yaptırılıyordu. İstanbul’a ulaşan taş bloklar öküz ya da atların çektiği arabalarla tepelerdeki inşaat yerlerine taşınıyordu. İstanbul’daki selatin camileri hep kentin tepeleri üstünde yapılmıştı. Tuğlalar kentin biraz dışındaki tuğla harmanlarında üretiliyordu, aynı şey harç ve sıva yapmakta kullanılan kireç için de geçerliydi.<sup><a class="hlink" href="#not66" id="ref66">66</a></sup></p>

  <p class="indent">Anlaşıldığı kadarıyla padişah ve vezirler, resmi üsluptaki gösterişli yapıları, ulaşım zorluğu nedeniyle inşaatın özellikle zor olduğu yerlerde yaptırmanın da hükümdara duyulan saygınlığı artıracağını düşünüyorlardı. Osmanlı egemenliğine girmesinden sonra Mekke’deki Harem-i Şerifte, Memlûkler döneminde yapılmış olan düz çatının yerine, Hicaz’da malzeme bulmanın ve taşımanın çok masraflı olmasına rağmen, küçük kubbeler yaptırılması da aynı düşüncenin sonucuydu.<sup><a class="hlink" href="#not67" id="ref67">67</a></sup> Bazen nakliye güçlüğü yapının değerini artırabiliyordu. Süleymaniye’nin inşası sırasında, merkezi kubbenin altına, iki yana yerleştirilecek dört büyük sütundan üçü çok uzaktan getirilmişti. Bir ya da iki sütun Suriye’deki Baalbek’ten, bir başkası da Mısır’dan gelmişti.<sup><a class="hlink" href="#not68" id="ref68">68</a></sup> Büyük masraflara yol açan bu nakliye işlemiyle bir yandan Kanuni’nin imparatorluğunun büyüklüğü ortaya konuyor, öbür yandan da hükümdarın gücünün yettiği teknik olanaklar gösterilmiş oluyordu. Anlaşılan aynı dönemde, papanın Roma’sında da aynı şeyler düşünülmüştü. 1586’da Roma’da San Pietro Bazilikası’nın önündeki meydana Roma İmparatorluğu döneminde kente getirilmiş bir Mısır dikilitaşının yerleştirilmesi, büyük bir olay olarak kutlanmış ve belgelere geçirilmişti.<sup><a class="hlink" href="#not69" id="ref69">69</a></sup></p>

  <p class="indent">Osmanlı mimarlığında büyük yapılar taştan inşa edilirdi, ama hem kapı ve pencere doğramaları, duvar kaplamaları ya da mimber gibi öğeleri yapmak, hem de yapı iskelesi kurmak için çok büyük ölçüde ahşap da kullanılırdı. İskele tahtaları inşaatın bitiminde sökülüp yine kullanılıyor olsa da, önce şantiyeye getirilmeleri gerekiyordu. Ayrıca Osmanlıların 1517’de Mısır’ı fethetmesinden sonra Kahire’de inşaat kerestesine talep gittikçe artmıştı.<sup><a class="hlink" href="#not70" id="ref70">70</a></sup> Ortaçağda Kahire’deki konutlar ve saraylar, Memlûk devlet ricalinin konak ve sarayları hep kagirdi, ama ülkenin Osmanlıların eline geçmesinden sonra Mısır üst tabakası arasında, Anadolu’nun bazı yörelerindeki evlerde son zamanlara kadar hâlâ görülebilen, zengin nakışlı ahşap tavanlar çok beğenilmeye başladı. Ahşap, Osmanlı fatihlerin itibar ettikleri yapı formuydu, bu yüzden ahşap tavan kaplaması hızla yaygınlaştı. Ahşabın Mısır’da az bulunur ve pahalı olması, herhalde bu modayı daha da çekici yapmıştı. Yükselen talep karşısında inşaat kerestesi kısmen Anadolu’dan kaçak getirildi; çünkü Osmanlı yönetimi zaten kısıtlı olan ahşabı başkentte kullanılmak üzere, özellikle de tersanenin ihtiyaçları için ayırmak istiyordu.<sup><a class="hlink" href="#not71" id="ref71">71</a></sup></p>

  <p class="indent">Demir ve kurşunun tedarik edilmesinde de sık sık sorunlarla karşılaşılıyordu.<sup><a class="hlink" href="#not72" id="ref72">72</a></sup> Demir, pencere parmaklıklarını ve büyük yapılardaki taş blokların birbirine bağlandığı kenetleri yapmak için kullanılırdı. Ayrıca Osmanlı mimarları, üstüne bir kubbenin oturduğu ya da yarım kubbenin yaslandığı kemerlerin iç boşluğuna da bazen demir gergi çubukları yerleştiriyorlardı. Bu çözüm göze pek güzel görünmese de, yapıyı sağlamlaştırıyordu. Kurşun esas olarak tonoz ve kubbelerin üstlerinin kaplanmasında kullanılıyordu. Yüksek bir yerden bakıldığında, kurşun kaplı Osmanlı yapıları gri-mavi bir kubbe denizi gibi görünüyordu.</p>

  <p class="indent">Doğada çoğu kez gümüşle bir arada bulunan kurşun çoğunlukla Balkanlar’da çıkarılıyordu. 16. yüzyılda Amerika’dan da bol miktarda gelmeye başlayınca Akdeniz yöresinde gümüş ucuzladı, Balkanlar’daki ocaklar kârlı olmaktan çıktı, çoğu da terk edildi. Dolayısıyla yerel kurşun üretimi de azaldı ve 17. yüzyılda kubbeler artık kimi zaman ithal kurşunla kaplanmaya başladı. Özel yapılarda gerekli olan demir çoğunlukla Güney Bulgaristan’daki Samoko kentinde küçük yüksek fırınlarda elde ediliyordu.<sup><a class="hlink" href="#not73" id="ref73">73</a></sup> Süleymaniye gibi büyük bir yapıya başlanacağı zaman Osmanlı hazinesi oradaki yüksek fırın sahiplerine kapasitelerini artırabilmeleri için ön ödeme yapmak zorunda kalıyordu. Bu uygulama yerel kadılara zorluk çıkarabiliyordu, çünkü hangi işletmeye kredi verileceğini saptama sorumluluğu kadılarındı. Bir fırın sahibi krediyi alıp mal göndermediğinde zararın sorumluluğu da bu kadılara aitti. Demir, Meriç üzerinden Marmara Denizi’ne taşınıyor ya da İstanbul’a kadar kervanlarla getiriliyordu. Bazen oradan da daha uzak yerlere gönderiliyordu. 16. yüzyılın ikinci yarısında II. Selim ve III. Murad Mekke’deki Haremi Şerifte onarım ve değişiklik yapmaya giriştiklerinde de demir Samoko’dan getirtilmişti.<sup><a class="hlink" href="#not74" id="ref74">74</a></sup></p>

  <h2 class="section sigil_not_in_toc">Yapılarda Güzellik</h2>

  <p class="nonindent">Osmanlılarda mimarlıkla ilgili hemen hiçbir kuramsal kitap yoktu. Ama insanların kendi dönemlerindeki bir yapıda neleri güzel bulduklarını, ünlü yapıların anlatıldığı bazı yazılardan bulup çıkarabiliriz. Cafer Efendi’nin Sultan Ahmed Camii ile ilgili yazdıklarına yakından bakmalıyız.<sup><a class="hlink" href="#not75" id="ref75">75</a></sup> Evliya Çelebi’nin Viyana’daki Aziz Stefan Katedrali üzerine yazdıkları da başka açıdan önemli. Çünkü arkasında belirli bir sanat geleneği bulunan, ayrıca bu geleneği çok az bilmesine rağmen Evliya Çelebi’ye estetik açıdan çekici görünen böyle bir yapı, bir Osmanlı aydınının güzellik konusundaki düşüncelerini saptamamıza yardımcı olacaktır.<sup><a class="hlink" href="#not76" id="ref76">76</a></sup></p>

  <p class="indent">Cafer Efendi, Mimar Mehmed Ağa’nın yaşamını anlattığı ve sonuna Osmanlıca yapı terimlerini içeren küçük bir sözlük de eklediği <i>Risale-i Mimariye'ye</i> âdet olduğu üzere Allah’a, Hz. Muhammed’e ve dört halifeye övgüler düzerek başlıyor. Allah’ın övüldüğü bölümde tüm evren büyük kubbeli, kandillerle ve ışık saçan mumlarla bezeli, aydınlık pencereli ve yüksek kemerli bir cami olarak anlatılıyor. Tanrı böyle etkileyici bir yapıyı “resimsiz, hesapsız” yaratmış bir mimar olarak övülüyor.<sup><a class="hlink" href="#not77" id="ref77">77</a></sup> Evrenin yaratılışı motifinin mimari benzetmelerle anlatılmasına Sultan Ahmed Camii için yazılmış kasidede de rastlıyoruz. Kasidenin başlangıç dizelerinde gökyüzü bir kubbe, gökkuşağı mihrab, güneş ve ay ışık saçan mumlar, Sina Dağı ise değerli oymalarla bezeli bir minber olarak tasvir ediliyor. Burada da Tanrı’yı mimar olarak övme yaklaşımı var; öte yandan Cafer Efendi risalesinde Tanrı’nın yüceliğini, “Tanrı’nın gölgesi” olan padişahınkinden daha az vurgulamış. Vakfı kuran Sultan Ahmed’i, eskiden baykuşların yuva yaptığı metruk bir yere cami yaptıran cömert ve hayırsever bir kişi olarak övüyor.</p>

  <p class="indent">Süleymaniye’den bildiğimiz bir motif de, inşaat halindeki camiye Hz. Süleyman’ın, hükümdarın ve peygamberin ibadethanesi olarak bakılmasıdır.<sup><a class="hlink" href="#not78" id="ref78">78</a></sup> Hükümdara düzülen övgü camiye düzülen övgünün olmazsa olmaz bir parçasıdır; çünkü kasidenin bir sonraki bölümünde minarelerdeki toplam on dört şerefenin, tahttaki I. Ahmed dahil o güne kadar hüküm süren on dört padişahı işaret ettiği belirtiliyor. Bir başka kasidede cami “camiler ordusunun serdar-ı ekremi” olarak adlandırılıyor ve böylelikle halifelik unvanını taşıyan nedeniyle “müminlerin serdar-ı ekremi” padişaha gönderme yapılmış oluyor. Cafer Efendi padişahla bir başka önemli imge arasında da bağlantı kuruyor ve camiyi cennetteki gül bahçesi olarak tanımlıyor.<sup><a class="hlink" href="#not79" id="ref79">79</a></sup> Cafer Efendi kasidenin sonundaki hayır duasında padişahın kalbinin bir tomurcuk gibi açması umudunu dile getirirken de aynı imgeyi padişahın yaptığı iyi şeyler için kullanıyor.</p>

  <p class="indent">Gül ve bülbüllerle dolu cennet bahçesi imgesinin İslam dünyasında yapı estetiği bakımından uzun bir geçmişi var. Cafer Efendi’nin “Bahariye” adını verdiği şiirinde, caminin kandillerinin oynaşan alevleri lalelere, fışkırttığı suların arkasındaki şadırvan kafesteki bülbüle benzetiliyor. Yüksekteki hünkâr mahfilini şiirsel düşgücüyle bir çınarın iki yana açılmış dalları gibi gören yazar sütunları da hurma ağacının gövdesine benzetiyor.<sup><a class="hlink" href="#not80" id="ref80">80</a></sup> Ama aslında var olmayan bu bahçe insanın düşgücünün bir ürünü. Burada, oluşturduğu gül bahçesine en küçük bir şey eklenmesine bile gerek olmayan mimarın sanat becerisini kutlama fırsatı da ortaya çıkıyor. Cami ve içerdiği cennet bahçesi imgesi zarif bir biçimde ortaya konmuş ve mimar tarafından güzellikte benzeri olmayan bir yere yerleştirilmiştir. Bunun da ötesinde cami simgesel bir anlam taşımaktadır, hatta Cafer Efendi’ye göre sanat eserinin bütünü tek bir simgedir. Burada insanoğlunun yaratıcılığının olduğu kadar hükümdarı övmenin ve cennet bahçesinin de simgeselliğinin yanında, Tanrı’nın yaratıcılığının bir yansıması olarak müziğin yeri de önemli. Cafer Efendi müzikten anlayan birinin yardımıyla yapıya müzik terimleriyle yorum getiriyor.<sup><a class="hlink" href="#not81" id="ref81">81</a></sup> Sultan Ahmed Camii’nin yaratıcısı mimar Mehmed Ağa gençliğinde musiki ile uğraştığı için, böyle bir yorum tümüyle inandırıcı geliyor. Ama biz, yaptırdığı caminin bu simgesel yönlerinden padişahın ne kadar haberi olduğunu yazık ki bilemiyoruz.</p>

  <p class="indent">Sultan Ahmed Camii’nin yüceltilmesinde din ile estetik yan yanadır. Oysa İslam kültürünün dışındaki bir yapıyı anlatan Evliya Çelebi önce dinle estetik arasındaki ilişkiyi sorgulamak zorundaydı. Seyyahımız, Aziz Stefan Katedrali’ni betimlerken hep yüceltici sıfatlar kullanıyor, “... Rum ve Arap ve Acem’de... öyle bir binayı azim ve öyle bir kâr-ı kadim inşa olunmamıştır ve olmaz da...” diyor. Burada “Rum ve Arap ve Acemde...” sözleri açıkça İslam dünyasını da içine alıyor.<sup><a class="hlink" href="#not82" id="ref82">82</a></sup> Stefan Katedralinin güzelliğine düzülen övgülerdeki önemli bir motif de yapıdaki zenginlikler. Örneğin Evliya değerli ve az bulunur madenlerden yapıldığını ileri sürdüğü ve güya kiliseyi taşıyan on altı sütunu (kendi bildiğince) tarif ediyor. Ayrıca kilisenin para ve kitap bakımından ne kadar zengin olduğunu göklere çıkararak anlatırken, kubbelerin (yani tonozların) ışıldayan mozaiklerle kaplı olduğunu söylüyor. Bu ise yazarın İstanbul’daki Bizans kiliselerini göre göre gelişen düşgücünün bir ürünü. Dile getirilen bir başka motif de biçim zenginliği: Kilisedeki sayısız dua sırasının arasında güya birbirinin eşi olan tek bir sıra bile yok.</p>

  <p class="indent">Evliya katedrale övgüler sıralarken, müziğe de çok önemli bir yer vermiş.<sup><a class="hlink" href="#not83" id="ref83">83</a></sup> Ama burada, Sultan Ahmed Camii örneğinde olduğu gibi, müzikteki uyum aracılığıyla mimarlıktaki uyuma bir gönderme yapılmış değil. Evliya daha çok org sesinin güzelliğiyle ve org çalmanın gerektirdiği teknik beceriyle ilgileniyor. Evliya’yı orada gezdirenlerin ona dönemin Avrupa kültüründe orga ne kadar değer verildiğini anlatmış oldukları ve gerek güzel ses çıkarmanın, gerekse müzik yeteneğinin öneminin altını özellikle çizdikleri düşünülebilir.<sup><a class="hlink" href="#not84" id="ref84">84</a></sup> Eğer böyle bir şey söz konusu olmuşsa, orga övgüler sıralamak Evliya’nın tutumuna çok uygun düşüyor. Zaten yazdıklarını gerçek ya da uydurma teknik harikalarla süslemeyi ne kadar sevdiğini biliyoruz.<sup><a class="hlink" href="#not85" id="ref85">85</a></sup> Ama Evliya’nın orgu anlatırken dinle ilişki kurması da ilginç. Bunu yaparken Avrupa’da da müzikçilerin koruyucusu sayılan güzel sesli Davud Peygamber’den söz ediyor; onun Eski Ahit’te yer alan David olduğunu bildiği de kesin. “Kutsal Ruh” İsa’yı da bu bağlamda ele alıyor. Ama bir yandan da orgda doğaüstü bir özellik bulunmadığını, tam tersine bunun insanoğluna özgü bir sanat olduğunu vurguluyor. Yani ihtiyatlı olmak koşuluyla, Evliya’nın, tek tanrılı her üç dinin de ortak görüşüne uygun bir güzellik kavramı ileri sürdüğü kabul edilebilir. Benzer bir yaklaşım, katedraldeki resimler hakkında söylediklerinde de görülüyor. Öyle etkileniyor ki, “... bir güne cennet tasviri var kira adem gördükte ruh teslim edüp... dahil-i cinân olacağı gelür...” diyor. Öte yandan bir cehennem tasvirini de, böyle bir tasviri sipariş edenlere, tövbe etmeleri için bir uyarı olarak görüyor.<sup><a class="hlink" href="#not86" id="ref86">86</a></sup></p>

  <p class="indent">Evliya’nın anlattıklarında müzik ve resim, çerçevesini Stefan Katedrali mimarisinin çizdiği bir “bütünsel sanat yapıtı”nın birbirine eklemlenmiş parçalarını oluşturuyor; bu yüzden de org ya da resimler konusunda ne zaman bir şeyler anlatsa, sonra hemen yapının kendisine dönüyor. Evliya, çankulesi ve bu kulenin hayali sakinleriyle birlikte katedrali sadece kendi içinde uyumlu bir yer olarak değil, sürekli etkinliklerin yer aldığı bir bütün olarak görüyor. Orada ibadet edildiği kadar, isteyen din ya da bilim kitapları okuyor, isteyen tartışmalara katılıyor, isteyen müzik yapıyor, isteyen din için çile çekiyor. Haberi olsa Victor Hugo’nun çok beğeneceği tasvirler bunlar.</p>

  <div class="footnote">
    <p class="footnote"><a class="hlink" href="#ref1">1</a> Hugo (yeni basım 1972), s. 238-240.</p>

    <p class="footnote"><a class="hlink" href="#ref2">2</a> Yeni bir anlatım iç in bkz. Erlande-Brandenbourg (1989).</p>

    <p class="footnote"><a class="hlink" href="#ref3">3</a> Yerasimos (1990).</p>

    <p class="footnote"><a class="hlink" href="#ref4">4</a> Evliya Çelebi (1896/97-1938), c. 1.</p>

    <p class="footnote"><a class="hlink" href="#ref5">5</a> Gdoura (1985), s. 79 vd.</p>

    <p class="footnote"><a class="hlink" href="#ref6">6</a> Barkan (1972, 1979), c. 1, s. 332 vd.</p>

    <p class="footnote"><a class="hlink" href="#ref7">7</a> Maury, Raymond, Revault, Zakarya (1983); Gaube ve Wirth (1984), s. 113; İmamoğlu (1992).</p>

    <p class="footnote"><a class="hlink" href="#ref8">8</a> <i>EI<sup>2</sup></i>, “Malatya” maddesi (Suraiya Faroqhi).</p>

    <p class="footnote"><a class="hlink" href="#ref9">9</a> Osmanlı hanım sultanlarının ve üst düzey yetkililerinin Boğaz’daki yazlık sarayları umumiyetle ahşaptı.</p>

    <p class="footnote"><a class="hlink" href="#ref10">10</a> Öney (1971).</p>

    <p class="footnote"><a class="hlink" href="#ref11">11</a> Konyalı (1964), s. 629-691, Faroqhi (1976).</p>

    <p class="footnote"><a class="hlink" href="#ref12">12</a> Yerasimos (1990), s. 143 vd.</p>

    <p class="footnote"><a class="hlink" href="#ref13">13</a> Kuran (1987), s. 298-300.</p>

    <p class="footnote"><a class="hlink" href="#ref14">14</a> Ahmed Refik (1977), s. 139-152 vd.</p>

    <p class="footnote"><a class="hlink" href="#ref15">15</a> Cafer Efendi, yay. Crane (1987).</p>

    <p class="footnote"><a class="hlink" href="#ref16">16</a> Şu anda bu dökümle ilgili bir çalışma hazırlıyorum.</p>

    <p class="footnote"><a class="hlink" href="#ref17">17</a> Ahmed Refik (1977), s. 116.</p>

    <p class="footnote"><a class="hlink" href="#ref18">18</a> Faroqhi (1990), s. 154.</p>

    <p class="footnote"><a class="hlink" href="#ref19">19</a> Kuran (1987), s. 298.</p>

    <p class="footnote"><a class="hlink" href="#ref20">20</a> Turan (1963).</p>

    <p class="footnote"><a class="hlink" href="#ref21">21</a> Kahire’deki Osmanlı yapıları bir istisna teşkil ediyor; krş. Behrens-Abouseif (1989).</p>

    <p class="footnote"><a class="hlink" href="#ref22">22</a> Kuran (1987), s. 286.</p>

    <p class="footnote"><a class="hlink" href="#ref23">23</a> Ahmed Refik (yeni basım 1988), s. 58-61.</p>

    <p class="footnote"><a class="hlink" href="#ref24">24</a> Orhonlu (yeni basım 1984 b).</p>

    <p class="footnote"><a class="hlink" href="#ref25">25</a> <i>El<sup>2</sup>,</i> “İstanbul” maddesi (Halil İnalcık).</p>

    <p class="footnote"><a class="hlink" href="#ref26">26</a> <i>EI<sup>1</sup>,</i> “Wakf” maddesi. Pek çok Müslüman fıkıhçısı vakıfların Hz. Muhammed döneminde de var olduğu görüşünü taşıyor.</p>

    <p class="footnote"><a class="hlink" href="#ref27">27</a> Barkan ve Ayverdi (1970), s. XX vd.</p>

    <p class="footnote"><a class="hlink" href="#ref28">28</a> Barkan (1980 a); ortaya çıkan sorunlarla ilgili bir tartışma için bkz. Barnes (1980).</p>

    <p class="footnote"><a class="hlink" href="#ref29">29</a> Barkan (1963), s. 252.</p>

    <p class="footnote"><a class="hlink" href="#ref30">30</a> Çağatay (1971), s. 50-51.</p>

    <p class="footnote"><a class="hlink" href="#ref31">31</a> Mandaville (1979).</p>

    <p class="footnote"><a class="hlink" href="#ref32">32</a> Barkan ve Ayverdi (1970), s. X-XXXVII.</p>

    <p class="footnote"><a class="hlink" href="#ref33">33</a> Faroqhi (1984), s. 31.</p>

    <p class="footnote"><a class="hlink" href="#ref34">34</a> Barkan (1966), s. 56-57; Kreiser (1986).</p>

    <p class="footnote"><a class="hlink" href="#ref35">35</a> Akarlı (1985-86).</p>

    <p class="footnote"><a class="hlink" href="#ref36">36</a> Gaube ve Wirth (1984), s. 146-147.</p>

    <p class="footnote"><a class="hlink" href="#ref37">37</a> Bir özel ev vakfı için bkz. Barkan ve Ayverdi (1970), s. 117.</p>

    <p class="footnote"><a class="hlink" href="#ref38">38</a> Faroqhi (1984), s. 23-48.</p>

    <p class="footnote"><a class="hlink" href="#ref39">39</a> Sinan için krş. zengin literatürden Kuran (1987), s. 39 vd, Mehmed Ağa için Cafer Efendi, çev. Crane (1987), s. 32 vd.</p>

    <p class="footnote"><a class="hlink" href="#ref40">40</a> Saî Çelebi, yay. S. Erdem (1988), s. 29-30, 72-73, Saatçi (1990), s. 69, 83-85.</p>

    <p class="footnote"><a class="hlink" href="#ref41">41</a> Konyalı (1967), s. 461-482.</p>

    <p class="footnote"><a class="hlink" href="#ref42">42</a> Krş. <i>İA</i>'da “Manisa” (Çağatay Uluçay), “Tokat” (Tayyip Gökbilgin), “Trabzon” (Şehabeddin Tekindağ).</p>

    <p class="footnote"><a class="hlink" href="#ref43">43</a> Kuran (1987), s. 46 vd. Ayrıca krş. <i>EI<sup>2</sup>’de</i> “Khurrem Sultan” (Susan Skilliter).</p>

    <p class="footnote"><a class="hlink" href="#ref44">44</a> Bates (1978), s. 254-255.</p>

    <p class="footnote"><a class="hlink" href="#ref45">45</a> Kadın hanedan üyelerinin camilerini Üsküdar’da yaptırtmalarının nedenleri hakkında değişik görüşler mevcut. Bates (1978), s. 254 sultan ailesinin kadınlarının daha az tercih edilen yerlerdeki arsalarla yetinmek zorunda kaldıkları görüşündedir. Buna karşılık Peirce (1988), hanedan kadınları vakıflarının tercihan kervan yollarının sonlarına kurulduğunu düşünmektedir. İkinci düşünceye katılan Machiel Kiel’e, konuyla ilgili bir tartışma için teşekkürlerimi sunuyorum.</p>

    <p class="footnote"><a class="hlink" href="#ref46">46</a> Behrens-Abouseif (1989).</p>

    <p class="footnote"><a class="hlink" href="#ref47">47</a> Kuran (1987), s. 114 vd. Doğdukları yerlere inşaat yaptıran vezirlerin sayısı arttırılabilir.</p>

    <p class="footnote"><a class="hlink" href="#ref48">48</a> Kuran (1987), s. 150-153’e köprü için bakınız.</p>

    <p class="footnote"><a class="hlink" href="#ref49">49</a> Krş. EI<sup>2</sup>'de “Mamluk” (David Ayalon ve P. Holt).</p>

    <p class="footnote"><a class="hlink" href="#ref50">50</a> Maury, Raymond, Revault, Zakarya (1983), c. 2 bu literatür hakkında genel bir bakış sunuyor.</p>

    <p class="footnote"><a class="hlink" href="#ref51">51</a> Behrens-Abouseif (1989).</p>

    <p class="footnote"><a class="hlink" href="#ref52">52</a> Başbakanlık Osmanlı Arşivi, Mühimme Defterleri 33, s. 39, No. 82 (985/1577-78).</p>

    <p class="footnote"><a class="hlink" href="#ref53">53</a> Kiel (1985), s. 148 vd.</p>

    <p class="footnote"><a class="hlink" href="#ref54">54</a> Veselâ (1978-79), ayrıca bkz. Kiel (1985), s. 149.</p>

    <p class="footnote"><a class="hlink" href="#ref55">55</a> Resim sanatı için krş. Kiel (1985), s. 273 vd.</p>

    <p class="footnote"><a class="hlink" href="#ref56">56</a> Anonim (1974).</p>

    <p class="footnote"><a class="hlink" href="#ref57">57</a> Faroqhi (1990), s. 160 vd.</p>

    <p class="footnote"><a class="hlink" href="#ref58">58</a> Mustafa Âli, yay. Tietze (1979-82), c. 1, s. 54.</p>

    <p class="footnote"><a class="hlink" href="#ref59">59</a> Necipoğlu-Kafadar (1986 a).</p>

    <p class="footnote"><a class="hlink" href="#ref60">60</a> Barkan (1972, 1979), c. 2, s. 211.</p>

    <p class="footnote"><a class="hlink" href="#ref61">61</a> Faroqhi (1990), s. 140-141; Burton (yeni basım 1964), c. 2, s. 294.</p>

    <p class="footnote"><a class="hlink" href="#ref62">62</a> Barkan (1972, 1979), c. 1, s. 51, 348.</p>

    <p class="footnote"><a class="hlink" href="#ref63">63</a> Bates (1978), s. 258-259.</p>

    <p class="footnote"><a class="hlink" href="#ref64">64</a> Necipoğlu-Kafadar (1986 b), s. 107.</p>

    <p class="footnote"><a class="hlink" href="#ref65">65</a> Barkan (1972, 1979), c. 1, s. 351 vd.</p>

    <p class="footnote"><a class="hlink" href="#ref66">66</a> <i>age,</i> c. 1, s. 359-360, 381 vd.</p>

    <p class="footnote"><a class="hlink" href="#ref67">67</a> Faroqhi (1990), s. 135, 140-141.</p>

    <p class="footnote"><a class="hlink" href="#ref68">68</a> Barkan (1972, 1979), c. 1, s. 336-343; Rogers (1982).</p>

    <p class="footnote"><a class="hlink" href="#ref69">69</a> Delumeau (1975), s. 76.</p>

    <p class="footnote"><a class="hlink" href="#ref70">70</a> Maury, Raymond, Revault, Zakarya (1983).</p>

    <p class="footnote"><a class="hlink" href="#ref71">71</a> Faroqhi (1984), s. 79.</p>

    <p class="footnote"><a class="hlink" href="#ref72">72</a> Barkan (1972, 1979), c. 1, s. 361-380.</p>

    <p class="footnote"><a class="hlink" href="#ref73">73</a> <i>age,</i> c. 1, s. 364-365.</p>

    <p class="footnote"><a class="hlink" href="#ref74">74</a> Faroqhi (1990), s. 130.</p>

    <p class="footnote"><a class="hlink" href="#ref75">75</a> Cafer Efendi, çev. Crance(1987), s. 64-76.</p>

    <p class="footnote"><a class="hlink" href="#ref76">76</a> Evliya Çelebi, çev. Kreutel (1957), s. 105-122.</p>

    <p class="footnote"><a class="hlink" href="#ref77">77</a> Cafer Efendi, çev. Crane (1987), s. 20</p>

    <p class="footnote"><a class="hlink" href="#ref78">78</a> age, s. 67; Necipoğlu-Kafadar, (1986).</p>

    <p class="footnote"><a class="hlink" href="#ref79">79</a> <i>age,</i> s. 73 vd.</p>

    <p class="footnote"><a class="hlink" href="#ref80">80</a> Bu tüketilmiş konuya ilişkin en yeni yayınlardan bir tanesi Allen (1993). Bu sadece elektronik yoldan yayınlanmış yapıtı maalesef henüz göremedim.</p>

    <p class="footnote"><a class="hlink" href="#ref81">81</a> Cafer Efendi, çev. Crane (1987), s. 68-69.</p>

    <p class="footnote"><a class="hlink" href="#ref82">82</a> Evliya Çelebi (1896/97), c. 7, s. 265.</p>

    <p class="footnote"><a class="hlink" href="#ref83">83</a> <i>age,</i> s. 112-114.</p>

    <p class="footnote"><a class="hlink" href="#ref84">84</a> Örneğin krş. Henry Purcell ve Georg Friedrich Händel’in, orkestra enstrümanları içinde orga özel bir rolün atfedildiği müzik parçaları. Händel’in müziğinin güftesi John Dryden’e ait.</p>

    <p class="footnote"><a class="hlink" href="#ref85">85</a> Faroqhi (1992 b).</p>

    <p class="footnote"><a class="hlink" href="#ref86">86</a> Evliya Çelebi (1896/97), c. 7, s. 272. Evliya, Müslümanların ve Hıristiyanların dini gelenekleri içinde temel bir ortak güzellik duygusuna sahip oldukları postulasıyla yetinmiyor. Zebur ve Tevrat’ın Yahudilerin kutsal kitapları olduklarını belirterek Yahudileri de buna dahil ediyor. Krş. Evliya Çelebi, çev. Kreutel (1957), s. 113.</p>
  </div>
</body>
</html>
