<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter0">ALTINCI BÖLÜM<br />
  <img alt="sep" class="middle" src="../Images/Header_Cizgi.jpg" /><br />
  KADIN KÜLTÜRÜ</h1>

  <p class="nonindent">Avrupa tarihyazımı kadınların tarihteki yerini büyük ölçüde araştırmaya ancak şu son yirmi otuz yılda başladı. Osmanlı tarihyazımında da benzer bir yönelişin ortaya çıkması için yine 1970’lere kadar beklemek gerekti. Bu çalışmalarda çoğu zaman kadınların hangi maddi varlıklara sahip oldukları ve bununla ne yaptıkları gibi sorular öne çıkmış ve çıkmaktadır.<sup><a class="hlink" href="#not1" id="ref1">1</a></sup> Çünkü Avrupalı kadınlardan farklı olarak Osmanlı kadını 19. ve 20. yüzyıla kadar -en azından hukuksal düzlemde- evlendikten sonra da servetinin denetimini elinde tutabiliyordu. Buluğa erip de reşit olunca hukuksal kimlik kazanıyor, yani bir haksızlığa uğradığında mahkemeye başvurabiliyor, tabii başkaları da ondan şikâyetçi olabiliyordu. Kentlerde mahkemelere ulaşmak kolay olduğu için, kadınlar bu hukuksal kimliğin doğurduğu olanakları pratikte de kullanıyorlardı. Ama onların mahkemelerde zorluklarla karşılaşmadıklarını düşünmemek gerek. Burada söz konusu sadece aile erkeklerinin gayri resmi baskıları değildi, bunun dışında şeriatın kadınların tanıklığına getirdiği önemli kısıtlamalar da vardı.<sup><a class="hlink" href="#not2" id="ref2">2</a></sup></p>

  <p class="indent">Bu yüzden 16. yüzyıldan 19. yüzyılın başlarına kadar kentlerde yaşayan Osmanlı kadınları hakkında elimizde bulunan kaynakların çoğu mahkeme kâtiplerinin elinden çıkmış belgelerdir. Bunun dışında kaynak taraması çok büyük düş gücü gerektirir. Kısa bir süre öncesine kadar Avrupa’da ortaçağ ve yeniçağ başı tarihyazımında, kadınların tarihinin “aslında” genel toplumun tarihinin içinde yer alması gerektiği, ama yazık ki bu konuda kaynakların eksik olduğu özürüyle karşılaşılırdı. Ama kadın konusuna ilginin artması pek çok yeni malzemenin ortaya çıkmasına yol açtı.<sup><a class="hlink" href="#not3" id="ref3">3</a></sup> Şimdi Osmanlı dönemini araştıran tarihçiler de benzer güçlüklerle baş etmek zorundalar. Son yıllarda Osmanlı kadınlarına yönelik ilginin artmasıyla birlikte bu alanda da mektuplar, günlükler, ev idaresiyle ilgili kâğıtlar gibi yeni kaynaklar gün ışığına çıktı. Türkiye’de feminist akımların yaygınlaşması doğrultusunda yakın gelecekte de önemli araştırmaların yapılacağı açıktır.<sup><a class="hlink" href="#not4" id="ref4">4</a></sup></p>

  <h2 class="section sigil_not_in_toc">Evli Kadınlar</h2>

  <p class="nonindent">Osmanlı toplumunda hiç evlenmeden yaşamını tamamlayan kimse pek olmazdı. Evlenmeyi aileler hazırlardı; bazen genç erkeklerin, istemedikleri bir evlilikten başka bir yere taşınarak kurtuldukları olurdu. Genç kızlarla kadınlar bu konuda daha çaresizdi. Kadı sicillerinde kaçırılmayı kabul etmiş kadınlarla ilgili olaylara çok ender rastlanırdı; sayısı yine çok az olmakla birlikte biraz daha fazla karşılaşılan bir olay da bazı kadınların reşit değilken evlendirildiklerini ileri sürerek artık reşit oldukları için evliliklerinin geçersiz sayılmasını istemeleriydi. Şeriata göre Müslüman bir erkeğin gayrimüslim bir kadınla evlenebilmesine karşılık bunun tersi yasaktı; böyle evliliklerden doğan çocuklar Müslüman olurlardı.<sup><a class="hlink" href="#not5" id="ref5">5</a></sup> Bu durumdan özellikle sınır bölgelerinde ya da gayrimüslim nüfusun yoğun olduğu yerlerde çok yararlanılırdı.<sup><a class="hlink" href="#not6" id="ref6">6</a></sup> Ne şeriatın gerekli görmesine, ne de bu konuda bir irade bulunmasına karşın, bazen Ortodoks Hıristiyanlar (en azından Mora’dakiler) evliliklerini kadı sicillerine kaydettirirlerdi.<sup><a class="hlink" href="#not7" id="ref7">7</a></sup> Bu davranışın nedeni konusunda ancak varsayımlar ileri sürülebilir.</p>

  <p class="indent">Bütün zorluğuna karşın, kocaları hayattayken de aile çıkarlarının gözetilmesinde etkin rol oynamış Osmanlı kadınları vardı. Örneğin 18. yüzyılda Kayseri yakınlarındaki bir köyde oturan Hıristiyan bir kadının şikâyetini biliyoruz.<sup><a class="hlink" href="#not8" id="ref8">8</a></sup> Kadının damadı büyük bir olasılıkla karısını öldürmüş, üstelik bazı kıymetli eşyalar nedeniyle kaynana ile damat arasında bir anlaşmazlık da olmuş. Nasıl başarmışsa, kadın davasının peşinden İstanbul’a kadar gelmiş. Aynı dönemden bildiğimiz başka bir olay da bir Orta Anadolu eşraf ailesinden gelen Müslüman bir kadınla ilgili.<sup><a class="hlink" href="#not9" id="ref9">9</a></sup> Kocası belirsiz bir nedenden dolayı tutuklanınca kadın şikâyetçi olmuş ve onun serbest bırakılması için yorulup usanmadan çalışmış. Bazı enerji dolu kadınların erkek akrabalarının gölgesinde kalmaktan kurtulmalarını sağlayan bazı olanaklara sahip oldukları açık. Bunu nasıl başardıklarını ortaya çıkarmaksa ayrı bir araştırma konusu.<sup><a class="hlink" href="#not10" id="ref10">10</a></sup></p>

  <p class="indent">Osmanlılarda evlilik konusunda şu ana kadar yapılmış araştırmaların ortaya çıkardığı belki de en önemli sonuç, bugüne kadar (en azından kentsel çevrede) çok kadınla evliliğin rolünü iyice abartmış olduğumuz. Elimizde bir kentte, hatta kentin bir mahallesinde oturanların bile tam bir listesi bulunmadığı için sayı belirtmemiz çok zorsa da, sayfalar dolusu zabıtların tutulduğu miras davalarına bakıldığı zaman, çok kadınla evlenenlerin hiç de fazla olmadığı görülmektedir.<sup><a class="hlink" href="#not11" id="ref11">11</a></sup> Bu belgelerde kayıtlı eksiksiz veraset listelerinde eş olarak çok ender iki kadının adı geçmektedir; oysa ölenin dul eşlerinin her durumda mirastan pay alma hakları vardır. Gerek yer, gerek zaman bakımından bu durumun saptandığı örnek o kadar çoktur ki, bir Anadolu kentinde yaşayan “normal” bir ailede tek eşli evliliğin geçerli olduğunu kabul etmemiz kaçınılmazdır.</p>

  <p class="indent">Boşanma sık görülen bir olaydı. Koca istediği zaman ve bir gerekçe göstermeden karısını boşayabiliyordu. Ama bazı evliliklerin kadının girişimiyle sona erdiğini de biliyoruz. Boşanmayı koca istemişse, kadının, miktarı daha evlenirken kararlaştırılmış olan bir meblağı ve ayrıca üç aylık geçimine yetecek kadar parayı istemeye hakkı vardı. Boşanmak isteyen kadının kocasına bir miktar para ödemesi de çok karşılaşılan bir durumdu. Ya da boşanmak isteyen kadının en azından kocasından hiçbir maddi istekte bulunmamayı kabul etmesi gerekirdi.<sup><a class="hlink" href="#not12" id="ref12">12</a></sup> Tabii bu tür boşanma varlıklı kadınlar için geçerliydi.</p>

  <p class="indent">18. yüzyılın başlarında, Lady Montagu’nün tanıdığı İstanbul’un seçkin aileleri arasında çok eşlilik hoş karşılanan bir şey değildi. Ünlü yazarın anlattığına göre bir tanıdığının kocası ikinci bir kadın almıştı; ama bu olay nedeniyle adama kötü gözle bakılmaya başlandığı gibi, ilk karısı da onu bir daha odasına sokmamıştı.<sup><a class="hlink" href="#not13" id="ref13">13</a></sup> Bu olaydan, bazı seçkin ailelerde kadınların evlilikte hanım sultanları (padişahın kızları ve kızkardeşleri) örnek aldıkları sonucu çıkarılabilir. Çünkü devlet ricalinden biri eğer bir hanım sultanla evlenecekse, daha önceki eşinden ya da eşlerinden (ister nikâhlı karısı, ister cariyesi olsun) ayrılmak ve bundan böyle tek eşli evlilik sürdürmek zorundaydı.<sup><a class="hlink" href="#not14" id="ref14">14</a></sup></p>

  <p class="indent">Kibar Osmanlı kadınlarının tek eşliliği sürdürme çabalarının, 18. yüzyılla 19. yüzyıl başlarında, hanım sultanların toplum yaşamını özellikle etkiledikleri bir dönemle bağlantısı olmalıdır.<sup><a class="hlink" href="#not15" id="ref15">15</a></sup> Bu güçlü etki 16. yüzyılda pek seyrek görülürdü, 19. yüzyılın sonlarında, II. Abdülhamid’in mutlakıyet yönetimi sırasında yeniden yitirildi. İstanbul’da 1880’den sonraki evlilikler konusunda yapılan bir çalışma, bu dönemde çok eşliliğe neredeyse sadece saray çevresiyle üst düzeydeki din görevlileri arasında rastlandığını, ama tüccar ve zanaatkârlarda görülmediğini ortaya koymuştur.<sup><a class="hlink" href="#not16" id="ref16">16</a></sup> Kentli kadınların tersine, üst tabaka kadınlarının tek eşlilik çabalarında pek de başarılı olmadıkları söylenebilir.</p>

  <p class="indent">Osmanlı hanım sultanlarının yüksek devlet ricaliyle yaptıkları bazı evlilikler (gerçekleşmesinde ne gelinin, ne de damadın rolü bulunsa bile), mutlu sürmüş gibi görünmektedir. Evliya Çelebi akrabası Melek Ahmed Paşa’nın, on beş yıllık karısı İsmihan Kaya Sultan’ın doğum yaparken ölmesi üzerine nasıl avutulmaz bir yasa gömüldüğünü anlatır.<sup><a class="hlink" href="#not17" id="ref17">17</a></sup> Eşini kaybeden Ahmed Paşa’nın, onu avutmaya çalışan Veziriazam Köprülü Mehmed Paşa’ya gösterdiği öfkeli tepki de ilginçtir. Melek Ahmed Paşa, onu bir süre sonra bir başka hanım sultanla evlendirebileceğini söyleyen Köprülü’ye, böyle bir işe girişeceğine ölmesini söylemiştir.<sup><a class="hlink" href="#not18" id="ref18">18</a></sup> Gerçekten böyle bir olayın yaşanıp yaşanmadığı bizim açımızdan çok önemli değil. Çünkü bütün bunlar Evliya’nın düş gücünün ürünü bile olsa, o da anlattığı hikâyenin kahramanıyla aynı çevreden olduğu için, Melek Ahmed Paşa’nın evliliğiyle ilgili yorumu, en az olayın kendisi kadar ilgi çekicidir.</p>

  <p class="indent">Vezirle karısı arasında geçimsizlik baş gösterirse, koca “kendi” hanım sultanının yüzüne, onu kendisinin seçmediği gerçeğini vurabiliyordu. 17. yüzyıldaki üst tabakadan bir çiftin aralarında bir gerginlik ortaya çıktığında birbirlerini suçlamalarını, sanki tanımadığı kişilere ait bir hikâye anlatıyormuş gibi de olsa aktaran Evliya Çelebi, benzersiz kişiliğini ortaya koymaktadır.<sup><a class="hlink" href="#not19" id="ref19">19</a></sup> Hikâye, hanım sultanın kocasından, yani çok sevdiği ilk karısı öldükten sonra gerçekten de başka bir Osmanlı hanım sultanıyla evlenmek zorunda kalmış olan Melek Ahmed Paşa’dan, daha fazla para istemesiyle başlıyor. Bunun üzerine koca eşinin yaşlı ve çirkin olmasından şikâyet ediyor (ikisi de o sıralarda altmışlarında olmalılar, hatta paşa biraz daha yaşlı da olabilir). Üstelik kendine hiç sorulmadan, hatta haberi bile olmadan evlendirildiğini de ileri sürüyor. Evliya’nın yazdığına göre bu tartışmanın sonunda paşa konağını terk ediyor ve akrabası olan yazara eşini bir daha görmeye hiç niyeti olmadığını anlatıyor. Gerçekten de 18. yüzyıl Osmanlı hanım sultanlarının kocalarının yüzünü çok ender görmesi, hiç de az rastlanan bir olay değildir.<sup><a class="hlink" href="#not20" id="ref20">20</a></sup> Evliya’nın anlattığı türden geçimsizliklerin bu çeşit boşanmalarda ne ölçüde rol oynadığını ise bilmiyoruz.</p>

  <h2 class="section sigil_not_in_toc">Gönül İşleri</h2>

  <p class="nonindent">Üst tabakadan ailelerin kız ve erkek çocukları için aynı toplumsal çevreden “müstakbel” bir eşle tanışmak kuşkusuz çok zor olmalıydı. Kentlerdeki “küçük insanlar”ın ise bu konuda, sıkışık evlerde yaşama zorunluluğundan kaynaklansa bile, belli olanakları vardı. Köylü ve göçebe gençlere gelince, onlar birbirlerini tarla ya da bahçede çalışırken hiç olmazsa bir kez görebiliyorlardı. Bu yüzden Lady Montagu’nün aktardığı aşk simgeleri dizisinin söz konusu çevrelerin hangisinden kaynaklandığını sormak gerekir. Bu aşk simgeleri, bir kese içindeki küçük eşyalardan oluşan bir koleksiyondur; eşyalardan her biri bir aşk ilanını simgelemektedir. İlki bir incidir ve “Sen güzeller arasındaki incisin” anlamına gelir. Bir karanfilin söylemek istediği şudur: “Sen bir karanfilsin, ama geçip gidiyorsun, sen bir gül goncasısın, ama seni saklamak mümkün değil, seni ne zamandan beri seviyorum, ama senin bundan haberin yok.” Bir saç teli “Sen benim başımın tacısın” anlamına gelmektedir. Üzüm ise (herhalde siyah üzüm olacak) aynı bugün olduğu gibi “iki gözüm” anlamını taşıyor. Bir parça altın telin anlamı ise “Ölüyorum, hemen gel.” Mektubun altına eklenen bir miktar biber de “Bize doğru dürüst bir haber gönder!” demeye gelir.<sup><a class="hlink" href="#not21" id="ref21">21</a></sup></p>

  <p class="indent">Lady Montagu bu bilgileri, mektuplaştığı İngiliz arkadaşlarının ondan ısrarla Osmanlı aşk mektupları istemeleri üzerine İstanbul’daki kadın dostlarından almıştı. Ama böyle olması, bu aşk simgelerinin gerçekten İstanbul’un yüksek çevrelerinde geçerli olduğu anlamına da gelmemektedir. Pekâlâ bu bilgileri Lady Montagu’yü memnun etmek isteyen dostlarının, evden eve dolaşarak kalburüstü ailelerin haremlerine ziynet, kumaş, hatta cariye getiren bohçacı kadınlardan almış olduklarını da düşünebiliriz. Kadınlar hamamındaki natırları da olası bilgi kaynakları arasında sayabiliriz. Bu durumda sözü geçen simgeler daha çok zanaatkâr ve tüccar çevrelerine ait olabilir. Bohçacı kadınların bazısının gayrimüslim olması, onların çevresiyle bağlantıların olabileceğini de akla getiriyor. Aşk simgelerini okuma yazma bilmeyenlerin kullanma şansının da olması özellikle ilginç bir durum. Ama bu gerçek de, üst tabakadan birçok kadının ufkunun bile ancak sözlü kültürle sınırlı olduğu düşünülürse, aşk simgelerinin hangi çevrelerde kullanıldığına dair bir ipucu vermiyor.</p>

  <p class="indent">Topkapı Sarayı’nın arşivinde düzenli “aşk mektupları”nın bulunması ilginç bir noktadır. Bunların belki de en ünlüleri Hurrem Sultan’ın seferde ordunun başında bulunan Kanuni’ye yazdığı yedi mektuptur. Hurrem Osmanlıcayı henüz yeterince bilmediği için bu mektupların hiç olmazsa ilk birkaç tanesini haremden başka bir kadın kaleme almış olmalıdır.<sup><a class="hlink" href="#not22" id="ref22">22</a></sup> Dolayısıyla bunlar sadece iki kişi arasında kalmış mektuplar değildir. Ayrıca mektupların bazısını süsleyen şiirlerin de Hurrem Sultan’a ait olup olmadığı bilinmemektedir. Ama mektupları yayımlayan araştırmacı sonraki yıllarda Hurrem Sultan’ın Osmanlıcayı, rahatlıkla böyle şiirler yazabilecek kadar iyi öğrendiğini kabul etmektedir.<sup><a class="hlink" href="#not23" id="ref23">23</a></sup></p>

  <p class="indent">Araya haremden başka kadınların ve belki de harem ağalarının girmiş olmasına karşın bu mektuplarda yine de teklifsiz bir hava sezilmektedir. Örneğin Hurrem haremdekilerin selamını da iletmekte ve adını belirtmediği paşalardan birine selam göndermektedir.<sup><a class="hlink" href="#not24" id="ref24">24</a></sup> Şehzade Mehmed muhakkak ki kendisinden istendiği üzere, babasının “hasretinden feryat etmekte,” bunu şehzadenin o günlerde lalasıyla birlikte okumakta oldukları bir kitaba ilişkin görüşleri izlemektedir.<sup><a class="hlink" href="#not25" id="ref25">25</a></sup> Hurrem’in mektuplarındaki resmi hitaptan (“siz”) gayri resmi hitaba (“sen”) geçişler de ilginç. Bu hitapların ve geçişin kuralları var, ama bunlar henüz araştırılıp ortaya çıkarılmış değil. Daha sonraki mektuplarda Hurrem Kanuni’ye yazılı olarak bazı öğütler de veriyor.<sup><a class="hlink" href="#not26" id="ref26">26</a></sup> Kanuni’nin yazdığı cevaplar elimizde yok; ama edebiyatçıların şiirlerini çok beğendikleri padişahın bir kasidesini Hurrem için yazdığı kabul ediliyor.<sup><a class="hlink" href="#not27" id="ref27">27</a></sup></p>

  <p class="indent">18. yüzyılda bir hanım sultanla evlendirilen paşalar bazen karılarına kendi yazdıkları ya da ünlü bir şaire yazdırdıkları bir şiir armağan ederlerdi. Lady Montagu böyle bir şiiri hem sözcüğü sözcüğüne çevirmiş, hem de zarif bir İngilizceyle şiir diline aktarmıştır.<sup><a class="hlink" href="#not28" id="ref28">28</a></sup> Bu şiirdeki “ben” Damat İbrahim Paşa’dır ve yeni nikâhlandığı karısını padişah izin vermediği için henüz görememekte ve aşk özlemiyle yanıp tutuşmaktadır. Osmanlı üst tabakasının duygusal konulardaki davranışları üzerinde bugüne kadar fazla durulmamıştır. Onun için aşkını böyle şiirsel bir biçimde dile getirmenin İbrahim Paşa’nın kendi buluşu mu, yoksa başkaları tarafından da sık sık başvurulan bir yol mu olduğunu yapılacak araştırmalardan sonra öğreneceğiz.</p>

  <h2 class="section sigil_not_in_toc">Kadınlar Arasında Ahbaplık</h2>

  <p class="nonindent">Bu konuda anlatacaklarımız esas olarak yüksek tabaka kadınlarıyla sınırlı. Zanaatkârların ve tüccarların karılarına ilişkin bilgilere çok ender rastlanıyor. Nerdeyse her konu üzerinde bir şeyler yazmış olan Evliya Çelebi dahi önemli bir bilgi vermiyor. Lady Montagu’nün anlattığına göre 18. yüzyıl başlarında İstanbullu kadınlar birbirlerine uzun ziyaretler yapmaktadırlar. Tabii sarayda yaşamayan, dolayısıyla katı protokol kurallarına uymak zorunda bulunmayanlar için bu ziyaretler çok daha kolaydır. Titiz bir gözlemci olan İngiliz yazar bu farkı çok çabuk kavramıştır. Örneğin Sultan II. Mustafa’nın dul hasekisini anlatırken, onun bu ziyaretlerde kendini göstermeye can attığını, ama acemi olduğu için bunu nasıl yapacağını bilemediğini belirtmektedir. Buna karşılık, yakın dostu olan veziriazamın kâhyasının güzel karısı toplumsal ilişkilerde çok ustadır ve Lady Montagu’ye göre Avrupa’daki her saraya “yakışacak” bir kadındır.</p>

  <p class="indent">Kentli kadınlar bu ev ziyaretlerinden başka hamamlarda bir araya gelirlerdi. Bu konudaki ilk canlı tanıklığa yine Lady Montagu’nün anlattıklarında rastlıyoruz. 19. yüzyılda hamam sefaları kibar hanımlar arasında yaygın bir âdet haline gelmişti; bunlara sık sık Avrupalı kadınlar da katılıyordu.<sup><a class="hlink" href="#not29" id="ref29">29</a></sup> Bu ziyaretlere ne kadar önem verildiği, hali vakti yerinde kadınların hamama giderken yanlarına aldıkları eşyadan da belli olurdu; bazıları yanlarında bir de hizmetkâr getirir, eşyalarını taşıtırlardı.<sup><a class="hlink" href="#not30" id="ref30">30</a></sup> Bu eşyalar arasında yer alan işlemeli havluları, sedef kakmalı (ıslak mermer üstünde ayakları ıslatmadan yürümeye yarayan) nalınları bugün müzelerde görmekteyiz. 18. yüzyıldan kalma Buhari’ye ait bir minyatürde de bu eşyalardan bazısı göze çarpıyor.<sup><a class="hlink" href="#not31" id="ref31">31</a></sup></p>

  <p class="indent">Bir araya gelip ahbaplık etmek için bir başka olanak da mesireye gitmekti. Mesireye gitmek ya da günümüzdeki adıyla piknik yapmak 17. yüzyıldan bugüne kadar hep çok sevilen bir eğlence olmuştur. Her kentin çevresinde ağaçlıklı kırlık alanlar bulunur, buralarda çoğu zaman bir yatır da olurdu. Böyle yatır ziyaretleri kadınlar için hem dini bir görevi yerine getirme, hem de bir araya gelme fırsatıydı. 18. yüzyılın başlarında Kâğıthane çok ünlü bir mesire yeriydi.<sup><a class="hlink" href="#not32" id="ref32">32</a></sup> Mesireye çıkmış kadınları gösteren o günlerden kalmış bazı resimleri Avrupalıların bu konuya besledikleri ilgiye borçluyuz. Anlaşıldığı kadarıyla bu tür resimler Osmanlı minyatürcüleri tarafından Avrupalı ziyaretçiler için yapılmıştı.</p>

  <p class="indent">Herkesin gittiği mesire yerlerinden başka bir de yazlıklar vardı.<sup><a class="hlink" href="#not33" id="ref33">33</a></sup> Bu konakların bahçelerinde kış için sebze ve meyve kurutulur, reçel yapılırdı. Reçel yapmak kuşkusuz çoğu zaman kadınların işiydi. Toplandıkları zaman kibar kadınların neler konuştukları konusunda tek bildiğimiz yine, İstanbul’da bir süre kaldıktan sonra Osmanlıcasını bu tür sohbetlere katılabilecek kadar ilerletmiş olan Lady Montagu’nün yazdıklarıdır. Anlaşıldığı kadarıyla konuşmaların çoğu çocuk yapma çevresinde geçiyordu; Lady Montagu, dostluk ettiği kadınlar çevresinde çocuk doğuramayacak yaşa gelmenin en büyük bahtsızlık olarak görüldüğünü anlatıyor.<sup><a class="hlink" href="#not34" id="ref34">34</a></sup> Lady’ye inanmak gerekirse, henüz yaşlı bir kadın olmadığını kanıtlamak için hamile kalmak kibarlık sayılmaktaydı. Ancak Evliya Çelebi de genç yaşta evlenen Kaya Sultan’dan bahsederken, onun, bazı yakınlarının ileri sürdüğü gibi hamile kalırsa doğum yaparken öleceğine inanıp ilk başta kocasından uzak durduğunu yazmaktadır. Kaya Sultan’ın daha sonra gerçekten bu nedenle ölmesinin de gösterdiği gibi, hamilelik ve doğumun tehlikelerine karşı duyulan kaygı, genelde iyimser bir kişi olan Lady Montagu’nün sandığından daha yaygındı. Çocuk ölümü oranı yüksekti, nitekim Bursa tereke defterleri de hayatta kalan erkek ve kız çocuk sayısının çok fazla olmadığını gösterir.<sup><a class="hlink" href="#not35" id="ref35">35</a></sup></p>

  <h2 class="section sigil_not_in_toc">Ziynet ve Giyim Kuşam</h2>

  <p class="nonindent">Tereke kayıtları kentli kadınların giysi ve ziynetleri konusunda da kaynak oluşturur. Lady Montagu İstanbul’da dostluk ettiği kadınların taktığı mücevherlerin güzelliğine ve değerlerinin çok yüksek oluşuna hayran kalmıştı.<sup><a class="hlink" href="#not36" id="ref36">36</a></sup> Ama bizim açımızdan daha ilginç olan, Bursa’daki tereke defterleridir. Bunlarda adı geçenlerin çoğunun zanaatkârların ve tüccarların karılarıyla kızları olduğu düşünülebilir. Kadınların bıraktığı miraslarda her zaman mücevherat yer almamaktadır. Böyle bir lüksü bulunanlar ise mücevher olarak daha çok altın ya da gümüş küpeyi tercih etmişlerdir.<sup><a class="hlink" href="#not37" id="ref37">37</a></sup> Hali vakti daha yerinde olanların incili küpeleri vardır (inci en sevilen mücevherdir). Bu mücevherler herhalde Bahreyn’den geliyordu. Bilezik de sevilen ziynet eşyası arasındaydı; sadece altından yapılır ve çift olarak satılırdı.<sup><a class="hlink" href="#not38" id="ref38">38</a></sup> Buna karşılık ucuna Kuran ya da muska mahfazası takılı gerdanlıkların sayısı çok azdır; yüzüğe de çok ender rastlanmıştır; başa takılan ziynetler ise bugüne kadar incelenen kadın terekeleri arasında hemen hiç yoktur.<sup><a class="hlink" href="#not39" id="ref39">39</a></sup> Buna karşılık hali vakti yerinde Bursalı kadınların değerli madenlerden yapılma kemerlere meraklı olduğu görülmüştür. Gümüş kemerler kadar, tokaları gümüşten ya da altın kaplama olan kumaş kemerler de saptanmıştır. Bu tür kumaş kemerlerin çoğu altın ve gümüş işlemeli olmakta, arada bele işlemeli bir şal da bağlanmaktadır.<sup><a class="hlink" href="#not40" id="ref40">40</a></sup> Altın ve gümüş işleme bazen giysilerde, yastık yüzlerinde ve daha başka kumaşlarda kullanılmaktadır.</p>

  <p class="indent">Bu tür eşyadan günümüze kalmış olanların sayısı çok azdır; müzelerde görülebilen örnekler ise ya saraydan gelme eşyadır, ya 19. yüzyıl gibi geç bir döneme aittir ya da yakın zamanda değişikliğe uğrayıp bugünkü biçimini almıştır. Ama “her gün takılacak” ziynet eşyası üreten sanatçılar belirli bazı motifleri kuşaklar boyu tekrarlamışlardır; bundan dolayı da 19. ya da 20. yüzyılda yapıldığı halde tıpatıp Bizans dönemi örneklerine benzeyen küpelerle karşılaşılabilir.<sup><a class="hlink" href="#not41" id="ref41">41</a></sup> Bu açıdan baktığımızda, eldeki olanakların sınırlılığına karşın, 18. yüzyılda yaşamış kentli bir kadının kullandığı mücevherler konusunda bir ölçüde fikir sahibi olabilmekteyiz.</p>

  <p class="indent">Günümüzdeki etnolojik araştırmalardan ve gündelik yaşamdan bildiğimiz bir konu da, evlenen bir kadına mücevher armağan edildiğidir. Burada, sıkıntıya düşülürse, mücevherin satılarak henüz yeni kurulmuş olan aileye bir destek sağlayabileceği düşünülmektedir.<sup><a class="hlink" href="#not42" id="ref42">42</a></sup> Günümüzde bu amaçla çoğu kez bilezik alınıyor olması, 18. yüzyılın başlarında Bursa’da da benzer bir durumun söz konusu olduğunu akla getiriyor. Bileziklerin hep altından olmasının nedeni aynı amaçla açıklanabilir. Osmanlı hanım sultanlarının da ziynet eşyasını bir yatırım aracı olarak gördüklerini ve sıkıntıya düştükçe bunlardan bazısını erittirerek kullandıklarını biliyoruz.</p>

  <p class="indent">Erkek giyimine gelince... Giyimin insanın toplum içindeki yerini ortaya koyduğunda hem Avrupalı, hem de Osmanlı gözlemciler birleşmektedir. Osmanlı padişahları her zaman (aynı ortaçağda ve yeniçağ başlarında Avrupa’daki başka hükümdarlar gibi) toplum düzenini hem istikrarlı, hem de saydam kılmak istemişlerdir. Bunu birbiri ardından çıkartılan, ama halkın hep kulak ardı ettiği kıyafet nizamnamelerinden anlıyoruz. Kadınların toplum içindeki yerlerinin de giyimlerinden belli olması istenmiştir. 1564 tarihli bir hükümde, gayrimüslim kadınların tiftikten ya da kutni denen bir ipek ve pamuklu karışımı kumaştan yapılma etek giymeleri bildirilmektedir.<sup><a class="hlink" href="#not43" id="ref43">43</a></sup> Kutni Bursa’da üretilen bir kumaş olmalıdır. Bu da giyimde yöresel farkların bulunduğunu gösterir; çünkü aynı kumaşın imparatorluğun her yerinde üretildiğini düşünmek olanaksızdır. Osmanlı gözlemcilerin belirli bir giyim folklorundan haberleri olduğunu biliyoruz. Evliya Çelebi gezip gördüğü büyük kentlerdeki kadınların sokağa çıkarken giydikleri feracelerle taktıkları yaşmakların hangi kumaşlardan yapıldığını tek tek saymadan edemiyor. Hatta Mekkeli kadınların süründüğü kokuları bile anlatıyor.<sup><a class="hlink" href="#not44" id="ref44">44</a></sup></p>

  <p class="indent">Bu bilgileri şu kalıplaşmış yargı izliyor: “... gayetü’l-gaye mestûre havatînlerdir.” Bu, erkekler açısından bakıldığında kadın giysisinin en önemli işlevini ortaya koyuyor: Kadın, iffetini örtünerek kanıtlamaktadır. Aslında ideal olan kadının hiçbir yerinin görünmemesidir. Özellikle 18. yüzyılda, kadınların zaten sınırlı sokağa çıkma olanaklarını daha da kısıtlayan bu doğrultuda bir dizi ferman çıkarılmıştır.<sup><a class="hlink" href="#not45" id="ref45">45</a></sup> Kadınların çok gittikleri nakışçı dükkânları bile bir keresinde bu anlayış sonucu kapatılmıştır.</p>

  <p class="indent">Kadınların, giysilerini ve mücevherlerini en yakın aile bireyleri dışında başka kadınların da görmesini istedikleri anlaşılıyor. Lady Montagu gibi yabancı bir ziyaretçinin gittiği her toplantıda “tepeden tırnağa takıp takıştırmış” kadınlar tarafından karşılanması, bu konuya en azından üst tabaka arasında önem verildiğini gösteriyor.<sup><a class="hlink" href="#not46" id="ref46">46</a></sup> Bir kadının giyiminin dostları tarafından iffetlilik, zenginlik ve şıklık açısından değerlendirildiği ve bu tür haberlerin kadınlar arasındaki bağlantı ağlarıyla yayıldığı varsayılabilir.</p>

  <p class="indent">Daha birçok konuda olduğu gibi fakir kadınların giysilerine dair bilgimiz de yok. Hali vakti yerinde kadınların giyimi pamuklu ya da ipekten, bol biçilmiş ince bir iç gömlekle, beli bir kuşakla bağlanan yine bol bir şalvardan oluşurdu.<sup><a class="hlink" href="#not47" id="ref47">47</a></sup> Bunun üstüne entari giyilirdi. Sadece üst tabakadan kadınlar değil, zengin kentli kadınlar da entarilerini kadife ya da ipekten yaptırırlardı. Olanakları sınırlı olanlar da beledi denen daha ucuz bir kumaş kullanırlardı. Başa hotoz takmak da yaygındı. Hotoz yapmak için çoğunlukla başa bir fes ya da tepelik konur, sonra bunun üstüne işlemeli bir kumaş örtülüp mücevherli bir iğneyle tutturulurdu. Entarinin üstüne ayrıca dolama denen bir tür yelek giyilirdi; evler pek iyi ısıtılmadığı için kışları bu yeleği kullanmak kaçınılmazdı. Kadınlar sokakta bol bir mantoya benzeyen ferace giyerler, ellerini yenlerinin içine sokarlardı.<sup><a class="hlink" href="#not48" id="ref48">48</a></sup> Yüzlerini ise hotozlarının üstüne tutturdukları iki parçalı bir tülbentten oluşan ve sadece gözlerini açıkta bırakan bir yaşmakla örterlerdi.</p>

  <p class="indent">Gayrimüslim kadınlar birçok yerde Müslüman kadınlar gibi giyinirlerdi; yüzlerini örtüp örtmemeleri yöreden yöreye değişirdi. Rumeli’de ve İstanbul’da genelde yüzlerinin bir bölümünü açıkta bırakırlardı; Atina’da genç kızlar peçe takar, evli kadınlar yüzlerini açık bırakırlardı.<sup><a class="hlink" href="#not49" id="ref49">49</a></sup> Doğu Anadolu’da ve Kafkaslar’da yaşayan Ermeni kadınlar Müslüman kadınlar gibi yüzlerini örterlerdi. Ama daha 16. ve 17. yüzyıllarda bile gayrimüslim kadınların gösterişli yöresel giysiler giydiğine dair tanıklıklar vardır; yani bunlar ferace kullanmıyorlardı. 16. yüzyıldan kalma bir minyatürde örtülü Hıristiyan kadınların yanında dekolte giyinenler de görülmektedir.<sup><a class="hlink" href="#not50" id="ref50">50</a></sup> 1700’lerde Ege’deki adaları gezen Fransız botanikçi Pitton de Tournefort kadınların giyimlerini anlatmakla kalmamış, yapıtına tek tek çeşitli giysilerin gravürlerini de eklemiştir.<sup><a class="hlink" href="#not51" id="ref51">51</a></sup></p>

  <h2 class="section sigil_not_in_toc">Hane Reisi Olan ve Para Kazanan Kadınlar</h2>

  <p class="nonindent">Osmanlı kentlerinde evlenmeden yalnız başına yaşayan kadınlara pek rastlanmazdı. Ama dul kalan kadınlar da her zaman bir erkek akrabalarının evine taşınmazlardı. Özellikle Rumeli vilayetlerinde kocası öldükten sonra onun toprağını işlemeye devam eden kadınlar Osmanlı vergi hukukuna göre ayrı bir grup oluştururdu.<sup><a class="hlink" href="#not52" id="ref52">52</a></sup> Ama bir Orta Anadolu ticaret kenti olan Tokat’ta da 1640’lardaki vergi kayıtlarına göre bir kadın adına işlenmiş pek çok hane bulunmaktaydı; yani bu kadınlar hane reisi olarak kabul edilmiş olmalıdır. Dul kalan kadın mirasın küçük bir bölümünü alıyor, aslan payı ölenin çocuklarına düşüyordu. Ama koca daha evliliğin başında karısına, kendi ölümü halinde, paylaşılmadan önce mirastan alınacak ve kadının hemen eline geçecek bir miktar para verilmesini taahhüt etmek zorundaydı.<sup><a class="hlink" href="#not53" id="ref53">53</a></sup> Karısını düşünen bir koca ya da kızını korumak isteyen bir baba daha hayattayken ona bir şeyler bağışlıyor ya da bir aile vakfının mütevellisi yaparak oradan bir gelir elde etmesini sağlıyordu.<sup><a class="hlink" href="#not54" id="ref54">54</a></sup> Ama bu kaynaktan elde edilen gelir de çoğu kez yetmediğinden birçok dul kadın bir an önce yeniden evlenmek için fırsat kolluyordu. Bütün bunlar gerçekleşmezse, dul kalan kadın çocuklarına bakabilmek için para kazanmanın yollarını aramak zorundaydı.</p>

  <p class="indent">Bu konuda olanaklar kısıtlıydı. En iyisi, kadının bir miktar nakit parasının olması ve bunu faize vererek ya da daha başka bir biçimde işletmesiydi. Tüccar bir aile çevresinden gelen kadınların ticaretle uğraştığı oluyordu.<sup><a class="hlink" href="#not55" id="ref55">55</a></sup> Bazıları paralarını bir ortağa verip işletiyorlardı. Mudaraba adı verilen ticari anlaşmada, kişi parasını işletmesi için gezgin bir tüccara verip onunla ortak oluyordu. Bursa’daki 17. yüzyıldan kalma defterlerde bir kadın tüccara ait mal deposu da yer almaktadır. Eğer bu iş ticaret yapan babasından miras olarak kalmamışsa, bu kadının kendi başına büyük ölçekte ticaret yapmış olması gerekmektedir.<sup><a class="hlink" href="#not56" id="ref56">56</a></sup> Zengin kadınların evlerine satmak için giysi ve mücevher getirirlerken bir yandan da haber taşıyan bohçacı kadınlar da küçük çapta ticaret yapıyorlardı. 18. yüzyılda Bursa defterlerindeki kadın tereke listelerinin sayısı hiç de az değildir; bu listelerde pek çok kadının ortalamanın hayli üzerinde miktarda çok değerli basma ve işlemeli kumaşa sahip oldukları görülmektedir.<sup><a class="hlink" href="#not57" id="ref57">57</a></sup> Bu kadınların bazısı iğne işine karşı özel bir ilgi besliyor olsa da, birçoğunun, özellikle de ellerinde büyük miktarda kumaş bulunanların bohçacılık yaptığını düşünebiliriz.</p>

  <p class="indent">Yaşamını kendi kazanmak zorunda olan dul bir kadının zengin bir eve hizmetçi olarak girme şansı oldukça azdı. Çünkü hali vakti yerinde kadınların birçoğunun cariyeleri olurdu; bunları küçük yaşta satın alırlar, bir zaman sonra azat edip evlendirirlerdi. Bir de, örneğin Ankara’da 16. yüzyılda ortaya çıkıp 20. yüzyılın başlarına kadar yaygınlığını sürdüren bir âdet vardı; yoksul bir aile küçük yaştaki kız çocuğunu zengin bir eve hizmetçi olarak veriyordu. Kız orada yetişiyor, bakılıyor ve yaşına uygun hizmetlerde bulunuyordu. Evlenme yaşına geldiğinde ise yanında kaldığı aile onun çeyizini hazırlıyordu. Damadı bu ailenin mi yoksa kızın kendi ailesinin mi seçeceği, başlangıçta yapılan anlaşmaya bağlıydı. Bu anlaşmalar çoğu zaman sözlü yapılmış olmalıdır; ama bazen kadı sicillerine geçirilmiş olanları da vardır.<sup><a class="hlink" href="#not58" id="ref58">58</a></sup></p>

  <p class="indent">Para kazanmak zorunda olan, ama küçük çapta ticaret yapabilmek için yeterli sermayesi bulunmayan kadınlar için çare herhangi bir zanaata yönelmekti. Yalnız, yeniçağda Avrupa’nın pek çok yerinde olduğu gibi Osmanlılarda da kadınlar kolay kolay loncalara alınmadığı için bu da çok kolay bir iş değildi.<sup><a class="hlink" href="#not59" id="ref59">59</a></sup> Ama örneğin 17. yüzyılda Ankara’da, ünlü tiftik yününden kumaşların dokunduğu tezgâhların atölyelerde değil evlerde bulunduğu dikkati çekmektedir. O halde zanaatkârın karısının, dokuyucu olmasa bile, “yardımcı aile bireyi” olarak çalıştığı kabul edilebilir.<sup><a class="hlink" href="#not60" id="ref60">60</a></sup> Özellikle tiftiği kadınlar eğiriyor, bazen para karşılığı belirli bir tüccar için çalıştıkları da oluyordu.</p>

  <h2 class="section sigil_not_in_toc">Dindarlar</h2>

  <p class="nonindent">18. yüzyılda İstanbul’daki üst tabaka kadınları arasında çok beğenilen şiirlerin ve nazik konuşma biçimlerinin, belirli bir eğitimi gerektirdiği açıktır. 17. ve 18. yüzyıllarda Osmanlı üst tabakasında bu tür bir eğitim kuşkusuz en başta din eğitimiydi. Dini kitaplar okuyan ve bu kitapların içeriği üzerinde konuşabilen kadınların sayısı akla gelebilecekten çok daha fazlaydı. Gerçi sarayda eğitilen genç cariyelerin hepsine okuma yazma öğretilmediği anlaşılmaktadır.<sup><a class="hlink" href="#not61" id="ref61">61</a></sup> Ama Osmanlı kadınının kültürünü sadece ağızdan öğrendiğini varsaymak da işi fazla basitleştirmek olur. Bir örnekle bunu netleştirelim: 17. yüzyılda yaşamış İstanbullu şeyh ve vaiz Seyyid Hasan, <i>Sobbetname</i>’sinde kızkardeşlerinin birinden bir kitap ödünç aldığını yazıyor. Bu kitap, Türkçeye çevrilmiş bir hadis kitabıdır.<sup><a class="hlink" href="#not62" id="ref62">62</a></sup> Başka bir yerde de Seyyid Hasan yine bir kızkardeşiyle “dini bir sohbet” yaptığını anlatıyor.<sup><a class="hlink" href="#not63" id="ref63">63</a></sup></p>

  <p class="indent">Peygamberin hadislerinin güvenilir bir biçimde aktarılması, İslam tarihinin en başından beri hiçbir zaman sadece erkeklere özgü bir ayrıcalık olmamıştır. Örneğin Hz. Muhammed’in ikinci eşi Hz. Ayşe’nin rivayet ettiği bir dizi hadis vardır. İslam ortaçağında yaşamış birçok bilgin, muhaddiselerden de hadisler öğrendiklerini belirtmişlerdir.<sup><a class="hlink" href="#not64" id="ref64">64</a></sup> Ama fıkıh öğrenimi yapma ve kadılık etme hakkı kadınlara tanınmamıştır; oysa sırf kuram-hukuk açısından bakıldığında, ulemadan pek çok kişi, kadılık yolunun (belirli bazı sınırlamaların bulunmasına karşın) kadınlara da açık olduğu görüşündedir.<sup><a class="hlink" href="#not65" id="ref65">65</a></sup></p>

  <p class="indent">Şeyhülislam Feyzullah Efendi 17. yüzyılda yaşayan eğitim görmüş bir kadını anlatmaktadır. Şehzade Mustafa’nın hocası olan Feyzullah Efendi, öğrencisinin 1695’te tahta çıkışından sonra büyük nüfuz sahibi olmuştu. O dönemde, yüksek bir mevkiye gelenlerin kendi akrabalarına elverişli olanaklar sağlaması Osmanlı üst tabakasında normal karşılanıyordu; bu tutum yeniçağ başlarında Avrupa’da da söz konusuydu. Ama Feyzullah Efendi kendi oğullarının birçoğunu, daha çok genç olmalarına bakmadan hemen ilmiye sınıfında yüksek görevlere getirdi ve geleneği bozarak vezirlerin sorumluluğundaki birçok devlet işine karışmaya başladı. Sonunda bu olaylar onun 1703’te azledilerek öldürülmesine yol açtı.<sup><a class="hlink" href="#not66" id="ref66">66</a></sup> Ama ölmeden önce 1702’de, ailesinin geçmişini, kendi yaptığı işleri ve oğullarının yükselişini anlattığı iki küçük risale yazmıştı. Bunların sadece aile içinde okunmasını öngörmüş olmalıydı ki, içinde ailedeki kadınlardan da söz etmişti.<sup><a class="hlink" href="#not67" id="ref67">67</a></sup></p>

  <p class="indent">Bu kadınlar arasında, konumuz açısından bizim için ilginç olan Feyzullah Efendi’nin anneannesi Pirî Hanım’dır. Piri Hanım hem kocasından, hem de başka ulema, şeyh ve din adamlarından hadis, tefsir ve Hz. Muhammed’in yaşamı konularında ders almıştır.<sup><a class="hlink" href="#not68" id="ref68">68</a></sup> Ayrıca evliya efsaneleriyle de ilgilenmiştir. Pirî Hanım’ın evlendikten sonra içine girdiği çevre dini konuları öğrenme açısından kuşkusuz çok elverişliydi, çünkü kocası hem bir tarikat şeyhi hem de o yıllarda Safevilerin egemenliği altında olan Azerbaycan’daki Gence kentinde (Sünni) müftüydü. Karısının okumasını desteklemiş olmalıdır; çünkü başka türlü Piri Hanım’ın hocalara ulaşması pek düşünülemez. Adından çıkardığımıza göre babası ulema ve derviş çevrelerinden bir kişi olmadığına göre, Piri Hanım evlenmeden önce babasının evindeyken herhalde fazla bir öğrenim olanağı bulamamıştı.</p>

  <p class="indent">Ulemanın ve öğrenim görmüş dervişlerin oluşturduğu çevrede Seyyid Hasan’ın kızkardeşi ya da Pirî Hanım gibi başka kadınların da bulunduğu kesindir. Ayrıca küçük bir çevre göz önünde tutularak kaleme alınmış risale ve kitaplarla tanışıklığımız arttığı ölçüde bu tür kadınlara ilişkin bilgimiz de kuşkusuz artacaktır. Yakınlarda, bir kadın mutasavvıfla ilgili çok ilginç bir olay gün ışığına çıktı. Asiye Hatun 17. yüzyılda Üsküp’te yaşam sürdürmüştü.<sup><a class="hlink" href="#not69" id="ref69">69</a></sup> İstanbul’da da yaygın olan Halveti tarikatına mensuptu, ama çevresindeki başka dindar kadınlar gibi sadece türbe ziyaretleri ve tecvit dinlemekle yetinmemişti. İyi bir eğitim gördüğü açıktı ve kendine zikretmeyi öğretecek bir şeyh arıyordu. Çünkü Halvetilikte tasavvufa ilk adım böyle atılıyordu; zikri, deneyimli birinin yol göstericiliğinde öğrenmekten başka yol yoktu. Asiye Hatun bir kadın olarak büyük zorluklarla karşılaşmıştı, çünkü seçtiği şeyhi doğrudan ziyaret edemiyordu. Bu yüzden dini bilgileri mektupla öğrenmeye çalışmıştı; mektuplarında başka şeylerin yanında, gördüğü düşleri de anlatıyordu. Şeyh de (şeyhlerin sayısı aslında ikiydi, çünkü Asiye Hatun bir zaman sonra eski şeyhinin kendine daha fazla yardımcı olamayacağını düşünüp yeni bir şeyhe bağlanmıştı) müridesinin düşlerini aynen erkek öğrencilerine yaptığı gibi yorumluyordu.<sup><a class="hlink" href="#not70" id="ref70">70</a></sup> Yazık ki ne bu iki şeyhin yazdıkları, ne de Asiye Hatun’un asıl mektupları kalmıştır. Ama mutasavvıf olma yolundaki Asiye Hatun kendi mektuplarının bir kopyasını çıkarıp -belki de bunlar mektuplarının ilk taslaklarıydı- sandığında saklamıştır. Ölümünden sonra ailesinin sakladığı bu mektuplar sonunda bugün bulundukları Topkapı Sarayı Kütüphanesi’ne ulaşmıştır.</p>

  <p class="indent">Tek başına bu olgu bile bu mektuplara kendinden sonra akrabalarının ve belki bazı saraylıların da önem verdiğini ve ilgi gösterdiğini ortaya koymaktadır. Bazı konularda Asiye Hatun’un isteklerine saygı gösterildiği onun büyük olasılıkla evlenmemiş olmasından da anlaşılmaktadır, çünkü bu Osmanlı toplumunda pek sık karşılaşılan bir şey değildir.<sup><a class="hlink" href="#not71" id="ref71">71</a></sup> Kendi mektuplarından birisinde, olsa olsa şeyhiyle evlenmeyi düşünebileceğini belirtmektedir, ama görünen o ki, böyle bir olanak da çıkmamıştır.<sup><a class="hlink" href="#not72" id="ref72">72</a></sup> Gerçi çoğunluk dünya nimetlerinden uzak durma amacıyla evlenmemenin Müslümanlıkta yeri bulunmadığını ileri sürerse de, özellikle kendini tasavvufa adayan kişiler arasında bu durum sık sık görülmüştür.<sup><a class="hlink" href="#not73" id="ref73">73</a></sup> Sonuçta Asiye Hatun’un kendi isteği doğrultusunda evlenmemiş olması, ailesinin onun dini eğilimlerine saygı gösterdiği anlamına gelmektedir. Böyle bir tepki aslında görülmedik bir şey değildir; Şeyhülislam Feyzullah Efendi’nin okumuş ve dindar bir insan olan anneannesinden büyük bir saygıyla söz ettiğini biraz önce görmüştük. Tabii ki bizim sadece ailesi böyle anlayış göstermiş olan kadınların düşünsel eğilimleri konusunda bilgimiz var; başkalarıyla ilgili anlatılmış hiçbir şey yok.</p>

  <p class="indent">Asiye Hatun’un şeyhine yazdığı mektuplarda farklı duygu ve düşünceler yer alıyor. Şeyh ile müridi arasındaki ilişkilerde, müridin şeyhinin bütün isteklerine boyun eğmesi beklenirdi. Asiye Hatun’un şeyhiyle evlenmeyi düşünebileceğini söylemesi bu çerçeveye uymaktadır, çünkü sonuçta evli bir kadından da beklenen itaattir. Ama Asiye Hatun’un şeyhine karşı çıktığı noktalar da vardır. Örneğin şeyh belirli bir dönem de, onun Tanrı’nın bir adının zikrinden daha zor olduğu kabul edilen bir başka adının zikrine geçebilecek aşamaya ulaştığını söylediğinde Asiye Hatun bu sevinçli haberi ihtiyatla karşılıyor. Günümüzde Asiye Hatun’un metinlerini yayıma hazırlayan araştırmacı da bu yüzden kitaba “Mütereddit Bir Mutasavvıf’ başlığını koymuş. Araştırmacı, Asiye Hatun’un bu özeleştirel tutumunda kendi yeteneğini değerlendirme bakımından kadınlara özgü bir tutum da görüyor.<sup><a class="hlink" href="#not74" id="ref74">74</a></sup> Acaba Asiye Hatun’u kendine gösterilen güveni kabul etmemeye yönelten bir “alçakgönüllülük gösterisi” miydi? Öte yandan kendi seçtiği “yol”un geleneklerine aykırı olarak şeyhine karşı gelmeye cesaret etmesi, büyük bir özgüven kazanmış olduğu anlamına da gelmektedir. Ciddi bir konuda kişisel görüşünü ifade ederek kendi ruhsal durumunu en iyi kendinin değerlendirebileceğini vurgulamış olmaktadır.<sup><a class="hlink" href="#not75" id="ref75">75</a></sup></p>

  <h2 class="section sigil_not_in_toc">Sanata Yöneliş: Kadın Şairler</h2>

  <p class="nonindent">Hanendelerin okuduğu, gündelik Türkçe’yle yazılmış şarkılardan kaçının kadın şairlerin kaleminden çıktığını bilmiyoruz. Özellikle aşk edebiyatında kadınların ağzından yazılmış şiirlere sık rastlanır. Ayrıca Pir Sultan Abdal’ın kızının “kanlı Sivas”ta asılan babasını konu eden bir ağıtı da vardır (krş. 5. Bölüm).<sup><a class="hlink" href="#not76" id="ref76">76</a></sup> Edebiyatta kadın yazarlar azsa da, her dönemde var olmuşlardır. Ama şiir yazacak düş gücü bulunan bir kadının bu yeteneğini geliştirmesi için bir erkekten çok daha fazla şanslı ve işbilir olması gerekiyordu. Her şeyden önce Farsça öğrenmek zorundaydı, başka türlü Yakındoğu şiirinin klasik eserlerini incelemesi olanaksızdı. Genç bir erkek kültürünü genişletirken zaten bu tür incelemelere yöneliyordu, oysa bir kadının edebiyat alanında bilgi edinmesi her zaman rastlanan bir olay değildi. Bundan başka, yeni yetişen bir kadın şair kendi çağdaşlarının şiirlerini de öğrenmek zorundaydı. Ama şiirler basılı olmadığından yazmalarını ele geçirmek, ayrıca edebiyat çevrelerine de girebilmek gerekiyordu. Bunların ikisi de zor işlerdi, genç bir kadın şairin başarılı olabilmesi ailesinin anlayış göstermesine bağlıydı.<sup><a class="hlink" href="#not77" id="ref77">77</a></sup></p>

  <p class="indent">Bu bağlamda babanın tutumu çok önemliydi. En tanınmış Osmanlı kadın şairlerden birisi hiç evlenmemişti ve bu, babasının onayı olmadan kuşkusuz mümkün değildi. Bizim ilgilendiğimiz zaman diliminden daha önce yaşamış olmasına rağmen aşağıda ele alacağımız Mihrî Hatun (yak. 1470-1515’ten sonra), kendisi de şiirler yazan Amasya kadısının kızıydı.<sup><a class="hlink" href="#not78" id="ref78">78</a></sup> Kendisi ataları arasında Babai Ayaklanması'nın önderlerinden Baba İlyas’ı da saymaktadır (krş. 2. Bölüm). Yani bilginler, okumuş dervişler yetiştirmiş bir aileden, bir edebiyat geleneğinin içinden geliyordu. Ayrıca Amasya’da sancakbeyliği yapan Şehzade Ahmed’in çevresindeki edebiyat çevresine girme şansını da elde etmişti. II. Bayezid’ın oğlu olan şehzade, İstanbul’un beğenilen edebiyatçılarından bazılarını Amasya’daki sarayına getirtmişti. İlk başlarda Mihrî Hatun şair olarak sesini başkentte duyuramadı ve Necati’nin şiirlerine yazdığı nazireler Necati’yi iğneleyici bir yanıt yazmaya yöneltti.<sup><a class="hlink" href="#not79" id="ref79">79</a></sup> Mihrî Hatun kadın olarak erkek meslektaşları tarafından ciddiye alınmadığını belirtmiş ve yetenekli kadınlarla ilgili kısa, ama ateşli bir savunma yazmıştır.<sup><a class="hlink" href="#not80" id="ref80">80</a></sup></p>

  <p class="indent">Bütün engellere karşın sonunda Mihrî Hatun kendini kabul ettirmiştir. Daha ileriki yıllarda II. Bayezid’in ödüllendirdiği şairler arasında adı geçmektedir. Yani artık başkentte ünlenmiştir; bunun Şehzade Ahmed’in yardımıyla olduğu kuşkusuzdur.<sup><a class="hlink" href="#not81" id="ref81">81</a></sup> Mihrî Hatun’un divanı günümüze ulaşmıştır; bir divanının bulunması, onun değer verilen bir şair olduğunu ortaya koyar, çünkü birçok önemsiz şairden bugüne, mecmualara girmiş birkaç dizeden başka bir şey kalmamıştır. Mihrî Hatun ayrıca kendi döneminde yazılmış şuara tezkirelerine de girmiştir.<sup><a class="hlink" href="#not82" id="ref82">82</a></sup> Bu tezkireler, başka İslam ülkelerinde olduğu gibi Osmanlı İmparatorluğu’nda da aşağı yukarı her dönemde hazırlanmıştır ve bir şairin böyle bir tezkireye alınması, çağdaşları arasında beğenildiğini gösterir. Mihrî Hatun Amasya’da çevresinde bulunan şairlerden bazılarına âşık olmuş, alışılmışın tersine şiirlerinde bu kişilerin adlarını da anmıştır. Ama tezkire yazarlarının hepsi de onun bu ilişkilerinin platonik olmaktan ileri gitmediği düşüncesinde birleşmektedir. Şairimiz geçerli ahlak ve görgü kurallarının dışına hiç çıkmamış olmalıdır.</p>

  <p class="indent">16. yüzyıldan kadın şair olarak Hubbi Hatun’un adını anmak gerekir.<sup><a class="hlink" href="#not83" id="ref83">83</a></sup> Ama asıl adı Zübeyde olan Fitnat Hanım (ö. 1780) daha ünlüdür. İstanbul’da yaşayan Fitnat’ın hem babası, hem de erkek kardeşi şeyhülislamdı. Fitnat’ın eğitimini de daha genç kızlığında onlar üstlenmiş olmalıdır, çünkü kaynaklar kocasının (ki Şeyhülislam Feyzullah Efendi’nin torunlarındandır) çok safdil bir adam olduğunu belirtmektedir.<sup><a class="hlink" href="#not84" id="ref84">84</a></sup> Fitnat şairliğinin yanı sıra hazırcevaplığıyla da ünlüdür ve adının geçtiği pek çok fıkra bulunmaktadır. Bunlarda Fitnat’la bir erkek şairin edebiyat konusunda karşılıklı çekiştikleri ve bu arada açık saçık dokundurmalar yaptıkları da anlatılır.<sup><a class="hlink" href="#not85" id="ref85">85</a></sup> Bunların çoğu yakıştırma olabilir.<sup><a class="hlink" href="#not86" id="ref86">86</a></sup> Ama sırf böyle fıkraların uydurulması bile, hem bir kadının din ve geleneğin belirlediği sınırlar içinde şair olarak etkinlik göstermesinin ne kadar güç olduğunu kanıtlamakta, hem de Fitnat’ın, yaşadığı dönemde şair olarak kabul edilmesinin ne kadar zor olduğunu ortaya koymaktadır.</p>

  <h2 class="section sigil_not_in_toc">Sanata Yöneliş: Bina Yaptıran Kadınlar</h2>

  <p class="nonindent">Kadınlar kendi servetleri üzerinde tasarruf hakkına sahip olduklarından, istedikleri zaman vakıf da kurabiliyorlardı. 16. yüzyılın ortalarında İstanbul’daki vakıfların yüzde 37’sini kadınlar kurmuştu. Ama bu, kadınların bina yaptırma konusunda da aynı ölçüde etkin oldukları anlamına gelmemektedir.<sup><a class="hlink" href="#not87" id="ref87">87</a></sup> Kadınların çoğu, zaten var olan bir camiye gelir sağlamak amacıyla bir miktar para ya da bir ev vakfediyorlardı. Yeni bir bina inşa ettirmeye, bu iş için bir mimar bulmaya ve normalde bina yaptıran birinin uğraşmak zorunda olduğu daha başka işlere kalkışmıyorlardı. Tabii ki bu genel durumun dışına çıkanlar da oluyor, valide sultanlar, hanım sultanlar ve daha başka saraylı kadınlar cami, çeşme ve benzeri binalar yaptırıyorlardı. Kanuni’nin eşi Hurrem Sultan’ın adını taşıyan külliye, Mihrimah Sultan’ın yaptırdığı iki cami (1548 ve 1565) ve daha sonraki dönemlerden Şebsefa Kadın Camii’yle (1787) Zeynep Sultan Külliyesi (1769) bugün hâlâ İstanbul’u süsleyen bu tür yapılardandır.<sup><a class="hlink" href="#not88" id="ref88">88</a></sup></p>

  <p class="indent">Hanım sultanların meraklı olduğu bir başka inşaat etkinliği de, Boğaz kıyılarında yazlık saraylar yaptırmaktı. Bu sarayların hiçbiri günümüze kalmamıştır.<sup><a class="hlink" href="#not89" id="ref89">89</a></sup> 18. yüzyılda saray sakinleri Topkapı Sarayı’nın sıkıcı protokolünden kurtulmak için zamanlarının çoğunu Boğaz kıyılarında yeni yaptırdıkları ya da eskiden yapılmış olup da eklerle büyütüp yeniledikleri saraylarda geçiriyorlardı. 18. yüzyılda birçok hanım sultana daha doğduklarında, olmazsa çocuk yaşta nişanlandıkları ya da evlendikleri zaman bir saray verilirdi. Bu sarayların harem daireleri özellikle görkemli döşenmiş ve hanım sultanın kocasına ayrılmış selamlıktan çok daha göz kamaştırıcı olurdu. Sonuçta hanım sultanın evlendirildiği vezir ya da vali padişah soyundan değildi, oysa hanım sultanın bazı durumlarda padişahı temsil ettiği kabul edilirdi.</p>

  <p class="indent">Bazı hanım sultanlar saraylarının döşenmesine inceden inceye karışırlardı. Minderler, halılar ve perdeler onların beğenisine göre yenilenir, odalara yeni bir düzen getirilir ve en başta da bina baştan aşağı yeniden boyanırdı; bunun nedeni boyanın Boğaz’ın nemli havasında uzun süre dayanmamasıydı. İleri gelen kimseler konak ve yalılarının boyanmasında göz alıcı renkleri tercih ederlerdi. Hanım sultan ölürse sarayı hemen bir başka hanım sultana verilir, bu kez de o kendine göre değişiklikler yaptırırdı. Bu yüzden, Avrupalı seyyahların tasvir ettiği halleriyle bu yapılar sadece inşa edildikleri dönemin beğenisini yansıtmazlar, çeşitli zamanlarda moda olmuş üslupların izlerini de taşırlardı.<sup><a class="hlink" href="#not90" id="ref90">90</a></sup></p>

  <h2 class="section sigil_not_in_toc">Sanata Yöneliş: Dokumalar</h2>

  <p class="nonindent">Osmanlı işlemeleri, kilimleri ve halıları bugün hâlâ hem Türkiye’de, hem de dışarıdaki müze ve özel koleksiyonları dolduruyor. Bu eserlerin üretilmesine büyük ölçüde kadınlar da katılmıştır. Bunu yazılı kaynaklardan çıkardığımız gibi, 19. yüzyılda bu alanda pek çok kadının çalışmış olmasından da biliyoruz; tabii kadınlarla erkekler arasındaki iş bölümünün 17. ve 18. yüzyıllarda daha başka olduğunu düşünmemiz için bir neden yok.<sup><a class="hlink" href="#not91" id="ref91">91</a></sup> Fransız seyyah Nicolas de Nicolay 1550’lerde padişahın sarayında 200 genç kızın iğne işi öğrenmekte olduğunu yazıyor. Bununla birlikte bu bilgi sadece duyduklarına dayanıyor olmalıdır, çünkü Nicolay kuşkusuz harem hakkında sağlam kaynaklara sahip değildi.<sup><a class="hlink" href="#not92" id="ref92">92</a></sup> 18. yüzyılda ise Lady Montagu, II. Mustafa’nın dul hasekisine ait yetişkin cariyelerin yaptıkları işlemelere ilişkin bilgiler veriyor. Adet olduğu gibi hasekinin çevresi çocuk yaşta cariyelerle çevrilidir ve yaşı büyük olanların görevi daha küçüklere nakış işlemeyi öğretmektir.<sup><a class="hlink" href="#not93" id="ref93">93</a></sup> Ama yetişkin Osmanlı kadınları da bu sanatla uğraşıyorlardı. 17. yüzyılın ikinci yarısında Hıristiyan bir Osmanlı kadınının eşi olarak kadınların dünyasına belirli ölçülerde girme olanağı bulan İtalyan seyyah Pietro della Valle nakış işleyen Osmanlı kadınlarının maharetinden söz ediyor. Özellikle opak kumaş üzerine yapılan ve iki yüzden de görülebilen bir işlemeyi övüyor; bu herhalde aynı yüzyılın başlarında Avrupa’da da moda olan gölge işine benziyor olmalıdır.<sup><a class="hlink" href="#not94" id="ref94">94</a></sup></p>

  <p class="indent">Della Valle sırma işlemelerden de övgüyle söz ediyor; ama bu işleri sadece kadınların yaptığı sanılmamalıdır.<sup><a class="hlink" href="#not95" id="ref95">95</a></sup> Erkek zanaatkarlar da satılmak için dükkânlara ve sipariş üzerine saraya nakış işleri yapıyorlardı. Verdiği rakamlar her zaman pek güvenilir olmamakla birlikte, Evliya Çelebi’ye göre 1638’de sadece İstanbul’da böyle doksan erkek nakışçı vardı. 18. yüzyılda bu dükkânlar İstanbullu kadınların uğrak yeriydi.</p>

  <p class="indent">Öte yandan kendileri kullanmak için değil, sipariş üzerine çalışan kadın nakışçılar da vardı. Haremdeki kadınlardan birinden kaynaklanan bir bilgi de bu tür nakışçı kadınlara saraydan yatak örtüsü siparişi verildiğini gösteriyor.<sup><a class="hlink" href="#not96" id="ref96">96</a></sup> Ama nakışçı kadınlar çok ince bir işçilik istenmesi üzerine bu siparişi kabul etmemişler. 17. yüzyılda Bursa’da kadınların kendi yaptıkları elişlerini sattıkları ve bunun için vergi de ödemedikleri bir çarşının olduğu bilinmektedir.<sup><a class="hlink" href="#not97" id="ref97">97</a></sup> Bunların içinde işlemelerin en önde geldiği düşünülebilir. Konakların haremlerine lüks eşya sağlayan bohçacı kadınlar herhalde çeşitli işlemeler de satıyorlardı. Osmanlı nakışları 16. ve 17. yüzyıllarda Macaristan’ın Avusturya egemenliğindeki yerlerinde ve Güneydoğu Avrupa saraylarında da çok tutuluyordu. Cariye satın alırken nakış bilen kadınları seçmeye çalışanlar vardı. Ayrıca Müslüman kadınlarla ilişki kurup nakış örnekleri getirten ya da Türk hizmetkârlarından Türk motifleri öğrenmeye çalışan kibar Hıristiyan kadınları da vardı.<sup><a class="hlink" href="#not98" id="ref98">98</a></sup> Yalnız eski işlemelerin üstünde ne tarih, ne de bir ad bulunduğundan, sanatçıların adlarını bilemiyoruz.</p>

  <p class="indent">18. yüzyılda bazı Avrupalı ressamların tablolarında nakış işleyen kadınlar da görüyoruz.<sup><a class="hlink" href="#not99" id="ref99">99</a></sup> Ama bunlara ihtiyatla bakmak gerekir, çünkü bu ressamların bir haremin içine gerçekten girmiş olmaları pek düşünülemez. En iyi olasılıkla satmak üzere nakış yapan kadınları (ki bunların bir bölümü de gayrimüslimlerdir) görmüş ve sonra bunları kibar kadınların giysileri içinde tasvir ederek resimlerine yerleştirmiş olmalıdırlar. Bu resimlerde işlenecek kumaşın bir gergefe gerildiği görülmektedir. Gergef daha 15. yüzyılda bir kadının en önemli eşyalarından birisiydi; o döneminden kalma bir mezar taşının üstünde de bu tür bir aletin önünde oturan bir kadın figürü görülmektedir.<sup><a class="hlink" href="#not100" id="ref100">100</a></sup></p>

  <h2 class="section sigil_not_in_toc">Ve Hiçbir Şey Bilmediklerimiz...</h2>

  <p class="nonindent">“Anonim yazarların çoğu kadındır” yargısı feminist edebiyat araştırmalarında çok tutulan bir varsayımdır.<sup><a class="hlink" href="#not101" id="ref101">101</a></sup> Büyük bir olasılıkla yaşamış olduklarının dışında haklarında hiçbir şey söyleyemediğimiz bu anonim kadın sanatçılarla Osmanlı kültüründe de sık sık karşılaşıyoruz. Özellikle halı ve kilim dokuyan kadınların önemini belirtmek gerekir; bunlar kuşkusuz sadece 19. ve 20. yüzyılda değil, daha eski dönemlerde de etkinlik göstermişlerdir.</p>

  <p class="indent">Bu türden başka bir grubu da kadın hanende ve sazendeler oluşturmaktadır. Bunlar üzerine de belki bir gün bir şeyler yazılacaktır. Sarayda sadece içoğlanları arasında değil, haremdeki hizmetkârlar arasında da hanendeler vardı ve müzik yapılmaktaydı. 18. yüzyılda kibar İstanbul hanımları, yetenek gördükleri cariyelerine müzik dersi aldırtırlardı.<sup><a class="hlink" href="#not102" id="ref102">102</a></sup> Görünen o ki, 19. yüzyılda ve 20. yüzyılın başlarında Avrupa’nın tersine, Osmanlılar müzikte amatörleri değil, usta kadın sanatçıları tercih etmişlerdi. Bunların nasıl bir eğitim gördüğünü ve içlerinden en ünlülerinin bir konağın hareminden bir başkasına yollanıp yollanmadığını bilemiyoruz. Söylenebilecek tek şey, bugüne kadar yüzlercesi incelenmiş olan tereke listelerinde müzik aletleriyle ilgili hiçbir bilgiye rastlanmamış olduğudur. Yani müzik aletleri her ne kadar sazende kadınların kendilerine aitse de, bunların miras bırakıldığını bugüne kadar görmüş değiliz.</p>

  <p class="indent">Osmanlı kadınlarının hepsinin de gündelik ev işlerine boğulup gitmedikleri, hele hali vakti yerinde olanların bazılarının sadece giysilerle uğraşmaktan, dost ziyaretleri yapmaktan ya da reçel kaynatmaktan başka şeyler de yaptıkları görülüyor. Bu ilk başta sıradan bir saptama gibi geliyor, ama 16., 17. ve 18. yüzyılda yaşamış sayısız kadının zaman zaman ellerinin hamuruyla “erkek işleri”ne göz diktikleri, bunda da başarılı oldukları söylenebilir.</p>

  <p class="indent">Sonuç olarak Osmanlıların uzun bir edebiyat ve sanat geleneğine dayanan eski bir yüksek kültüre sahip oldukları açıktır. Ama kadınların Osmanlı kültürüne yaptığı katkı iki nedenden ötürü unutulup gitmiştir. Bir kere, Avrupalılarınki dahil bütün ataerkil kültürler, kadınların başarılarını şu ya da bu biçimde toplumun bilincinden kazıma eğilimindedirler. Öte yandan, örneğin Delacroix gibi 19. yüzyıl ressamlarında da izlenebilen “egzotik Doğu” hayali içinde özgül bir kadın imgesi de yer almaktadır. Bu olumsuz bir imgedir ve kadın düşmanı bir bakış açısının sonucudur, ama özellikle bilimselliği “kendinden menkûl” çevrelerde de uzun süre geçerli olmuştur. Buna göre kadın, çevresine erotik duygular yayması dışında hakkında söylenecek pek bir şey olmayan, edilgen bir varlıktır. Erkeğin, ya da isterseniz siz bunu bilim adamının diye alın, röntgenci kafa yapısı bu erotik yönü abartmaktan ve “edilgen Doğulu kadın”ı yabancı bir kültürün simgesi gibi görmekten haz duymaktadır. Bu simgeye yüklenen anlama göre dişi olarak kabul edilen Yakındoğu toplumu, dışardaki birisi tarafından, tabii ki bu birisi erkektir, belirlenebilecek pasif bir varlık olarak kendini hizmete sunmaktadır. Oysa sanat alanında da kendini gösteren etkin kadınlar bu tabloya uymaz. Tarihçiler, özellikle de kadın tarihçiler bu klişelerin salt hayal ürünü olduğunu yazdıklarıyla birçok kez ortaya koydular. Mihrî Hatun’un sözleriyle belirtecek olursak:</p>

  <p class="indent">Çünki nâkıs akl olur dirler nisâ Her sözin mağrur tutmakdur reva Lîk Mihrî dâînün zannı budur Bu sözi dir ol ki kâmil usludur Bir müennes yiğ durur kim ehl ola Bin müzekkerden ki ol nâ-ehl ola Bir müennes yiğ ki zihni pâk ola Bin müzekkerden ki bî-idrâk ola<sup><a class="hlink" href="#not103" id="ref103">103</a></sup></p>

  <div class="footnote">
    <p class="footnote"><a class="hlink" href="#ref1">1</a> Jennings (1973), Gerber (1980).</p>

    <p class="footnote"><a class="hlink" href="#ref2">2</a> Şeriata göre bir kadının tanıklığı erkeğinkinin yarısına eşittir. Pek çok olayda iki erkek tanık ya da bir erkek ve iki kadın istenmektedir, Schacht (yeni basım 1982), s. 193.</p>

    <p class="footnote"><a class="hlink" href="#ref3">3</a> Almanya için örneğin Wunder’in (1992) ve Ennen’in (1991) çalışmalarını karşılaştırınız.</p>

    <p class="footnote"><a class="hlink" href="#ref4">4</a> 18. yüzyıl Osmanlı şehzadelerinin ev bütçesi hesaplarına ilişkin olarak krş. Tülay Artan’ın hazırlanmakta olan ve benim göz atmama dostça olanak sağladığı yapın.</p>

    <p class="footnote"><a class="hlink" href="#ref5">5</a> Schacht (yeni basım 1982), s. 132.</p>

    <p class="footnote"><a class="hlink" href="#ref6">6</a> Ama gayrimüslim kadın kocasının mirasından hak talep edemiyordu ve kocanın da böyle bir hakkı yoktu.</p>

    <p class="footnote"><a class="hlink" href="#ref7">7</a> Alexander (1985).</p>

    <p class="footnote"><a class="hlink" href="#ref8">8</a> Başbakanlık Osmanlı Arşivi, Ahkâm Defterleri c. 1, s. 182, 185 (1156/1743-44).</p>

    <p class="footnote"><a class="hlink" href="#ref9">9</a> Aynı yerde, c. 2, s. 213 (1159/1746).</p>

    <p class="footnote"><a class="hlink" href="#ref10">10</a> 20. yüzyılla ilgili bu ve bununla bağlantılı sorunlar için krş. Sirman’ın henüz basılmamış doktora tezi.</p>

    <p class="footnote"><a class="hlink" href="#ref11">11</a> Benim deneyimlerim Ankara ve Kayseri (16.-17. yüzyıl) ile Bursa (18. yüzyıl başı) kentleriyle ilgili.</p>

    <p class="footnote"><a class="hlink" href="#ref12">12</a> Jennings (1973).</p>

    <p class="footnote"><a class="hlink" href="#ref13">13</a> Montagu, yay. Jack ve Desai (1993), s. 72.</p>

    <p class="footnote"><a class="hlink" href="#ref14">14</a> Artan, sözlü bilgi.</p>

    <p class="footnote"><a class="hlink" href="#ref15">15</a> Artan (1988), s. 366 vd ve Artan (1992).</p>

    <p class="footnote"><a class="hlink" href="#ref16">16</a> Duben ve Behar (1991), s. 156.</p>

    <p class="footnote"><a class="hlink" href="#ref17">17</a> Evliya Çelebi, çev. R. Dankoff (1991), s. 230-235.</p>

    <p class="footnote"><a class="hlink" href="#ref18">18</a> <i>age</i>, s. 234.</p>

    <p class="footnote"><a class="hlink" href="#ref19">19</a> <i>age</i>, s. 259 vd.</p>

    <p class="footnote"><a class="hlink" href="#ref20">20</a> Artan (baskıda). Yazara yazmalardan yararlanmama olanak sağladığı için teşekkür ederim.</p>

    <p class="footnote"><a class="hlink" href="#ref21">21</a> Montagu, yay. Jack ve Desai (1993), s. 120-121.</p>

    <p class="footnote"><a class="hlink" href="#ref22">22</a> Uluçay (1950), s. 11; mektuplar, modern Türkçe Latin harfleriyle s. 29-47.</p>

    <p class="footnote"><a class="hlink" href="#ref23">23</a> <i>age</i>, s. 27.</p>

    <p class="footnote"><a class="hlink" href="#ref24">24</a> Padişah, Hurrem’in bu paşaya niçin kızdığını soruyor. Hurrem yanıtı daha sonraya erteliyor: Uluçay (1950), s. 31.</p>

    <p class="footnote"><a class="hlink" href="#ref25">25</a> <i>age</i>, s. 31.</p>

    <p class="footnote"><a class="hlink" href="#ref26">26</a> <i>age</i>, s. 43.</p>

    <p class="footnote"><a class="hlink" href="#ref27">27</a> <i>age</i>, s. 8-9.</p>

    <p class="footnote"><a class="hlink" href="#ref28">28</a> Montagu, yay. Jack ve Desai (1993), s. 76-79.</p>

    <p class="footnote"><a class="hlink" href="#ref29">29</a> <i>age</i>, s. 58-60. Ayrıca krş. Melman (1992), s. 77-98.</p>

    <p class="footnote"><a class="hlink" href="#ref30">30</a> Krş. Avrupalılara ait bir tasvir, Theunissen, Abelmann, Meulenkamp (1989), Resim No. 38.</p>

    <p class="footnote"><a class="hlink" href="#ref31">31</a> Renda (1989), Resim No. 58.</p>

    <p class="footnote"><a class="hlink" href="#ref32">32</a> Aynı yerde Padişah III. Ahmed (hd. 1703-1730) de Sadabad adı verilen sarayını yaptırtmış, ama bu saray padişahın tahttan indirilmesinden sonra yıkılmıştı. Döneme ilişkin bir tasvir için krş. And (1982), Resim No. 20.</p>

    <p class="footnote"><a class="hlink" href="#ref33">33</a> Krş. örneğin Renda (1989), Resim No. 59’daki minyatür.</p>

    <p class="footnote"><a class="hlink" href="#ref34">34</a> Montagu, yay. Jack ve Desai, s. 106-107.</p>

    <p class="footnote"><a class="hlink" href="#ref35">35</a> Özdeğer (1988), s. 57 incelediği 1489-1640 yıllarına ait tereke defterlerinde 3121 miras bırakana karşılık 1659 oğul ve 1402 kız mirasçı düştüğünü hesaplıyor. Bu ailelerde toplam kaç çocuğun yaşadığı ise ne yazık ki bilinmiyor. Çünkü kayıtlar sadece annenin ya da babanın ölümü sırasında (tablo ayrıştırmaya olanak vermiyor) kaç çocuğun hayatta olduğunu gösteriyor. Ayrıca terekelerin özellikle mirasçı sayısı az olduğunda resmi kayıtlara geçirildiklerini varsaymak gerekir. Çünkü bu vakalarda mirasın sahipsiz kabul edilip devlete intikal ettirilme tehlikesi mevcuttu ve bu tehlikeye karşı bir önlem olarak tereke resmi kayıtlara geçiriliyordu. Bu sorunla ilgili bir tartışma için Christoph Neumann’a teşekkür ediyorum.</p>

    <p class="footnote"><a class="hlink" href="#ref36">36</a> Montagu, yay. Jack ve Desai (1993) s. 90, 117.</p>

    <p class="footnote"><a class="hlink" href="#ref37">37</a> Bursa Kadı Sicilleri B160 ve 162, muhtelif yerlerde.</p>

    <p class="footnote"><a class="hlink" href="#ref38">38</a> <i>age</i>.</p>

    <p class="footnote"><a class="hlink" href="#ref39">39</a> İstanbul’un ileri gelen kadınlarında bunlara rastlanmaktaydı. Krş. Montagu, yay. M. Jack ve A. Desai (1993), s. 115; ayrıca bkz. Elişi Sanatları Müzesi Frankfurt/Main (1985), c. 2, 111. No. 87.</p>

    <p class="footnote"><a class="hlink" href="#ref40">40</a> Bursa Kadı Sicilleri B160 ve 162, muhtelif yerlerde.</p>

    <p class="footnote"><a class="hlink" href="#ref41">41</a> Padagean (1977)’deki Resim No. 17’yi Türk-İslam Eserleri Müzesi’nin etnografya bölümünde ya da Türk antikacılarında görülebilen küpeyle karşılaştırınız. Ayrıca Elişi Sanatları Müzesi Frankfurt/Main sergi katalogu (1985), c. 2, 111. No. 7 / 11a-c’ye bakınız.</p>

    <p class="footnote"><a class="hlink" href="#ref42">42</a> Sirman (1988), s. 117.</p>

    <p class="footnote"><a class="hlink" href="#ref43">43</a> Faroqhi (1980), s. 77.</p>

    <p class="footnote"><a class="hlink" href="#ref44">44</a> Evliya Çelebi (1896/97-1938), c. 9, s. 781.</p>

    <p class="footnote"><a class="hlink" href="#ref45">45</a> Helmecke (1993), s. 27.</p>

    <p class="footnote"><a class="hlink" href="#ref46">46</a> Bu Lady Montagu’nün anlatımlarından anlaşılmaktadır; krş. Montagu, yay. Jack ve Desai (1993), s. 89 ve 115.</p>

    <p class="footnote"><a class="hlink" href="#ref47">47</a> Seçkin kadınların kostümünü tasvir eden özellikle 18. yüzyıla ait pek çok minyatür mevcut; krş. Renda (1989), Resim No. 57 ve 62.</p>

    <p class="footnote"><a class="hlink" href="#ref48">48</a> İnalcık (1973), Resim No. 28 ve 30.</p>

    <p class="footnote"><a class="hlink" href="#ref49">49</a> Mackenzie (1992), s. 64.</p>

    <p class="footnote"><a class="hlink" href="#ref50">50</a> Renda (1989), Resim No. 7.</p>

    <p class="footnote"><a class="hlink" href="#ref51">51</a> Pitton de Tournefort, yay. Yerasimos (1982), c. 1, s. 178 ile 179 arasında.</p>

    <p class="footnote"><a class="hlink" href="#ref52">52</a> Osmanlı taşra yönetiminde kadınların sahip oldukları olanaklara ilişkin olarak krş. Reindl-Kiel (hazırlanıyor).</p>

    <p class="footnote"><a class="hlink" href="#ref53">53</a> Jennings (1973), s. 75.</p>

    <p class="footnote"><a class="hlink" href="#ref54">54</a> <i>age</i>, s. 106-107.</p>

    <p class="footnote"><a class="hlink" href="#ref55">55</a> Jennings (1975), s. 195-196.</p>

    <p class="footnote"><a class="hlink" href="#ref56">56</a> Murat Çizakça’ya mudaraba ve diğer ticari ortaklıklar hakkındaki kitabının metnini gösterdiği için teşekkür ederim. Ayrıca bkz. Gerber (1980), s. 235.</p>

    <p class="footnote"><a class="hlink" href="#ref57">57</a> Bursa Kadı Sicilleri, B160 ve 162, muhtelif yerlerde.</p>

    <p class="footnote"><a class="hlink" href="#ref58">58</a> Faroqhi (1984a), s. 279-280.</p>

    <p class="footnote"><a class="hlink" href="#ref59">59</a> Gerber (1980), s. 237.</p>

    <p class="footnote"><a class="hlink" href="#ref60">60</a> Faroqhi (1984b), özellikle s. 217.</p>

    <p class="footnote"><a class="hlink" href="#ref61">61</a> Uluçay (1985), s. 18.</p>

    <p class="footnote"><a class="hlink" href="#ref62">62</a> [Seyyid Hasan], “Sohbetname”, Topkapı Sarayı Kitaplığı, Hazine 1426, B 1.29b.</p>

    <p class="footnote"><a class="hlink" href="#ref63">63</a> Aynı yerde, B 1. 30a.</p>

    <p class="footnote"><a class="hlink" href="#ref64">64</a> Berkey (1991), özellikle s. 151.</p>

    <p class="footnote"><a class="hlink" href="#ref65">65</a> Schacht (yeni basım 1982), s. 127.</p>

    <p class="footnote"><a class="hlink" href="#ref66">66</a> Abou-El-Haj (1984), s. 57-58.</p>

    <p class="footnote"><a class="hlink" href="#ref67">67</a> Derin (1959), ayrıca krş. Feyzullah, çev. Türek ve Derin (1969-70). Yazar kendi otobiyografisinde evlilik yaşamı hakkında da bazı bilgiler veriyor.</p>

    <p class="footnote"><a class="hlink" href="#ref68">68</a> Derin (1959), s. 102.</p>

    <p class="footnote"><a class="hlink" href="#ref69">69</a> Kafadar (1992), Hatun sözcüğü 17. yüzyılda hâlâ bir saygı ifadesiydi.</p>

    <p class="footnote"><a class="hlink" href="#ref70">70</a> Kafadar (1992), s. 172-173.</p>

    <p class="footnote"><a class="hlink" href="#ref71">71</a> <i>age</i>, s. 174.</p>

    <p class="footnote"><a class="hlink" href="#ref72">72</a> <i>age</i>, s. 190.</p>

    <p class="footnote"><a class="hlink" href="#ref73">73</a> Bilinçli olarak toplumsal normlara ters hareket eden ortaçağ İslam mutasavvıflarıyla ilgili olarak Ahmed Karamustafa henüz basılmamış olan bir çalışma hazırladı. Elyazmalarına göz atmama izin verdiği için yazara teşekkür ederim.</p>

    <p class="footnote"><a class="hlink" href="#ref74">74</a> Kafadar (1992), s. 170-171,175. Christoph Neumann’a esin verdiği için teşekkür ederim.</p>

    <p class="footnote"><a class="hlink" href="#ref75">75</a> Kafadar (1992), s. 190.</p>

    <p class="footnote"><a class="hlink" href="#ref76">76</a> Gölpınarlı ve Boratav (yeni basım 1991), s. 50-51.</p>

    <p class="footnote"><a class="hlink" href="#ref77">77</a> Mihrî Hatun’un arkadaşlarından birisi olan şair Zeyneb’in kariyerinde yükselmesi anlaşıldığı kadarıyla bu zorluktan ötürü mümkün olmamıştı: Gibb, yay. Browne (1900-1905), c. 2, s. 135 vd.</p>

    <p class="footnote"><a class="hlink" href="#ref78">78</a> Krş. <i>EI<sup>2</sup></i>’deki “Mihrî” makalesi (Theodor Menzel ve Edith Ambros).</p>

    <p class="footnote"><a class="hlink" href="#ref79">79</a> Aynı yerde; İz ve Kut (1985), c. 2, s. 277.</p>

    <p class="footnote"><a class="hlink" href="#ref80">80</a> İz ve Kut (1985), c. 2, s. 229-230.</p>

    <p class="footnote"><a class="hlink" href="#ref81">81</a> Erünsal (1977-79). Ayrıca krş. Kappert (1976), s. 88.</p>

    <p class="footnote"><a class="hlink" href="#ref82">82</a> Örneğin Aşık Çelebi ve Latifi’ninkine, ayrıca krş. Gibb, yay. Browne (1900-1905), c. 2, s. 123 vd.</p>

    <p class="footnote"><a class="hlink" href="#ref83">83</a> Gibb, yay. Browne (1900-1905), c. 3, s. 170.</p>

    <p class="footnote"><a class="hlink" href="#ref84">84</a> <i>age</i>, c. 4, s. 150-159.</p>

    <p class="footnote"><a class="hlink" href="#ref85">85</a> <i>age</i>, s. 152-153.</p>

    <p class="footnote"><a class="hlink" href="#ref86">86</a> <i>İA</i>’daki “Fitnat” makalesi (Ali Canil Yöntem).</p>

    <p class="footnote"><a class="hlink" href="#ref87">87</a> Bacr (1983).</p>

    <p class="footnote"><a class="hlink" href="#ref88">88</a> Goodwin (1971), s. 396, 414; Arel (1975), s. 71; Uluçay (1980), s. 109.</p>

    <p class="footnote"><a class="hlink" href="#ref89">89</a> Artan (1988).</p>

    <p class="footnote"><a class="hlink" href="#ref90">90</a> <i>age</i>.</p>

    <p class="footnote"><a class="hlink" href="#ref91">91</a> Quataert (1986).</p>

    <p class="footnote"><a class="hlink" href="#ref92">92</a> Helmecke (1993), s. 27.</p>

    <p class="footnote"><a class="hlink" href="#ref93">93</a> Montagu, yay. Jack ve Desai (1993), s. 118.</p>

    <p class="footnote"><a class="hlink" href="#ref94">94</a> Helmecke (1993), s. 27.</p>

    <p class="footnote"><a class="hlink" href="#ref95">95</a> <i>age</i>, s. 28.</p>

    <p class="footnote"><a class="hlink" href="#ref96">96</a> Tezcan, Delibaş, Rogers (1980), s. 173.</p>

    <p class="footnote"><a class="hlink" href="#ref97">97</a> Gerber (1982), s. 237-238.</p>

    <p class="footnote"><a class="hlink" href="#ref98">98</a> Helmecke (1993), s. 32.</p>

    <p class="footnote"><a class="hlink" href="#ref99">99</a> <i>age</i>, s. 25 ve 32.</p>

    <p class="footnote"><a class="hlink" href="#ref100">100</a> <i>age</i>, s. 20.</p>

    <p class="footnote"><a class="hlink" href="#ref101">101</a> Alıntı Kafadar (1992), s. 171’de yer alıyor.</p>

    <p class="footnote"><a class="hlink" href="#ref102">102</a> Montagu, yay. Jack ve Desai (1993), s. 88.</p>

    <p class="footnote"><a class="hlink" href="#ref103">103</a> İz ve Kut (1985), c. 2, s. 229-230. [Kadınlar eksik akıllı olur derler. Bundan dolayı onların her sözünü boş saymak yerinde olur (derler). Mihrî duacınızın zannı budur ki olgun ve akıllı kişiler bu sözü söylerler: Becerikli bir kadın, beceriksiz bin erkekten iyidir. Zihni açık bir kadın, anlayışsız bin erkekten iyidir.]</p>
  </div>
</body>
</html>
