<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter0">ONUNCU BÖLÜM<br />
  <img alt="sep" class="middle" src="../Images/Header_Cizgi.jpg" /><br />
  OKUYAN, YAZAN VE ANLATAN</h1>

  <p class="nonindent">Müslüman Osmanlıların gündelik kent kültüründe yaptığımız gezintimizde ilk olarak mimarlık konularına, yani mahallelere, evlere ve konutların döşenmesine değindik. Şenliklere göz atarken görsel sanatları, gösteri sanatlarının basit biçimlerini tanıma olanağı bulduk. Şimdi de edebiyata yöneleceğiz: Bu kitabın içeriğine uygun olarak, saray edebiyatını değil, daha çok kent halkının gündelik dünyasının yansıdığı edebiyat biçimlerini ele alacağız. Gündelik yaşam içinde yer alan edebiyat ürünlerinin özellikle ilginç olmasının nedeni, Osmanlı yönetiminin, kentlerin biçimlenişine karışır ve büyük şenlikleri denetlemeyi hemen hiç elden bırakmazken, edebiyat alanında çok küçük bir rol oynamasıdır. Bu durum en azından, yazarlar eserleri aracılığıyla devlette bir görev elde etmeyi amaçlamadıkları sürece geçerli olmuştur. Her ne kadar Osmanlılarda böyle yazarlara çok sık rastlanırsa da, biz çok gerekmedikçe onlara değinmeyeceğiz.</p>

  <p class="indent">16. ve 17. yüzyıllarda da din bilginleri ve şairlerin yazdıkları kitaplar ya da şiirler nedeniyle cezalandırıldıkları, hatta idam edildikleri bile olurdu.<sup><a class="hlink" href="#not1" id="ref1">1</a></sup> Ama çok az sayıda kitabın üretildiği bir çağda, devlete sırtını dayayarak kitap toplatıp imha ettiren ya da metinlerin içinde belirli “yasaklı” sözcükler bulmaya çalışan resmi bir sansür kurumu henüz ortaya çıkmamıştı. Çok sınırlı bir okur çevresine ulaşan kitaplar çoğaltılmaz, tek nüsha olarak kalırdı. Yani birçok kişi, medreselerdeki okumuş ulema ya da padişah ve saraylılar için değil, kendisi ya da yakın dost ve akraba çevresi için yazardı. Gündelik yaşamın içinden çıkan edebiyat ürünlerine o kendine özgü çekiciliği sağlayan da bu samimiyetti.<sup><a class="hlink" href="#not2" id="ref2">2</a></sup></p>

  <p class="indent">Aslında küçük bir okur çevresi için yazmaya yönelenlerin yararlanabileceği kurumlar da yok değildi. İlerde göreceğimiz gibi, dergâhlar gençlerin yazılı kültürle ilişki kurmalarına olanak sağlıyorlardı. İlgilenenler dergâhlardaki kütüphaneleri kullanabilir, derslere devam edebilirlerdi; ayrıca edebiyat metinlerinin yüksek sesle okunduğu toplantılar da yapılırdı; bunlara erkek dinleyicilerden başka bazen kadınların katıldığı da olurdu. Ayrıca tasavvuf, insanların kendilerinden söz etmelerine, rüyalarını anlatmalarına açık bir düşünceydi. Bütün bu nedenlerle, okuma, yazma, hikâye etme gibi edebiyat sanatlarının, dergâhlarla çok yakın bağlantıları vardı.<sup><a class="hlink" href="#not3" id="ref3">3</a></sup></p>

  <h2 class="section sigil_not_in_toc">Eğitim Sorunu</h2>

  <p class="nonindent">Kent nüfusunun ne kadarının okuryazar olduğu konusunda elimizde bilgi yok; ayrıca bu eksiği gelecekte giderebilmemize olanak verecek belgelerden de yoksunuz. Ama yine de “yüksek kültür”ün saraylılar ile ulemadan oluşan dar bir çevreyle sınırlı kaldığını, geri kalan ülke halkının sadece sözlü “halk kültürü”nü tanıdığını düşünmek kuşkusuz yanlış olur.<sup><a class="hlink" href="#not4" id="ref4">4</a></sup> Kentlerde masrafları bireyler ya da hayır kurumlarınca karşılanan çok sayıda sıbyan mektebi vardı. Sıbyan mekteplerinde erkek, bazen de kız çocuklar okuma yazma ve Kuran okumayı öğrenirlerdi.<sup><a class="hlink" href="#not5" id="ref5">5</a></sup> Sıbyan mekteplerinin temel hedefi din eğitimiydi. Sayıları az olmakla birlikte, kent dışında da sıbyan mektepleri vardı. Örneğin 19. yüzyılın başlarında Antalya'nın Elmalı kasabası yakınlarındaki Bektaşilere ait Abdal Musa Zaviyesi’nde okul olarak kullanılan biri kışlık, öbürü yazlık iki oda bulunuyordu.<sup><a class="hlink" href="#not6" id="ref6">6</a></sup></p>

  <p class="indent">Temel eğitimi tamamlayan öğrencilerden sadece küçük bir bölümü daha sonra medreseye devam etme olanağı bulur, orada Arapça olarak şeriatı öğrenir ve din bilgileri edinirdi. Farsça öğrenmek için özel ders almaya gücü yetenlerin sayısı kuşkusuz çok daha azdı. Farsça hem edebiyat alanında yetişmek için gerekliydi, hem de eksiksiz Osmanlıca bilgisine sahip olmanın ilk adımı sayılırdı. Çünkü edebi Osmanlıca, kültürlü insanların bile gündelik konuşmalarında pek kullanmadıkları birçok alıntı sözcükten ve Farsça kalıplardan oluşan bir dildi.<sup><a class="hlink" href="#not7" id="ref7">7</a></sup></p>

  <p class="indent">Yetişkinler için açılmış medreselerden ayırmak amacıyla sıbyan mektebi adı verilen bu okullardan beklenen neydi? Bu okulları bitirenler, ağdalı bir Osmanlıcayla yazılmış metinleri kavrayamasalar da, okuyup yazmayı tümüyle öğrenmiş olurlardı. Eğer Müslüman Osmanlı kentlisinin yazılı kültürünü yakından incelemek istiyorsak, medrese ve saray kültürüne bağlı olmayan, ama sırf sözlü geleneğe de dayanmayan bir alanla ilgilenmemiz gerekecektir. Buna benzer bir olgu Rönesans ve Barok dönemlerinde Avrupa’da da görülür. Bilimsel etkinliklerde Latincenin, saray kültüründe İtalyancanın ve daha sonraları Fransızcanın geçerli olduğu bu dönemlerde kentlerde yaşayan birçok insan yabancı bir dil bilmiyordu, ama okuyup yazmasını öğrenmişti. Bu insanlar almanakları, Katolikliğin yaygın olduğu yörelerde azizlerin yaşamlarından hikâyeleri, Protestan çevrelerde de İncil’i okurlardı. Pazar yerlerinden ve gezgin satıcılardan edinilebilen çok sayıda tek sayfalık yayını da unutmamak gerekir.<sup><a class="hlink" href="#not8" id="ref8">8</a></sup> 19. yüzyılın ikinci yarısına kadar basılmış kitapların sayısı çok az olduğu için Osmanlılarda kentlilerin ne gibi şeyler okuduğunu saptayabilmek güçtür. Ama yazma kitapları, özellikle de Kuran’ı en azından 18. yüzyılda Bursa’da uygun fiyatlarla elde etme olanağı bulunduğunu biliyoruz; ayrıca tereke defterlerinde de zaman zaman “Türkçe kitaplar” ya da “Türkçe şiir” gibi kayıtlara rastlanmaktadır. Yazılı kültürle kurulan bağlar, ilk bakışta sanıldığından daha genişti.<sup><a class="hlink" href="#not9" id="ref9">9</a></sup></p>

  <h2 class="section sigil_not_in_toc">Dergâhlar: Kitap Dünyasına Açılan Kapı</h2>

  <p class="nonindent">Kitaplara ilgisi olan kentlilerin yazılı kültüre ulaşmasında dergâhlar büyük rol oynardı ve bunların sayısı çoktu; büyükçe bir kentte rahatlıkla yirminin üstünde dergâha rastlanırdı.<sup><a class="hlink" href="#not10" id="ref10">10</a></sup> Sürekli dergâhta yaşayan derviş azdı; bunlar da genellikle ya ailesiyle birlikte dergâh şeyhi, ya da Bektaşilerdeki gibi evlenmemekten yana olan dervişlerdi.<sup><a class="hlink" href="#not11" id="ref11">11</a></sup> Öbür dervişler ibadetlerini yerine getirmek, mutfak ve kilerde çalışmak ya da dergâhın başka işlerini yapmak için gündüzleri gelirlerdi. Dergâhlardaki yaşama ilişkin pek fazla bilgimiz olmadığı için, ailesi bulunmayan bazı dervişlerin dergâhın bir köşesinde kendi başlarına geceleyip gecelemediklerini belirleyemiyoruz. Bunlardan başka ailecek tarikata bağlanmış olanlar da vardı. Erkekler işleriyle güçleriyle uğraşırlar, akşamları ya da bayram günleri dergâhta ibadet için bir araya gelirlerdi; tabii ibadetten sonra sık sık sohbetin koyulaştırıldığı da olurdu. Kadınlar gün aşırı bir velinin mezarını ziyaret ederler, çocuklarının olması, hastalarının iyileşmesi için dua ederlerdi. Bektaşilerde ve Alevi topluluklarında kadınlar da dini törenlere katılırlardı.<sup><a class="hlink" href="#not12" id="ref12">12</a></sup></p>

  <p class="indent">Büyük tarikatların bünyesinde birçok tekke vardı. Bazen tarikat içi bağlar fazla sıkı olmazdı. Ama bazen de, en çok da Mevlevi ve Bektaşilerde, bir merkez dergâh olur, onun şeyhi öbür dergâhların şeyhlerinin adlarını, resmen ataması için padişaha sunardı. Çoğu zaman şeyhlik, dergâhı kurmuş olan pirin ailesi içinde babadan oğula geçerdi; bu nedenle şeyhliğe aday olanların sayısı fazla olmazdı. Bazen kadın şeyhlere de rastlanmıştır; 15. yüzyılda bir dergâhta arka arkaya iki kadının şeyhlik yaptığı bilinmektedir.<sup><a class="hlink" href="#not13" id="ref13">13</a></sup> Bazen, pirin ailesinden geldiği için dergâh yönetiminin başına getirilmiş kadınlara da rastlanırdı; dergâhın gelir giderini ellerinde tuttukları için bunların söz hakkı azımsanmayacak kadar çoktu. Şeyhlerin dergâhın kültür işlerindeki rolleri büyüktü; kitap satın alınmasını sağlarlar, önemli yazarları uzunca bir süre kalmak üzere dergâha davet ederler, hatta tarikata girmelerine aracı olurlardı.<sup><a class="hlink" href="#not14" id="ref14">14</a></sup></p>

  <p class="indent">Büyükçe dergâhların bir de kütüphaneleri bulunurdu; kitapları dervişler ve başka tarikat mensupları bağışlardı. Bunun hiç kuşkusuz en ünlü örneği Mevlevi tarikatının Konya’daki merkez dergâhının günümüze kadar ulaşmış olan kütüphanesidir. Bu kütüphanenin yayımlanmış olan ve üç kalın cilt tutan kataloğunda Kuran tefsirlerinden Buhari ve Müslim bin Haccac gibi bilginlerin hadis kitaplarına kadar pek çok eser yer almaktadır.<sup><a class="hlink" href="#not15" id="ref15">15</a></sup> Ortaçağın büyük din bilgini ve mutasavvıflarından Gazali, Attar ve özellikle Muhyiddin Arabi’nin de birçok kitabı vardır.<sup><a class="hlink" href="#not16" id="ref16">16</a></sup> Kütüphanede pek çok şiir mecmuasının yer aldığı da bilinmektedir. Katalogda Câmî, Hafız ve Sadi’nin yanı sıra Kaygusuz Abdal, Lâmi Çelebi ve Kanuni Süleyman gibi Osmanlı şairlerinin eserleri de kayıtlıdır.<sup><a class="hlink" href="#not17" id="ref17">17</a></sup></p>

  <p class="indent">Ama bu koleksiyonu benzersiz kılan şey, Anadolu tasavvufu alanındaki eserlerdir. Bunların başında Mevlânâ’nın kitapları gelir. Mevlevi dervişleri kuşaklar boyunca onun eserlerini enine boyuna incelemişlerdir.<sup><a class="hlink" href="#not18" id="ref18">18</a></sup> Kütüphanede Mevlânâ’nın müritlerinden Divane Mehmed Çelebi’nin eserleri de vardı. Mehmed Çelebi 16. yüzyılın başlarında Anadolu’yu baştan başa dolaşmış bir mutasavvıftır; hatta topladığı Mevlevi ve Bektaşi dervişleriyle Mekke’ye hacca gittiği de söylenir.<sup><a class="hlink" href="#not19" id="ref19">19</a></sup> Mevlânâ’nın yazdığı dil olan Farsçaya Mevlevi dergâhlarında çok önem verilirdi. Bazı dervişlerin, Mevlânâ’nın eserlerini anlamak için bir ön hazırlık olarak ortaçağ İran şairlerini okudukları kesindir. Bu dini edebi çalışma için okunan kitaplar arasında, Mevlânâ’nın yazdıklarının şerh edildiği, Yusuf Sineçak’ınki gibi eserler de vardı. 15. yüzyılla 16. yüzyılın başlarında yaşamış şair Şahidî’nin kendi yaşamından izler taşıyan tasavvufı eserinin de kütüphanede yer aldığı bilinmektedir.<sup><a class="hlink" href="#not20" id="ref20">20</a></sup> Ayrıca anlaşıldığına göre birçok Mevlevi dervişi, kendi tarikatlarından olmasa bile tasavvuf yolunda eser vermiş yazarlarla da ilgilenmişlerdir. Örneğin kütüphanede, 17. yüzyılda vaazlarıyla hayranlık uyandırdığı kadar tepki de çekmiş olan Niyazi-i Mısrî’nin bir eseri ya da Celvetiye dervişi İsmail Hakkı’nın ortaçağ mutasavvıflarından Ferideddin Attar’ın bir eserine yazdığı şerh gibi kitaplar da bulunmaktadır.<sup><a class="hlink" href="#not21" id="ref21">21</a></sup></p>

  <p class="indent">Buna karşılık koleksiyonda, Osmanlı yazarları arasında önemli bir yer tutan vakanüvislerin eserlerinden çok az örnek vardır. Ama yine de günümüz tarihçileri için bu kütüphane çok zengin bir kaynaktır. Örneğin birkaç yıl önce, tek nüshası bu kütüphanede bulunan bir kitap yayımlanmıştır. Bu, 13. yüzyılda Selçuklulara karşı yapılan Babai Ayaklanmasında öldürülen Baba İlyas’ın menakıbnamesidir. Kitabın yazarı, Baba İlyas’ın torununun çocuğu olan Elvan Çelebi’dir.<sup><a class="hlink" href="#not22" id="ref22">22</a></sup> Elvan Çelebi 14. yüzyılda yaşamıştır ve eseri Anadolu Türkçesiyle yazılmış, bugün için bilinen en eski metindir. Ayrıca Elvan Çelebi’nin bu manzum eseri bize, olayları çoğu zaman Selçuklu sultanlarının bakış açısından anlatan öbür vakanüvisleri denetleme olanağını da vermektedir.<sup><a class="hlink" href="#not23" id="ref23">23</a></sup></p>

  <p class="indent">Başka birçok dergâhın kütüphanesi bugün yok olup gitmiştir. Ama elimizde Elmalı’daki Abdal Musa Bektaşi Zaviyesi’nin kitaplarını gösteren, 1826 yılından kalmış bir liste var.<sup><a class="hlink" href="#not24" id="ref24">24</a></sup> Bu zaviye geçmişte Bektaşiliğin en önemli merkezlerinden biri idiyse de, yeri bugünün koşulları için bile ücra sayılabilir. Bu nedenle kütüphanesindeki 150 kadar yazmanın bir araya getirilmesi o dönem için büyük zaman ve emek harcanmasını gerektirmiş olmalıdır. Koleksiyonda en çok bulunan kitabın Kuran olduğu görülüyor. Bir de Kuran’ın nasıl doğru okunacağını gösteren bir kitap bulunuyor. O çevrede Arapça yabancı dil olarak ancak okulda öğrenildiği için, bu kitabın da özellikle çok sık kullanıldığı kuşkusuzdur. Kütüphanede Birgivi Mehmed Efendi’nin bir yapıtının da yer alması ilginçtir; çünkü şeriatın katı bir temsilcisi olan Birgivi’nin, dini yasaklara fazla uymadıkları düşünülen Bektaşi dervişlerine düşmanca duygular beslediği bilinir.<sup><a class="hlink" href="#not25" id="ref25">25</a></sup> Kütüphanede Mevlânâ’nın eserlerinin birçok nüshası, ayrıca İslam ortaçağının başka mutasavvıflarının kitapları da vardı. Hâfız ve Câmî gibi (bu sonuncusuna, çağdaşı olan Fatih Sultan Mehmed çok önem vermiştir) İran, Bakî ve Fuzulî gibi Osmanlı şairlerinin divanlarıyla Fars ve Osmanlı edebiyatları da temsil ediliyordu. 18. yüzyılda yaşamış Nabi’den de bir kitap bulunuyordu.<sup><a class="hlink" href="#not26" id="ref26">26</a></sup> “Hüsrev ve Şirin” ya da “Yusuf ile Züleyha” gibi romantik aşk hikâyelerinin bazısının birden çok nüshası vardı. Ama listede yazar adları belirtilmediği için bunların özgün Farsça metinler mi, yoksa Osmanlıca-Türkçe uyarlamalar mı olduğunu bilemiyoruz.<sup><a class="hlink" href="#not27" id="ref27">27</a></sup></p>

  <p class="indent">Bu edebiyatı değerlendirebilmek için Farsçayı iyi anlamak gerekliydi. Dolayısıyla kütüphanede Farsça-Türkçe sözlükler ve dilbilgisi kitapları da bulunuyordu. Bunların dışında, Kuran öğreniminde yardımcı olarak Arapça dilbilgisi metinleri vardı. Şairlerin biyografileri ile ilgilenenler, bu konuda da kitap bulabilirlerdi. Başka bilim alanlarında, örneğin tıp konusunda kitap daha azdı. Dervişler, belki de pratik nedenlerden dolayı, ciddi biçimde hukuk kitapları da toplamışlardı. Hanefi şeriatıyla ilgili el kitaplarının yanında bir fetva mecmuasına, bir de padişah fermanları derlemesine yer verilmişti.<sup><a class="hlink" href="#not28" id="ref28">28</a></sup> Anadolu velileriyle ilgili menakıbnameler arasında Bektaşîliğin kurucusu Hacı Bektaş’ınki de vardı. Ama bu tür eserlerin sayısı böyle büyük bir Bektaşi tekkesinde olması beklenenden daha azdı.<sup><a class="hlink" href="#not29" id="ref29">29</a></sup> Mevlânâ Dergâhı’yla Abdal Musa Zaviyesinin kütüphanelerinin büyüklükleri farklı olmakla birlikte, içerdikleri kitaplar benzer nitelikteydi. Amaç sadece “popüler kültür” kapsamına giren menakıbnameler ve halk diliyle yazılmış dini şiir kitapları toplamak değil, yüksek Osmanlı kültürü açısından köklü bir edebiyat bilgisine temel hazırlamaktı. Bu nedenle, taşranın uzak köşelerinde olsalar bile, büyük dergâhların kütüphanelerini klasik edebi kültürün aracısı olarak değerlendirmek gerektir. Ayrıca bu nitelikleri, dergâhların asıl işlevlerini yitirmelerine yol açmış da değildir.</p>

  <h2 class="section sigil_not_in_toc">Dergâhlar, Menakıbnameler ve Kuruluş Menkıbeleri</h2>

  <p class="nonindent">Beri yandan gerek Konya Mevlânâ Dergâhı’nda, gerekse Abdal Musa Zaviyesi’nde çeşitli menakıbnameler de bulunmaktaydı; bu metinlerin dervişler tarafından yazıldığını ve istinsah edildiğini düşünmek gerekir. 19. yüzyılın sonlarında yaşanan bir olay bu konuya iyi bir örnek oluşturur. Yaşamına ilişkin hemen hiçbir şey bilinmeyen bir derviş 1895 yılında, Seyyid Ali (Kızıl Deli) Sultan’ın yaşamını anlatan bir eseri istinsah etmiş ve Hacıbektaş kasabasındaki Hacı Bektaş Dergâhı’nın kitaplığına bağışlamıştı.<sup><a class="hlink" href="#not30" id="ref30">30</a></sup> Ama özgün metni yeterince “güzel” bulmamış ve zamanının edebi Osmanlıcasına uyarlamıştı. Elimizde aynı metnin daha az “edebi” başka bir nüshası da bulunduğu için, yazarın yaptığı “müdahale”leri açıkça görebilmekteyiz. Kısacası, bugün sahip olduğumuz menakıbnamelerin -ki bunların çoğu 19. yüzyıldan kalma yazmalardır- günümüze özgün biçimleriyle ulaşmadığını hesaba katmamız gerekiyor.<sup><a class="hlink" href="#not31" id="ref31">31</a></sup> Bu menakıbnameler bir dil ya da edebiyat kaygısıyla değil -oysa konunun bu yanına ilgi duyan ulemadan ve devlet ricalinden pek çok kişi vardı-, dini amaçlarla istinsah edilmekteydi. Önem verilen şey, saygı beslenen bir velinin ya da tarikat kurucusunun yaşamına ilişkin bir belgeye sahip olmaktı. Ayrıca büyük dergâhları ziyaret edenler arasında her zaman “klasik” Osmanlı edebiyatını iyi bilen kişiler de bulunduğu için, seçkin dille yazılmış bir menakıbname kuşkusuz pratik açıdan da yararlı bir belgeydi.</p>

  <p class="indent">Bir dergâhın “kendi” pirinin menkıbesini nasıl oluşturduğuna örnek olarak burada Merzifonlu Piri Baba olayını daha yakından inceleyelim.<sup><a class="hlink" href="#not32" id="ref32">32</a></sup> Merzifon daha 15. yüzyılın başlarında bile, Çelebi Mehmed’in büyük bir hamam yaptırmasından da anlaşılacağı gibi, çok önem verilen bir kentti. Piri Baba bir süre, o yıllarda henüz ayakta olan bu hamamın sıcaklığında barınmıştı. Asıl mesleği ayakkabıcılıktı, ama o mesleğini bırakmış, meczupluğu seçmişti. Kehanetlerde bulunuyor, erkek çocuk doğuracak gebe kadınları biliyordu. Kadınlara ayrılan günlerde de hamamda kalmayı sürdürdüğü için, menkıbeye göre dönemin padişahı, hakkında soruşturma açtırmıştı. Ama o -menkıbenin bir biçimine bakılırsa- gösterdiği kerametler ve söylediği kehanetlerle sonunda hükümdarı ikna etmişti. Menkıbenin bir biçimine göre de, Pîrî Baba hükümdarla karşılaşmasında ondan yüklü bir ihsan koparmış, dergâh bu parayla inşa edilmişti. Bir başka menkıbeye göreyse, Pîrî Baba veliler arasında çok görülen bir âdete uyarak padişahın ihsanını kabul etmemişti. Menkıbenin her iki biçiminde de dergâhın, Pîrî Baba’nın ölümünden sonra inşa edildiği geçmektedir. Ama bugün hâlâ ayakta olan dergâhın yerini ölümünden az önce Pîrî Baba’nın seçtiğinin ileri sürülmesi, onunla dergâhın kuruluşu arasında bir bağlantı oluşturmak isteğinin göstergesidir.</p>

  <p class="indent">Böylece Pîrî Baba menkıbesi de kuruluş efsaneleri kapsamına girmektedir. Yaşamı boyunca gösterdiği kerametler, köy kökenli ayakkabıcının bütün kentte tanınan bir kişilik haline gelmesine yol açmıştır. Hemşerileri ona büyük saygı göstermişler, zaman zaman padişahları bile ağırlayan komşu Amasya kentiyle aralarındaki rekabette öne geçmek için onu kullanmışlardır.<sup><a class="hlink" href="#not33" id="ref33">33</a></sup> Öyle ya, cahil bir meczup önce Amasya ulemasından birini, sonra da padişahı zor duruma sokmuştu. Ama yazık ki bu menkıbelerin ağızlarda ne zaman dolaşmaya başladığı belirlenemiyor. Menkıbelerde geçen olaylara bakılırsa Pîrî Baba 15. yüzyılın ortalarında ölmüş olmalı; ama bu tür metinlerindeki tarihi verilerin her zaman da güvenilir olmadığını deneyimlerimizle biliyoruz. Bununla birlikte, dergâhın 16. yüzyılın başlarında var olduğu, Pîrî Baba’nın ise o yıllarda artık hayatta bulunmadığı kesin.</p>

  <p class="indent">Menkıbenin bugün bildiğimiz her iki biçimi de 17. yüzyıldan kalmadır; dolayısıyla dergâhın inşa edilmesiyle ilgili olarak adları geçen yöre eşrafının da aynı dönemde yaşamış insanlar olup olmadıklarını bilmek bize çok şey kazandırırdı. Pîrî Baba menkıbeleri içinde ilkini ve en ayrıntılısını Hoca İbrahim aktarmıştır. Menkıbenin ikinci, ama daha kısa bir biçimini de Evliya Çelebi anlatır. Büyük olasılıkla Evliya menkıbeyi 17. yüzyılın ortalarında gittiği Merzifon’da öğrenmiştir.<sup><a class="hlink" href="#not34" id="ref34">34</a></sup> Ama yazık ki, bu menkıbeyi birisinden mi dinlediğini, yoksa mevcut bir yazmadan mı okuduğunu belirtmemiştir. Aslında, daha çok başkentteki bir okur kitlesini düşünerek yazan Evliya’nın gözünde, Pîrî Baba’nın kadınlar hamamında yaşaması türünden pitoresk öğeler, dergâhın kuruluş menkıbesi ya da yöre eşrafının bundaki rolü gibi şeylerden çok daha ilginçtir. Ayrıca Evliya, Pîrî Baba’yı Osmanlı zaferlerinin, özellikle de İstanbul’un fethinin müjdecisi olarak selamlamaktadır ki bu, menkıbenin “yerel” biçiminde çok geri planda kalan bir görüştür.</p>

  <p class="indent">Pîrî Baba menkıbesi küçük kent esnaf çevresinin bir göstergesi olarak özellikle önem taşır. Oysa bu çevrenin düşünce biçimi konusunda doğrudan bilgi çok az metinde görülür. Orta Anadolu köylüleri ve göçerleri arasından çıkmış başka menkıbeler de vardır; ünlü Hacı Bektaş vilayetnamesi bunlardan biridir.<sup><a class="hlink" href="#not35" id="ref35">35</a></sup> Dimetoka (bugün Yunanistan’da Didimoteihon) yakınlarında bir zaviye kurmuş olan Seyyid Ali (Kızıl Deli) Sultan’ın menkıbesinde de Türklerin Balkanlar’daki fetihleri anlatılır. Menkıbenin ilk biçiminin 15. yüzyılda ortaya çıktığı sanılmaktadır. Bu da bir kuruluş menkıbesidir. Menkıbenin çeşitli savaşlara katılan kahramanı daha sonra bir hücrede çileye çekilir. Zamanla bu hücre çevresinde bir zaviye oluşur ve 19. yüzyılın ortalarına kadar varlığını sürdürür.<sup><a class="hlink" href="#not36" id="ref36">36</a></sup> Menkıbenin başında din uğruna savaşmanın haklılığını gösteren bir bölüm vardır: Kızıl Deli Sultan’a Balkanlar’ı fethetme görevini, o dönemde de saygın bir kişi olan Hacı Bektaş Veli verir. Menkıbenin yazılı biçimi sadece 19. yüzyıldan kalma yazmalarda yer almaktadır. Bu nedenle, metnin geçirmiş olabileceği değişiklikleri tam olarak saptayamadığımız gibi, içerdiği dini motiflerin ve Osmanlı padişahıyla ilgili yerlerin daha sonraki dönemlerde eklenip eklenmediğini de bilemiyoruz. Çünkü yapıtın esasını oluşturan bölümde, Kızıl Deli’nin en güçlü kuvvetli olduğu yıllarda kâfirlere karşı yapılan savaşlar ve kazanılan zaferler anlatılmakta, dini motifler ancak geri planda yer almaktadır. Bu menkıbenin, fütuhat döneminde ortaya çıkmış kahramanlık destanlarından birinin daha sonraki dönemlere ulaşmış bir biçimi olduğu düşünülebilir.<sup><a class="hlink" href="#not37" id="ref37">37</a></sup></p>

  <p class="indent">Menkıbelerin birçoğu anonimdir; ya da Pîrî Baba menkıbesindeki Hoca İbrahim gibi metinde bir yazarın adı geçse de, o kişi üzerine daha fazla bilgi bulunmaz. Ama bazen, menkıbeyi nakledenin, yüksek Osmanlıcayla yazan edebiyatçılar tarafından kabul görmüş bir yazar olduğu da düşünülebilir. Örneğin 15. yüzyılın ikinci yarısında yaşamış bir şair ve yazar olan Uzun Firdevsi’nin, Hacı Bektaş menkıbesinin yazıya dökülmesinde önemli bir payı olduğu düşünülmektedir.<sup><a class="hlink" href="#not38" id="ref38">38</a></sup> Bu metin Osmanlı vilayetnamelerinin en ünlülerinden biridir ve içerdiği, insanı bugün bile üstünde düşünmeye yönelten birçok hikâyeyle (ki bazılarının kaynağının daha eski Budacı örnekler olduğu düşünülebilir) konunun uzmanı olmayanlar için ilgi çekicidir.<sup><a class="hlink" href="#not39" id="ref39">39</a></sup> Hacı Bektaş vilayetnamesinin son bölümlerinde yine önemli bir dergâhın kuruluş menkıbesi anlatılır. Bu dergâh, mimari niteliği ve sahip olduğu dini eşyanın zenginliği göz önünde tutulduğunda, kurulduğu orta halli Orta Anadolu köyünün (bugünkü Hacıbektaş kasabası) düzeyinin çok üstündedir.</p>

  <p class="indent">Menkıbeye göre Hacı Bektaş’ın türbesini Yanko İbn Madyan adlı efsanevi mimar yapmıştı. O günlerde, fethedilişinin üzerinden henüz çok zaman geçmemiş olan İstanbul kentindeki büyük Bizans eserlerini aynı mimarın yaptığı söylenirdi. Evliya Çelebi de yazdıklarıyla bu efsanevi kişiliğin adını 17. yüzyıla taşımıştı.<sup><a class="hlink" href="#not40" id="ref40">40</a></sup> Ayrıca Yanko’nun İslamiyeti seçtikten sonra mesleğini uzun yıllar başarıyla sürdürdüğü düşünülmekte, öldükten sonra da dergâhın girişine gömüldüğü sanılmaktadır. Yine de Yanko İbn Madyan 15. yüzyıl sonlarında İstanbul’la olan ilişkisi bağlamında, hiç de ilerde Evliya Çelebi’nin döneminde gösterildiği gibi “sade” bir efsane kişisi değildi. Örneğin Fatih’in İstanbul’u devletin yeni başkenti yapma kararının hatalı bulunarak eleştirildiği ve kimin anlattığı bilinmeyen, anonim hikâyelerde adı geçiyordu.<sup><a class="hlink" href="#not41" id="ref41">41</a></sup> Bu karar ve ona bağlı olarak da Fatih’i Bizans imparatorlarının ardılı görme çabaları, “yayılmacılık girişimleri”nin karşıtları tarafından dünyanın sonunun yaklaştığının işareti olarak alınıyordu.<sup><a class="hlink" href="#not42" id="ref42">42</a></sup> Belki Yanko’nun din değiştirerek Müslüman olması bile “yayılmacılık karşıtı” polemiklerin önünü almak için uydurulmuştu. Bu hikâye de, lanetli bir başkent kuran kâfir Yanko İbn Madyan’la ilgili mahşer efsaneleriyle aşağı yukarı aynı dönemde ortaya çıkmış olmalıdır. Hacı Bektaş menkıbesini (eğer doğruysa) nakleden Uzun Firdevsi, şiirleri pek fazla tutulmasa da, muhtemelen II. Bayezid’in sarayına yakındı.<sup><a class="hlink" href="#not43" id="ref43">43</a></sup> Böylece Bektaşîliğin merkez dergâhının kuruluş menkıbesiyle Fatih’in oğlu ve ardılı arasında bir bağ kurulmaktadır. Son zamanlardaki araştırmacılar, hikâyenin bu bölümünün kesinlikle uydurma olmadığını kabul ediyorlar.<sup><a class="hlink" href="#not44" id="ref44">44</a></sup> Sofuluğuyla tanınan II. Bayezid, bir bölümü ancak lafta Müslümanlaştırılmış göçebe ve yarı göçebe Anadolu halklarının hak dinine daha temelli yönlendirilmesi için Bektaşileri özellikle desteklemiş olmalıdır. Bektaşilerin zaman içerisinde, dine yöneltmeleri beklenen köylülerin bazı görüşlerini benimsemeleri ise, bu politikanın beklenmedik bir sonucuydu.</p>

  <h2 class="section sigil_not_in_toc">Kişisel Deneyimlerin Hikâye Edilmesi</h2>

  <p class="nonindent">Buraya kadar dervişlerin ve yakınlarının kendi şeyhlerini ve dergâhlarının kuruluşunu nasıl anlattıklarını inceledik. Ama tarikat çevrelerinde insanların kendi kişisel deneyimlerini dile getirmeleri başka yerlere göre daha kolaydı. Yakın zamana kadar, birinci tekil şahıs ağzından (“ben”) anlatma biçiminin (ki buna otobiyografik öğeler de girer) 19. yüzyılın ikinci yarısından önce Osmanlı kültür çevresinde çok ender kullanıldığı düşünülüyordu.<sup><a class="hlink" href="#not45" id="ref45">45</a></sup> Açıklaması da, 19. yüzyılın ortalarındaki değişimden önce Osmanlı kültüründe bireye yeterince değer verilmediği, dolayısıyla da yazarların bu anlatım tarzına yönelmediği ileri sürülerek yapılıyordu. Ama son yıllarda, içlerinde az ya da çok, birinci tekil şahıs ağzından anlatımın bulunduğu o kadar çok metin ortaya çıktı ki, bu yargının yeniden gözden geçirilmesi zorunlu hale geldi.<sup><a class="hlink" href="#not46" id="ref46">46</a></sup> Avrupa’da Rönesans dönemindeki birinci tekil şahıs anlatımı konusunda yapılan yeni çalışmalar da, bugüne kadar kabul gören düşüncelerin değişmesi gerektiğini ortaya koyuyor. Kişisel deneyimlerini yazmaya değer bulabilmeleri için, insanların önce kendilerini birer birey olarak kabul etmelerinin gerektiği, bugün artık geçerli olmayan bir düşünce.<sup><a class="hlink" href="#not47" id="ref47">47</a></sup> İnsanlar kendilerini çoğu kez toplumsal bir grubun üyesi olarak tanımlıyorlar ve böyle bir bakış açısına, belirgin bir bireysellik olmadan da yer var. Bir olayı “ben” diyerek hikâye edişin kuramsal olanaklarına dair görüşlerdeki bu değişiklik, galiba uzmanların bu tarzda yazılmış yeni metinler aramaya hız vermelerine yol açtı.</p>

  <p class="indent">Birinci tekil şahıs olarak anlatan yazarlar bazen tarikat çevresi dışından da çıkardı. Örneğin savaş tutsağı olduğu sırada yaşadığı acı deneyimlerini kaleme almış olan Osman Ağa’nın, bilebildiğimiz kadar herhangi bir tarikat bağı yoktu (krş. 5. Bölüm).<sup><a class="hlink" href="#not48" id="ref48">48</a></sup> Ama birinci tekil şahıs ağzından anlatılmış eserlerle tarikatlar çevresinde çok fazla karşılaşmamız, bu iki olgu arasında bağlantı olduğunu düşünmemize yol açıyor. Tasavvuf yolunun çeşitli aşamalarından geçerek ilerlemenin insanı kendi benliğine, kendi ruhunun derinliklerine yönelttiğini, kişinin bir şeyi kendi ağzından hikâye etmesinin de bunun doğal sonuçlarından biri sayılabileceğini unutmamak gerekir.</p>

  <h2 class="section sigil_not_in_toc">İstanbullu Bir Dervişin Günlüğü</h2>

  <p class="nonindent">Seyyid Hasan adlı bir Sünbüliye tarikatı dervişinin 1661-1665 yılları arasında düzenli tuttuğu günlük, birinci tekil kişi ağzından anlatımın tarikatlar çevresindeki dikkat çekici örneklerinden biridir.<sup><a class="hlink" href="#not49" id="ref49">49</a></sup> Seyyid Hasan günlüğünde kendi adını belirtmemiştir, ama toplumsal çevresi ve özellikle öbür Sünbüli dervişleri üzerine o kadar çok şey anlatmıştır ki, araştırmacıların onun kimliğini saptaması zor olmamıştır. Seyyid Hasan günlüğünü tuttuğu sırada kırk yaşlarındadır, üstelik doğum gününü de belirtmiştir. O yıllarda belirli bir işi ya da bir memuriyeti de yoktur. Sadece kendi geliriyle yaşamaktadır, yani bugünkü deyimle “rantiye”dir. Seyyid Hasan ne yazık ki mali kaynakları üzerine pek söz etmemiştir. Daha sonra Ferruh Kethüda Tekkesi’ne şeyh olmuş, kısa bir süre sonra da günlük tutmayı bırakmıştır. Tarikatta fazla ilerlememiştir. Oysa bu tekkenin şeyhi olmak, Sünbüli tarikatının merkez tekkesi postnişini olmadan bir önceki basamak sayılmaktadır. Seyyid Hasan kendi içine dönük, alçakgönüllü yaşam tarzını ölümüne kadar sürdürmüş, ayrıca cuma günleri bir camide vaazlar vermiştir. 1688’de yetmişine ulaştığı sırada İstanbul’da vebadan ölmüştür. Bildiğimiz kadarıyla Seyyid Hasan, o zamanın koşullarına göre uzun sayılacak yaşamı süresince hiç İstanbul dışına çıkmamıştır. Bu bakımdan da, bulunduğu makam açısından ulema hiyerarşisinin marjinal bir üyesi olmasına rağmen, kadılık ya da müderrislik yapan ve görev aldıkları yerlerle başkent arasında gidip gelen ulemadan ayrılır.</p>

  <p class="indent">Seyyid Hasan günlüğünü tutmaya başladığı günlerde İstanbul’da ortalığı kırıp geçirmekte olan veba salgını karısının ölümüne de neden olmuştur. O ise bu felaketi son derece soğukkanlı karşılar, uzunca bir süredir evinden ayrı olduğunu, döndüğünde karısını ölmek üzere bulduğunu yazar.<sup><a class="hlink" href="#not50" id="ref50">50</a></sup> Bütün ayrıntılarıyla cenazenin kaldırılışını, ölenin kefareti için nasıl sadaka verildiğini, nasıl helva pişirilip dağıtıldığını anlatır.<sup><a class="hlink" href="#not51" id="ref51">51</a></sup> Bu olayı izleyen haftalarda günlüğün hemen her sayfasında bir ölüm olayı yer almaktadır; ölenler daha çok kadın ve çocuklardır. Seyyid Hasan cenaze törenlerine katılır ve tarikatının şeyhlerinden cenazeye gelenler oldukça bunu da belirtir. Bazen de dostlarıyla İstanbul çevresinde, özellikle de o zamanın sevilen sayfiye yeri Alibeyköyü’nde yaptıkları gezintileri anlatır. O dönemde Avrupa’da, en azından zenginler arasında görüldüğü gibi, veba salgını çıkınca insanların bulundukları yeri terk edip kaçmaları, Müslüman ülkelerde (tabii Osmanlılarda da) dini bakımdan kabul edilir bir şey değildir.<sup><a class="hlink" href="#not52" id="ref52">52</a></sup> Soğukkanlılıkla aktardığı ölüm olayları ve cenaze törenleri Seyyid Hasan’ı hiç endişelendirmemiştir. Veba salgını konusunda belki başka düşünceleri de vardı, ama bunları günlüğüne geçirmemiştir.</p>

  <p class="indent">Bu günlüğün en ilginç yanı, bize, İstanbul’un “üst orta tabakası”ndan birinin en önemli uğraşları konusunda bir fikir vermesidir. Çalışmasına gerek olmadığı için Seyyid Hasan gününü bir dükkânda ya da iş yerinde geçirmek yerine, keyifli sohbet toplantılarına katılabilmektedir. Dostlarıyla tekkede ya da oğlunun da katıldığı gezintilerde bir araya gelmektedir.<sup><a class="hlink" href="#not53" id="ref53">53</a></sup> Geziler için dostlar birbirlerine at ödünç vermektedirler. Seyyid Hasan alınanların geri verildiğini de özenle kaydetmiştir.<sup><a class="hlink" href="#not54" id="ref54">54</a></sup> Kentin, 17. yüzyılda birçok hanın inşa edildiği ticaret merkezinin, Seyyid Hasan’la arkadaşlarının öyle pek ilgisini çekmemiş olduğu görülüyor. Buna karşılık ev ziyaretleri çok sık yapılmaktadır. Seyyid Hasan’ın dostları da kuşkusuz onun gibi varlıklı olduklarından, selamlıklarında bir konuğun gece yatısına kalabileceği bir odaları muhtemelen vardı. Ayrıca Seyyid Hasan’ın akrabalarını ziyaret ettiğini de biliyoruz; örneğin bir gece annesinde kaldığını yazmaktadır. Bundan anlaşıldığına göre annesi Seyyid Hasan’la birlikte değil, kendi evinde ya da belki çocuklarından başka birinin yanında oturmaktadır. Günlüğünü başkalarının okuması için yazmadığından Seyyid Hasan ailenin kadınlarından söz etmekte bir sakınca görmemiş, kız kardeşleriyle görüşmelerini de anlatmıştır.<sup><a class="hlink" href="#not55" id="ref55">55</a></sup></p>

  <p class="indent">Seyyid Hasan dini bir eğitim görmüştür; ne yazık ki gençliğinde bir medrese bitirip bitirmediğini açıklamıyor. Ama bu kuvvetle olasıdır, çünkü bir vaizin belirli din bilgilerine sahip olması gerekir; ancak bu bilgiler aile içinde ve tekkelerde de edinilmiş olabilir.<sup><a class="hlink" href="#not56" id="ref56">56</a></sup> Seyyid Hasan’ın yazı yazmaya alışık olduğu anlaşılmaktadır; zaman zaman da Osmanlıca yazılmış dini eserlerden söz etmektedir.<sup><a class="hlink" href="#not57" id="ref57">57</a></sup> Arapça bilgisinin ne düzeyde olduğunu bilmiyoruz. Ama Osmanlıcaya çevrilmiş dini eserleri okuyanlar onun gibi kişilerdir. Okuma alışkanlığının ölçüsü bakımından ise Seyyid Hasan’ı, örneğin gençliğinde bir Latin okulunda okumakla birlikte eğitimin inceliklerine fazla gömülmemiş aynı dönemin bir Fransız ileri geleniyle karşılaştırabiliriz.</p>

  <h2 class="section sigil_not_in_toc">Birinci Tekil Şahıs Anlatımı Kullanan Mutasavvıflar</h2>

  <p class="nonindent">Seyyid Hasan bir derviş olmasına karşın, günlüğünde kendi dini deneyimlerine hiç yer vermemiştir. Gerçi kendi tarikatının “sevgili ve saygıdeğer” olarak tanımladığı bir şeyhinden söz etmişse de, onun dini hiyerarşideki yerini belirtmemiştir.<sup><a class="hlink" href="#not58" id="ref58">58</a></sup> Oysa Aziz Mahmud Hüdaî’nin, ünlü mutasavvıf Şeyh Muhyiddin Üftade’nin müridi olduğu sırada, 1577/78 yılında Arapça tuttuğu günlüğünde durum tümüyle farklıdır.<sup><a class="hlink" href="#not59" id="ref59">59</a></sup> Görünüşe göre bu eser, Seyyid Hasan’ınki gibi değil de, tarikat çevrelerinde okunmak üzere yazılmıştır; Üftade’nin, Celvetiye olarak bilinen yeni tarikatın silsilesinde olduğu da unutulmamalı. Bu durum, günlüğün pek çok yazma nüshasının bulunmasını da açıklar; ayrıca eser daha 19. yüzyılın ikinci yarısında Osmanlıcaya da çevrilmiştir.<sup><a class="hlink" href="#not60" id="ref60">60</a></sup> Bu esere gösterilen ilginin bir bölümü Üftade’nin yaşamı konusunda anlatılanlar ve keramet hikâyelerinden kaynaklanırsa da, bir bölümü de yazarı Mahmud Hüdaî’ye duyulan saygıdan ileri gelmektedir. Sultan I. Ahmed, Hüdaî’ye beslediği saygıyla, onun doğduğu yer olan Şerefli Koçhisar’ı bazı vergilerden muaf tutmuştur. Avrupalı diplomatların bile saraya bir konuyu kabul ettirebilmek için Hüdaî’nin aracılığına başvurdukları bilinmektedir.<sup><a class="hlink" href="#not61" id="ref61">61</a></sup> Bu günlüğün değerini hiç kaybetmemesinin bir nedeni de, içinde pek çok rüyaya yer verilmiş olmasıdır. Tarikat çevrelerinde âdet olduğu üzere Hüdaî bu rüyaları şeyhine anlatmış, o da bunlardan öğrencisinin din yolundaki gelişmesini izlemiştir. Ama bu rüyalarla ilgilenmeyen ve kendileri için kitabın rüya dışındaki bölümlerini istinsah ettirenler de olmuştur.<sup><a class="hlink" href="#not62" id="ref62">62</a></sup></p>

  <p class="indent">Her ne kadar çok okunmuşsa da, bu eserin aslında bir edebi kurmaca değil, gerçek bir günlük olduğu anlaşılmaktadır. Pek çok tarikat dervişi gibi Hüdaî de evlidir ve güncesine aile yaşamına ilişkin birçok bilgiye yer vermiştir. Örneğin şeyhi Üftade’ye, karısının doğum yapmak üzere olduğunu söylediğini, onun da hayır dua ettiğini anlatır. Aynı gün daha sonra bir kızı dünyaya gelince yeniden şeyhine gidip haber verdiğini, onun da bebeğin adını koyduğunu yazar. Bir buçuk yıl sonra küçük kızı ağır hastalanınca, şeyh nazara karşı bir muska verirse de, bir yararı olmaz.<sup><a class="hlink" href="#not63" id="ref63">63</a></sup> Günlükte Şeyh Üftade’nin aile yaşamıyla ilgili bazı bilgilere de rastlanmaktadır.</p>

  <p class="indent">Hüdaî, anlattıkları arasında cedlerini de saymakta, bunları Üftade’nin tasavvuftaki mürşidi Hızır’dan başlatıp, Üftade üzerinden kendine kadar ulaştırmaktadır.<sup><a class="hlink" href="#not64" id="ref64">64</a></sup> Büyük bir şeyhin müridi olan ve zamanla yine ünlü bir şeyh olan Hüdaî, kendisini de muhtemelen bir mürşit olarak görmektedir. Her iki şeyhin dini kişilikleri, Hüdaî’nin kişisel eserini bir tür din kitabı haline getirmiş olmalıdır.</p>

  <p class="indent">Mevlevi dervişi ve şair Şahidî’nin, güzelliğiyle insanı büyüleyen yaşamöyküsü daha eski bir dönemden, olasılıkla 16. yüzyılın ilk yarısından kalmadır. Bu yaşamöyküsü Şahidî’nin, kendisini gerçekten derinden etkileyen, hayranı olduğu mürşidi Divane Mehmed Çelebi üzerine yazdığı bir risalede yer almaktadır.<sup><a class="hlink" href="#not65" id="ref65">65</a></sup> Ama yazarın, Divane Mehmed Çelebi’nin çevresinde şarap, hatta esrar içildiğini hiç saklamadan belirtmesinden dolayı, Mevlevi tarikatının daha sonraki yöneticilerinin bu eseri ellerinden geldiğince saklı tuttukları anlaşılıyor. Bizim amacımız açısından Şahidî’nin, henüz derviş olmadığı kendi gençlik yılları üzerine anlattıkları daha önemlidir. Ailesi Muğlalı’dır, ama içe dönük bir taşra yaşamı sürdükleri söylenemez. Dedelerinden biri Balkanlar’daki savaşlara katılır, gayrimüslim bir kızı kaçırıp evlenir. Daha sonra bir süre, o dönemde henüz Osmanlıların elinde olmayan Mısır’da yaşar. Bu evlilikten dünyaya gelen oğullarından biri (ki ilerde Şahidî’nin babası olacaktır), çeşitli maceralar geçirdikten sonra Muğla’ya döner. Ama kısa bir süre sonra bir Halvetiye dervişine bağlanır, onun yol göstermesiyle öğrenimini tamamlamak üzere İran’a gider. Bu yolculuktan da Muğla’ya geri döner ve şeyhinin yerine geçer. Ama karısı Halvetiye tarikatından değildir, Mevlânâ’ya bağlıdır. Şahidî babasını küçük yaşta vebadan kaybeder; iki kız kardeşi ve ağabeyi de bir gece içerisinde aynı hastalıktan ölürler.</p>

  <p class="indent">Şahidî annesinin, onu babasının dostlarından bir zanaatkârın yanına çırak verme isteğine nasıl karşı çıktığını uzun uzadıya anlatır. Genç adam çırak olmak yerine İstanbul’a gider ve bir medresede eğitim görür. Bu arada kendisinin ve medrese arkadaşlarının günlük yaşamlarını, yaşam dolu genç insanları birkaç gün, hatta birkaç saat içinde alıp götüren vebayı uzun uzun anlatır. Sonunda düş kırıklığı içinde, eğitimini tamamlamadan Muğla’ya geri döner. Eserinin bundan sonrasında kendine din konusunda yol gösterecek bir rehber arayışını hikâye eder, karşılaştığı çeşitli şeyhlerin zayıflıklarını sözünü esirgemeden sıralar. Görünürde dünyevi bir yaşam süren Melamîlere yakınlık duymaya başlar. Sonunda, Melamîliğe büyük bir eğilimi olan Mevlevi şeyhi Divane Mehmed Çelebi’yle tanışır. Şahidî’nin, burada sözünü ettiğimiz dışındaki bütün eserleri Mevleviler tarafından severek okunan, çok önemli bir yazar haline gelmesinde, bu tanışmanın büyük rolü olmuştur.</p>

  <p class="indent">Şahidi kendi hikâyesini bir dini arayış hikâyesi olarak anlatmaktadır. Uzun süre doğru yolu aramış, sonunda şeyhinin yardımıyla bulmuştur. Herhalde Şahidi, yazdıklarının insanları tasavvufun heyecanlandırıcı ve esinlendirici yönüne çekeceğini ummuştu. Mevleviliğin ilk dönemlerinde bu nitelikler, din kurallarına uygun ve ölçülü davranmak gibi niteliklerin yanı sıra zaten vardı.<sup><a class="hlink" href="#not66" id="ref66">66</a></sup> 17. yüzyılda din kurallarına aşırı bağlı Kadızadelilerden korkan Mevlevilerin ortadan kaldırmasına kadar, Şahidî’nin kitabı, onun bu umudunu belki de yerine getirmiştir.<sup><a class="hlink" href="#not67" id="ref67">67</a></sup> Şahidî’nin yalnızca şeyhiyle karşılaşmasından söz etmeyip ailesini ve gençliğini de ayrıntılarıyla anlatmış olması da belirtilmeye değer. Şahidî’nin ısrarla doğru yolu arayışı, kişisel bir öyküyü yazarın gözünde olduğu kadar, tarikat çevresinden okurlar için de ilginç kılmış olmalıdır.</p>

  <h2 class="section sigil_not_in_toc">Evliya Çelebi: Dervişlerin Dünyasında Dolaşan Bir Seyyah</h2>

  <p class="nonindent">Seyyid Hasan’ın günlüğü, edebi bir endişe gözetmeden, tarih sırasıyla tutulmuş notlar biçimindedir; Hüdaî’nin anlattıklarına gelince, onda da içeriğin, yazar kadar okurlar açısından da daha önemli bulunduğu anlaşılıyor. Birinci tekil şahıs anlatımının kullanıldığı başka bir eserde, Evliya Çelebi’nin yine o dönemde yazılmış on ciltlik <i>Seyahatname</i>’sinde ise durum daha karmaşıktır. Elimizdeki yazma nüshalarının sayısının azlığına bakılırsa, dönemin okumuş yazmışlarının bu eserin edebi düzeyini öyle pek yüksek bulmadıkları düşünülebilir.<sup><a class="hlink" href="#not68" id="ref68">68</a></sup> Buna karşılık Evliya’ya verilen değer 19. yüzyılın ortalarından beri durmadan artmıştır. Hâlâ hemen her yıl bu büyük <i>Seyahatname</i>'nin çeşitli bölümleri üzerine çalışmalar yayımlanmakta, bunların bazısında Evliya’nın edebi değeri övülmektedir. Onun bu eseri olmadan elinizdeki kitap da pek zor ortaya çıkardı.</p>

  <p class="indent">Evliya’nın babası sarayda kuyumcubaşı, annesi Sadrazam Melek Ahmed Paşa’nın kız kardeşidir; paşa çıktığı yolculuklarda Evliya’yı yanına almış ve onu hep korumuştur.<sup><a class="hlink" href="#not69" id="ref69">69</a></sup> Bu ilişkilerine karşın Evliya hiçbir zaman devlet hizmetinde çalışmayı düşünmemiştir. Sadece ara sıra, o zamana kadar görmediği yerlere gitme olanağı veren ufak tefek görevler çıkarsa bunları kabul etmiştir. İlk gezilerini Anadolu’da Karadeniz kıyıları boyunca yapmış, daha sonra Anadolu ve Suriye’nin her yerini dolaşmıştır. Bir süre, Osmanlı Devleti’ne bağlı olmakla birlikte topraklarını oldukça bağımsız yöneten Bitlisli bir Kürt beyinin sarayında kalmıştır. Orada resmen beyin musahibi gibi kalmışsa da, aslında daha çok rehin tutulmuştur.<sup><a class="hlink" href="#not70" id="ref70">70</a></sup> Evliya sonraları Balkanlar’ı da dolaşmış, Yunanistan, Sırbistan, Bosna ve Macaristan’ı uzun uzadıya anlatmış, ama başka herkesten çok daha iyi tanıdığı İstanbul’u tasvir ederken, onu bütün gördüğü yerlerin dışında tutmuştur.<sup><a class="hlink" href="#not71" id="ref71">71</a></sup> Buna karşılık Osmanlı topraklarının dışına pek az çıkmıştır. O zamanlar İran’ın elinde bulunan Kafkasya ve Azerbaycan’a yapmış olduğu birkaç yolculuğu anlatmıştır. Ayrıca 1664’teki Uyvar seferinden sonra Avusturya’yla barış görüşmesi yapmaya giden elçi Kara Mehmed Paşa’nın maiyetinde bulunmuş (krş. 5. ve 7. bölümler), bu sayede Viyana’daki belediye, saray ve devlet arşivlerini de görmüştür.</p>

  <p class="indent">Evliya kendi dönemindeki okumuş insanların günlük konuşma diliyle yazmış, Arapça ve Farsçadan türetilmiş, edebi Osmanlıca için olmazsa olmaz sözcükleri kullanmaktan kaçınmıştır. Bununla birlikte Arapçayı ve saray Osmanlıcasını çok iyi bilmektedir. Ayrıca bilmediği yabancı dillerden ve lehçelerden aldığı sözcükleri doğru yazmasından, kulağının da çok iyi olduğu anlaşılmaktadır. 1655’te Viyana’da kaldığı günlerde, bu kentte konuşulan diyalekti çok iyi kapmış ve yazılarında da doğru olarak vermiştir.<sup><a class="hlink" href="#not72" id="ref72">72</a></sup> Dolayısıyla, saray Osmanlıcasıyla değil de düzgün bir günlük konuşma diliyle yazmış olmasının temelinde bilgi eksikliği değil, tam tersine bilinçli bir edebi seçim yatmaktadır. O zamanın seyahat edebiyatı geleneklerinden ayrılarak birinci tekil şahıs ağzından anlatmayı seçmesi de bu yenilikçi tavra uyar; oysa Evliya bu tür seyahatnameler yazanları, özellikle de 16. yüzyılda yaşamış Mehmed Aşık’ı kesinlikle okumuş ve ondan yararlanmıştır.<sup><a class="hlink" href="#not73" id="ref73">73</a></sup> Ama başkalarından okuduklarını naklederken fazla titiz davranmaması, Evliya’nın kendini bir coğrafyacı olarak görmediğini gösterir. Kaynaklardan yararlanırken takındığı edebi özgürlük, onun bunlarla kendi arasına bir mesafe koyma isteği olarak değerlendirilebilir. Oysa İslam bilginleri, din ve hukuk dogmalarını hiç değiştirmeden sürdürmek üzere yetiştirildikleri için, başka metinlerden alıntı yaparken titiz davranmayı bir alışkanlık haline getirmişlerdir.<sup><a class="hlink" href="#not74" id="ref74">74</a></sup> Buna karşılık Evliya’nın, kendi dönemindeki sözlü hikâye sanatını çok yakından tanıdığı anlaşılmaktadır; zaten <i>Seyahatname</i>'sinin birinci cildinde İstanbul’daki meddahları anlattığı bir bölüm vardır.<sup><a class="hlink" href="#not75" id="ref75">75</a></sup> Ama bu, Evliya’nın “popüler” bir yazar olduğunu gösteren bir kanıt olarak kabul edilmemelidir. Aslında Osmanlılarda meddah, üst tabakanın eğlencelerinden biridir; hatta meddahların bazen saraya çağrıldığı bile bilinmektedir.<sup><a class="hlink" href="#not76" id="ref76">76</a></sup></p>

  <p class="indent">Evliya dervişlere ve velilere karşı ayrı bir ilgi duymuşsa da, herhangi bir tarikata mensup olduğuna dair bir bilgi yoktur. O daha çok, seyahatlerinde konakladığı yerlerde gördüğü yatır ve türbelere saygı göstermiştir. Bu seçmeci davranışa Osmanlı üst tabakasından insanlar arasında çok rastlanır. Çeşitli yerlerdeki dergâhlarla ilgili bilgilerimizi, Evliya’nın ilgi alanlarının genişliğine borçluyuz. Örnek olarak (daha önce de kütüphanesindeki kitapların listesi nedeniyle sözünü ettiğimiz) Abdal Musa Zaviyesi’ni anlatmasını ele alalım. Evliya zaviyenin, kerpiçten bir duvarla kale gibi çevrili bir bağın ortasında yer aldığını yazıyor.<sup><a class="hlink" href="#not77" id="ref77">77</a></sup> Tekkenin türbesi bir kubbeyle örtülmüş, bunun üstüne de ahşaptan konik bir külah yapılmıştır. Pîrin mezarının bulunduğu türbenin içi, belki de adakları yerine gelmiş insanların getirdiği hat levhalarıyla doludur. Herhalde tekkenin içinde de böyle birçok hat vardı. Evliya, İslam dünyasının her yerinden ziyarete gelenlerin, ayrılırken hatıra olarak tekkede sadaka tası, müzik âleti gibi şeyler bıraktıklarını anlatmaktadır. Evliya’nın kendisi de türbeyi ziyaretinin hatırası olarak bir beyit yazıp bırakmıştır. Ayrıca tekkedeki günlük yaşamın sürdürülmesi için kullanılan servis bölümleri ve bu arada özellikle (ocakta yanan ateşin zaviyenin kuruluşundan beri hiç söndürülmediği söylenen) mutfak, Evliya’yı çok etkileyen şeyler arasındadır.</p>

  <p class="indent">Evliya tekkenin önündeki taş kaplı alanın, şeyhin bir kerametiyle oluştuğunu anlatır. Yani burada da karşımıza, kısaltılmış biçimde de olsa, bir kuruluş menkıbesi çıkmaktadır. Dervişlerin tekkenin girişindeki çamurdan yakınmaları üzerine şeyh onları toplayıp başlarına geçer ve hep birlikte dualar ederek, davul zurna çalarak yakınlardaki dağa çıkarlar. Kısa bir duadan sonra Abdal Musa dağdan “ahfadı adına” (burada kastedilenler Hz. Muhammed’in ailesidir) meydanın döşenmesi için gerekli taşları sağlamasını ister. Ama taşların her biri bir eşek ya da at büyüklüğünde olmalıdır.<sup><a class="hlink" href="#not78" id="ref78">78</a></sup> Bunun üzerine yer şiddetle sarsılmaya ve dervişlerin duaları arasında havada taşlar uçuşmaya başlar. Ertesi sabah uyandıklarında, 3000 adım uzunluğundaki yolun taşlarla gayet düzgün döşenmiş olduğunu görürler. Taşların dizilişindeki düzeni hat sanatına benzeten Evliya da, tekkeye geliş gidişinde kuşkusuz bu kaldırımın insanlara büyük rahatlık sağladığına tanık olmuştur.</p>

  <p class="indent">Evliya burada kendisini bir dergâh ve türbeyi ziyaret eden dindar bir insan olarak anlatmıştır. Yazılarının daha başka birçok yerinde de kendinden böyle söz ettiğine rastlanır. Tekke şeyhlerinden, şifa getirsin diye başındaki sarığı okuyup üflemelerini istediği görülür.<sup><a class="hlink" href="#not79" id="ref79">79</a></sup> Ama Evliya’nın yapıtını bir tür “hac yolculuğu” tasviri olarak kabul etmek doğrusu fazlaca abartılı olur. Zaten, ekonomik olanakları yeterli olan her Müslümanın yerine getirmekle yükümlü olduğu asıl hac ziyaretini Evliya’nın ancak altmışından sonra yapmış olması da bunu göstermektedir.<sup><a class="hlink" href="#not80" id="ref80">80</a></sup> Evliya ayrıca hacca gitmeye, rüyasında babasıyla hocasının ihmalkârlığı nedeniyle onu uyarmalarından sonra karar verdiğini de anlatır.<sup><a class="hlink" href="#not81" id="ref81">81</a></sup> Evliya’nın velilere ve türbelere duyduğu özel ilgi, ona da tekke kültürü yönünden bakılmasına yol açmıştır. Çünkü onun seyahat ettiği dünyanın, yani Osmanlı İmparatorluğu’nun her köşesi, kentlerden kervan yollarına kadar şeyhlerin, velilerin türbeleriyle doludur ve Evliya anlattıklarının temelini, ziyaret ettiği tekkelerde dinlediği ya da okuduğu hikâyelerle oluşturmuştur. Ama bu yöntemi kullanan bir tek o değildir; Osmanlı edebiyatında hikâye etme sanatına el atanların pek çoğunun yaşamlarının şu ya da bu döneminde bir biçimde mutlaka bir tekkeyle ilişkileri olmuştur.<sup><a class="hlink" href="#not82" id="ref82">82</a></sup> Evliya’nın kendi anlatımlarındaki temel motif, şifa bulmaz, tutkulu bir seyyah kişiliğine sahip olmasıdır. Ama onun seyahat ettiği dünyayı ağırlıklı olarak dervişlerin ve tekkelerin biçimlendirdiği de unutulmamalıdır.</p>

  <p class="indent">Yazılarında Evliya’nın anlatıcı kişiliği çok belirgindir. Gerçi güzel bir binanın ya da tekkedeki bir törenin kendisinde uyandırdığı duygulardan pek seyrek söz eder; ama güzel yemekleri, tarihi kentleri, keyifli gezintileri, çekici kadınları ve yakışıklı erkekleri anlattığı yazıları, onun yaşamın güzelliklerinden mutluluk duyduğunu ve okuyucularını da bu mutluluğu kendisiyle paylaşmaya davet ettiğini gösterir. Bir türbeyi, artık neredeyse kalıplaşmış tasvirlerle anlatırken bile, bu sahneyi gözümüzde canlandıranın kendisi, yani Evliya Çelebi olduğunu bir an bile aklımızdan çıkarmamıza izin vermez. Bunu kâh, kaldığı yerlerden birinde, kendisini hep hatırlasınlar diye bir kitabe yazıp bıraktığını söyleyerek, kâh tasvir ettiği yerlerden birinde sürdürdüğü bir sohbeti naklederek gerçekleştirir. Birçok din adamından derinden etkilenmiş olmasına ve onların biçimlendirdiği bir dünyada yaşamasına karşın Evliya’nın kişiliğinin en önde gelen niteliği din değildir; o kendinin Osmanlı üst tabakasının bir mensubu, özellikle de bir seyyah olduğunu vurgular. Bu sonuncu kişiliğiyle ülkenin en uzak köşelerine bile gitmeyi ihmal etmemiş, gerçeğin yeterli olmadığı durumlarda işe hayal gücünü katmaktan da çekinmemiştir. Seyyid Hasan ve Aziz Mahmud Hüdaî ile karşılaştırıldığında Evliya, dinle olan bütün ilişkisine karşın, dünyevi kişiliğiyle öne çıkar.</p>

  <h2 class="section sigil_not_in_toc">Birinci Tekil Şahıs Anlatımı, Dervişler ve Gündelik Yaşamda Kendini İfade Etmek</h2>

  <p class="nonindent">Burada ele alıp incelediğimiz metinler, 16., 17. ve 18. yüzyıllarda Osmanlı Müslüman üst ve orta tabakası arasında, yazdıkları günlük ya da yaşamöykülerinde kendilerini anlatanlara rastlandığını açıkça göstermektedir. Üstelik bu, yakın zamanlara kadar düşünüldüğü gibi öyle pek seyrek görülen bir durum da değildir. Ama yine de keşfedilmeyi bekleyen daha pek çok şey vardır; araştırmacılar bu edebiyat türünü ihmal ettikleri için, bilinen metinler hep tesadüflerle ele geçmiştir ve çoğunun kütüphane kataloglarındaki tanımları da yetersizdir.</p>

  <p class="indent">Bu “kişisel” metinlerin yazarlarının, başkentin edebi ya da politik yaşamı içinde önde gelen kişiler olmadığını da belirtmek gerek. Osman Ağa gibi eski bir subay ve çevirmen, Seyyid Hasan gibi küçük bir tekke şeyhi, uzak bir taşra kentindeki bir Mevlevi dedesi, küçük rütbeli Mısırlı bir asker; bu kişilerin tümü de kendi kişisel yaşantılarını yazmaya değer bulmuşlardır. Evliya Çelebi de daha çok bu sınıflamaya girer.<sup><a class="hlink" href="#not83" id="ref83">83</a></sup> Saray çevresine mensup akrabaları bulunmasına karşın, çağdaşları onu sıradan bir insan olarak görmüş olmalıdırlar. Zaten o da önemli bir devlet görevi üstlenmediği gibi, edebiyat alanında da ancak ölümünden yüz elli yıl sonra ün kazanmaya başlamıştır.</p>

  <p class="indent">Bütün bunlar, yaklaşık 17. yüzyılın ikinci yarısında bir kültür değişiminin başladığını ortaya koymaktadır ve aynı değişim 18. yüzyılda edebiyatın bir alanında da görülecektir. İlk başlarda çok belirgin biçimde olmasa da, gündelik yaşam gittikçe önem kazanmaya, “sıradan” insanın yaşantısına ilgi duyulmaya başlanmıştır. Bu konuya daha 16. yüzyılda yönelmiş olan dergâhlar, “kişisel”e karşı duyulan ilginin iyice öne çıkmasına özellikle yardımcı olmuşlardır. Kütüphaneler kuran, dini metinlerin açıklanmasına bir esas getiren dervişler, böylece, kentlerdeki (hatta zaman zaman taşradaki) oldukça büyük bir kitlenin, dönemin “klasik” edebiyat bilgilerine sahip olabilmesine yol açmışlardır. Birçok insana, toplumun kabul edeceği bir tarzda yazılı olarak kendilerini ifade etmenin yolunu göstermişlerdir. Tarikatlarının kuruluş menkıbelerini nakletmeyi sürdürmeleri, dervişlerin (ve onlara bağlananların) kendilerini, dindar bir yaşam sürmelerine olanak sağlayan bir topluluğun mensupları olarak görmeye başlamalarına yol açmıştır; bu öyle bir topluluktur ki, eski bir ayakkabıcı çırağı ulemadan birini mahçup edebilmektedir. Şeyhin karşısında zorunlu alçakgönüllülük göstermelerine karşın, yüksek düzeyde eğitim almış çevrelerden gelmeyen bazı insanların, tasavvuf yolunda ilerledikleri ölçüde kendi muhakeme güçlerine güvenleri artmaktadır. İlerde derviş olacak bir medrese mollasını ülkenin her yanında yollara düşüren de, Anadolu’nun en uzak köşelerindeki şeyhlerin arasındaki çekişmeyi bu çevrenin dışındakilerin gözünde ilgi çekici kılan da, doğru yolu arama, doğru şeyhi bulma isteğidir. Yazılı kültüre katkıları sınırlı kalmış olan kadınların deneyimleri bile, bu bağlam içinde değerlendirilmiştir. 17. yüzyılın özellikle ikinci yarısıyla birlikte kişilik bilincinin iyice güçlenmeye başlamasına yol açan tek etmen, kuşkusuz tarikat kültürü değildir. Ama bu kültürün önemini de küçümsememek gerekir.</p>

  <div class="footnote">
    <p class="footnote"><a class="hlink" href="#ref1">1</a> Bunun en ünlü örneği Pir Sultan Abdal’dır, bkz. Gölpınarlı (1953), s. 99-103.</p>

    <p class="footnote"><a class="hlink" href="#ref2">2</a> Krş. Kafadar (1989).</p>

    <p class="footnote"><a class="hlink" href="#ref3">3</a> Köprülü (1966), s. 392 vd.</p>

    <p class="footnote"><a class="hlink" href="#ref4">4</a> Bir yanında saray ve ulema kültürünün, öbür yanında da sözlü kültürün yer aldığı bu “orta” bölgeye dikkati çekenlerin başında Pertev Naili Boratav gelmektedir. Krş. Boratav (1973).</p>

    <p class="footnote"><a class="hlink" href="#ref5">5</a> Örneğin İstanbul’daki vakıfların kayıtlı olduğu 1546 tarihli bir tahrir defterinde sıbyan okulları yer almaktadır, bkz. Barkan ve Ayverdi (1970).</p>

    <p class="footnote"><a class="hlink" href="#ref6">6</a> Başbakanlık Arşivi, Maliyeden Müdevver bölümü 9771.</p>

    <p class="footnote"><a class="hlink" href="#ref7">7</a> Mevlevi ve Nakşibendi gibi bazı dergâhlarda bu dil öğretilirdi. Krş. Chambers (1973). Gölpınarlı (1953), s. 90 vd’de Mevlânâ’nın şiirlerinin daha sonraki Mevlevi şairleri tarafından nasıl elden geçirildiğini göstermektedir.</p>

    <p class="footnote"><a class="hlink" href="#ref8">8</a> Chartier (1982), s.87 vd.</p>

    <p class="footnote"><a class="hlink" href="#ref9">9</a> 1730’lu yıllara ait B 160 ve B 162 numaralı Bursa kadı sicillerinin incelenmesiyle ortaya çıkmıştır. Bu siciller Ankara’da Milli Kütüphane’dedir.</p>

    <p class="footnote"><a class="hlink" href="#ref10">10</a> 16. yüzyılda İstanbul’daki dergâhların sayısının ne kadar çok olduğunu görmek için krş. Barkan ve Ayverdi (1970).</p>

    <p class="footnote"><a class="hlink" href="#ref11">11</a> Birge (yeni basım 1965), s.57-58.</p>

    <p class="footnote"><a class="hlink" href="#ref12">12</a> age, s.171-172’de Arnavut Bektaşilerin tarikata kabulleri ve evlenmeleri ile ilgili ayrıntılı bilgi veriliyor.</p>

    <p class="footnote"><a class="hlink" href="#ref13">13</a> Barkan (1942).</p>

    <p class="footnote"><a class="hlink" href="#ref14">14</a> Tarihçi ve yazar Mustafa Âli Bektaşilerin merkez dergâhını ziyaret etmiş ve izlenimlerini aktarmıştır: Fleischer (1986), s. 167.</p>

    <p class="footnote"><a class="hlink" href="#ref15">15</a> Krş. Gölpınarlı (1967). Buhari (810-870), Buhara ve çevresinde olduğu gibi Hicaz’da da etkinlik göstermiş hadis bilgini. <i>Camiü’s-Sahih</i> adlı kitabı türünün en değer verilen eserlerinden biridir. Müslim bin Haccac’ın (817-875) aynı adlı eseri de uzmanlar tarafından hemen hemen aynı düzeyde kabul edilir.</p>

    <p class="footnote"><a class="hlink" href="#ref16">16</a> Gazali (1058-1111), kelam ve fıkıh bilgini, mutasavvıf. O zamana kadar birbiriyle bağdaşmayacağı ileri sürülen tasavvuf ile ilahiyatın yaratıcı bir bireşimini yapmaya çaba göstermiştir.</p>

    <p class="footnote">Ferideddin Attar (ölümü 12. yüzyılın sonu ya da 13. yüzyılın başı) tasavvuf şairi ve yazarı.</p>

    <p class="footnote">Muhyiddin Arabi (1165-1240), Endülüslü mutasavvıf. Bir süre Anadolu’da da yaşamıştır. Talebesi Sadreddin Konevi’nin Konya’daki Mevlânâ Dergâhı’na verdiği bazı kitapları günümüze kadar ulaşmıştır. Bazı din bilginleri tarafından şiddetle eleştirilmişse de, Osmanlı kültür çevresinde çok saygın bir yeri olmuştur. Yavuz Sultan Selim, Suriye ve Mısır’ı fethettikten sonra Şam’da Arabi’nin mezarının bulunduğu yerde yeni bir türbe, bir cami ve bir tekke yaptırmıştır.</p>

    <p class="footnote"><a class="hlink" href="#ref17">17</a> Celaleddin Rumî (1207-1273) büyük tasavvuf şairi. Tahminen 1217’de, bugün Afganistan sınırları içinde kalan Belh kentinden Konya’ya gelmiştir. Burada derviş Şemseddin Tebrizi ile karşılaşması tasavvufa yönelmesine yol açmıştır. Eserlerinden Mesnevi ve öbür şiirleri özellikle etkileyicidir.</p>

    <p class="footnote">Câmî (1414-1492) İranlı mutasavvıf ve şair. Herat’ta yaşamıştır. Şiir ve nesir olmak üzere pek çok eseri vardır. Şiirlerinden birçoğunda tasavvuf öğeleri egemendir. Fatih Sultan Mehmed’in de İstanbul’a gelerek yerleşmesini istediği Câmî’ye Osmanlı yazarları büyük değer vermişlerdir.</p>

    <p class="footnote">Hafız (1325 ?-1390 ?), lirik şiirin, özellikle de gazelin ustası İranlı şair. Şiraz’da yaşamıştır. Şiirleri Goethe’ye <i>West-östlicher Diwan (Divan-ı Şarkî)</i> adlı eserini yazmakta esin kaynağı olmuştur.</p>

    <p class="footnote">Sadi (1213-19 arası-1292 ?), İranlı şair. Şiraz’da yaşamıştır. Şiirlerinden başka secileriyle ünlüdür. En tanınmış eserleri Gülistan ve Bostan'dır. Belirgin bir kuşku, dini hoşgörü ve günlük yaşamdaki erdemler şiirlerinde yer verdiği öğelerdir. Kullandığı deyişlerin birçoğu Farsça günlük konuşma diline girmiştir.</p>

    <p class="footnote">Kaygusuz Abdal (ölümü 1415), Türk tasavvuf şiirinin kurucularından biri sayılan şair. Büyük olasılıkla, mezarı Elmalı’da bulunan ve veli olarak büyük saygı gören Abdal Musa’nın mürididir. Yaşama sevinci, yergi ve mizah, şiirlerinin en belirgin öğeleridir.</p>

    <p class="footnote">Lâmi Çelebi (1472/73-1531/32), Osmanlı divan şairi. Birçok şiirinde övgüyle söz ettiği Bursa’da yaşamıştır. Câmî’nin yazdığı, İslam mutasavvıflarının yaşamöykülerini anlatan eseri Türkçeye çevirmiş ve buna Anadolu dervişlerinin yaşamöykülerini eklemiştir. Kanuni Sultan Süleyman (1494-1566), Muhibbi mahlasıyla şiirler yazmıştır. 15, 16 ve 17 numaralı dipnotlardaki bilgilerin hemen tümü <i>El<sup>2</sup></i>'nin ilgili maddelerinden alınmıştır. Sadi için bkz. Rypka (1959), s. 241 vd; Kanuni için bkz. <i>İA</i>'nin ilgili maddesi.</p>

    <p class="footnote"><a class="hlink" href="#ref18">18</a> Gölpınarlı (1953), s. 28-150’de en önemli Mevlevi yazarlara ilişkin genel bir bilgi bulunuyor.</p>

    <p class="footnote"><a class="hlink" href="#ref19">19</a> Gölpınarlı (1953), s. 109-110.</p>

    <p class="footnote"><a class="hlink" href="#ref20">20</a> age<i>,</i> s. 132 vd.</p>

    <p class="footnote"><a class="hlink" href="#ref21">21</a> Bkz. <i>EI<sup>2</sup>,</i> “Niyazi-i Mısrî” ve “İsmail Hakkı” maddeleri (Franz Babinger ve Günay Kut). Niyazi-i Misrî (1617/18-1694), mutasavvıf ve şair. Mutasavvıf olarak övgüyle karşılanmış, ama Osmanlı yönetimi tarafından birçok kez Lîmni adasına sürülmüştür. İsmail Hakkı (1652-1725), mutasavvıf, din bilgini ve şair. Başka mutasavvıfların eserlerine yazdığı şerhlerde din ve dil konularını ele almıştır.</p>

    <p class="footnote"><a class="hlink" href="#ref22">22</a> Elvan Çelebi, yay. haz. Erünsal ve Ocak (1984).</p>

    <p class="footnote"><a class="hlink" href="#ref23">23</a> age<i>,</i> s. XXXIV vd.</p>

    <p class="footnote"><a class="hlink" href="#ref24">24</a> Faroqhi (1981b), s. 99 vd.</p>

    <p class="footnote"><a class="hlink" href="#ref25">25</a> Birgivi Mehmed (yak. 1520-1573), Bayrami dervişi ve şeriat bilgini. Her türlü yeniliğe ve şeriattan sapmaya şiddetle karşı çıkmıştır. Bkz. <i>EI<sup>2</sup></i>, “Birgevî” maddesi (Kasım Kufrevî).</p>

    <p class="footnote"><a class="hlink" href="#ref26">26</a> Baki (1526-1600), Rumeli kazaskeri ve Osmanlı divan edebiyatının en önemli şairlerinden. Özellikle Kanuni’nin ölümü (1566) üzerine yazdığı mersiyesi ünlüdür. Fuzulî (yak. 1480-1556), Irak kökenli divan şairi. Döneminin devlet ricaliyle ilgili jürileriyle ünlüdür. Tasavvufa bağlanmış, ama kendini tarikat ve mezhep çatışmalarından uzak tutmuştur. Bektaşilerin özellikle çok değer verdiği bir şairdir, <i>EI<sup>2</sup></i>'deki ilgili madde ile krş.</p>

    <p class="footnote"><a class="hlink" href="#ref27">27</a> İran edebiyatının en önemli temsilcilerinden biri olan şair Genceli Nizami’nin (1141 civarı-13. yüzyılın başı) Hüsrev ve Şirin hikâyesi üzerine yazdığı romantik mesnevi dünya edebiyatının doruklarından biri olarak kabul edilir. Câmî’nin de Yusuf ve Züleyha hikâyesi üzerine bir mesnevisi vardır. Her iki şairin <i>EI<sup>2</sup></i>’deki yaşamöykülerini krş.</p>

    <p class="footnote"><a class="hlink" href="#ref28">28</a> Yayımlanmış bir fetva mecmuası için bkz. Düzdağ (1972).</p>

    <p class="footnote"><a class="hlink" href="#ref29">29</a> Faroqhi (1981b), s.100.</p>

    <p class="footnote"><a class="hlink" href="#ref30">30</a> Ben yararlandığım sırada bu yazma Ankara’da, Cebeci Semt Kütüphanesi’nde bulunuyordu.</p>

    <p class="footnote"><a class="hlink" href="#ref31">31</a> Bu menakıbname için krş. Beldiceanu-Steinherr (1971).</p>

    <p class="footnote"><a class="hlink" href="#ref32">32</a> Faroqhi (1981b), s. 100.</p>

    <p class="footnote"><a class="hlink" href="#ref33">33</a> Şehzadelerin sancakbeyliği yaptığı kent Amasya için bkz. Kappert (1976).</p>

    <p class="indent">34 Bu menkıbe basılı nüshanın 2. cildinde küçük bir yer kaplamaktaysa da (bkz. Evliya Çelebi 1896/97-1938) Topkapı Sarayı Kütüphanesi Bağdat Köşkü 304, varak 346-349’da geniş biçimde geçmektedir.</p>

    <p class="footnote"><a class="hlink" href="#ref35">35</a> Gölpınarlı (1958).</p>

    <p class="footnote"><a class="hlink" href="#ref36">36</a> Cebeci Semt Kütüphanesi’ndeki nüshada kuruluş menkıbesi s. 40 vd’de yer almaktadır.</p>

    <p class="footnote"><a class="hlink" href="#ref37">37</a> Boratav (1973), s. 37 vd.</p>

    <p class="footnote"><a class="hlink" href="#ref38">38</a> Gölpınarlı (1958), s. XXII-XXIII.</p>

    <p class="footnote"><a class="hlink" href="#ref39">39</a> Kissling (1945-49).</p>

    <p class="footnote"><a class="hlink" href="#ref40">40</a> Yerasimos (1990), s. 244.</p>

    <p class="footnote"><a class="hlink" href="#ref41">41</a> <i>age,</i> s. 76, 128 vd.</p>

    <p class="footnote"><a class="hlink" href="#ref42">42</a> <i>age,</i> s.77 vd., 182 vd., ayrıca krş. I. bölüm.s</p>

    <p class="footnote"><a class="hlink" href="#ref43">43</a> Gölpınarlı (1958) s. XXII.</p>

    <p class="footnote"><a class="hlink" href="#ref44">44</a> age<i>,</i> s. XXII, Melikoff (1975).</p>

    <p class="footnote"><a class="hlink" href="#ref45">45</a> Kafadar (1989), s. 124. Ayrıca krş. Zilfi (1977).</p>

    <p class="footnote"><a class="hlink" href="#ref46">46</a> Bu yeni değerlendirmeyi Cemal Kafadar’a borçluyuz; bundan sonra gelen paragraflar onun yaptığı ön çalışmaya dayanmaktadır. Bkz. Kafadar (1989).</p>

    <p class="footnote"><a class="hlink" href="#ref47">47</a> Kafadar (1989).</p>

    <p class="footnote"><a class="hlink" href="#ref48">48</a> Osman Ağa, yay. haz. ve çeviren R. Kreutel ve Otto Spies (1954).</p>

    <p class="footnote"><a class="hlink" href="#ref49">49</a> Gökyay (1985), Kafadar (1989). Bu konuda anlatılanlar ayrıca günlüğün ilk cildine dayanmaktadır: Topkapı Sarayı Kütüphanesi (İstanbul), Hazine 1426.</p>

    <p class="footnote"><a class="hlink" href="#ref50">50</a> Kafadar (1989), s. 143.</p>

    <p class="footnote"><a class="hlink" href="#ref51">51</a> Cenaze dolayısıyla dağıtılan helva konusunda ayrıca krş. Evliya Çelebi (1896/97-1938, c. 9, s. 590. Buradan anlaşıldığına göre, ölünün arkasından dağıtılan helvayı kabul etmek ahlaki bir görev kabul edilmektedir.</p>

    <p class="footnote"><a class="hlink" href="#ref52">52</a> Hazine 1426, varak 24a vd, Kafadar (1989), s. 143 vd. Veba salgını sırasında insanların davranışları konusunda bkz. Panzac (1985), s. 280 vd.</p>

    <p class="footnote"><a class="hlink" href="#ref53">53</a> Hazine 1426, varak 27b vd.</p>

    <p class="footnote"><a class="hlink" href="#ref54">54</a> agb, varak 28a.</p>

    <p class="footnote"><a class="hlink" href="#ref55">55</a> agb, varak 28a, 29b. Ayrıca bkz. Kafadar (1989).</p>

    <p class="footnote"><a class="hlink" href="#ref56">56</a> Yaşamöyküsü için bkz. Gökyay (1985) ve Kafadar (1989).</p>

    <p class="footnote"><a class="hlink" href="#ref57">57</a> Hazine 1426, varak 29b.</p>

    <p class="footnote"><a class="hlink" href="#ref58">58</a> Krş. Hazine 1426, varak 24a.</p>

    <p class="footnote"><a class="hlink" href="#ref59">59</a> Beldiceanu-Steinherr (1961).</p>

    <p class="footnote"><a class="hlink" href="#ref60">60</a> age<i>,</i> s. 13 vd.</p>

    <p class="footnote"><a class="hlink" href="#ref61">61</a> De Groot (1978), s. 61.</p>

    <p class="footnote"><a class="hlink" href="#ref62">62</a> Beldiceanu-Steinherr (1961), s. 15.</p>

    <p class="footnote"><a class="hlink" href="#ref63">63</a> age<i>,</i> s. 12.</p>

    <p class="footnote"><a class="hlink" href="#ref64">64</a> age<i>,</i> s. 98.</p>

    <p class="footnote"><a class="hlink" href="#ref65">65</a> Gölpınarlı (1953), s. 108 vd, 136 vd. Bu yaşamöyküsü Süleymaniye Kütüphanesi’nde Halet Ef. İlave No. 74’tedir; ama burada ele alınanların kaynağı Gölpınarlı’nın anlattıklarına dayanmaktadır. Şahidî ve Divane Mehmed Çelebi kuşkusuz, belirli bir olgunluk düzeyine ulaşanların “zahiri” dini kuralları dikkate almasının gerekmediği görüşündeki mutasavvıflardı. Bu görüşü paylaşan dervişler özellikle Bektaşiler arasında çoktu.</p>

    <p class="footnote"><a class="hlink" href="#ref66">66</a> Gölpınarlı (1953), s. 77 vd.</p>

    <p class="footnote"><a class="hlink" href="#ref67">67</a> Zilfi (1986).</p>

    <p class="footnote"><a class="hlink" href="#ref68">68</a> Kreutel (1971), s. 273 vd.</p>

    <p class="footnote"><a class="hlink" href="#ref69">69</a> <i>İA</i>, “Evliya Çelebi” maddesi (Cavit Baysun).</p>

    <p class="footnote"><a class="hlink" href="#ref70">70</a> Dankoff (1990) bu konaklamayı anlatan yazıyı yayımlamış, İngilizceye çevirmiş ve yorumlamıştır.</p>

    <p class="footnote"><a class="hlink" href="#ref71">71</a> Burada söz konusu <i>Seyahatname</i>'nin 1. cildidir: Evliya (1896/97-1938).</p>

    <p class="footnote"><a class="hlink" href="#ref72">72</a> Kreutel (1957), s. 199.</p>

    <p class="footnote"><a class="hlink" href="#ref73">73</a> Taeschner (1923).</p>

    <p class="footnote"><a class="hlink" href="#ref74">74</a> Hodgson (1973/74), c.1, s. 324 vd.</p>

    <p class="footnote"><a class="hlink" href="#ref75">75</a> Köprülü (1966), s. 380 vd.</p>

    <p class="footnote"><a class="hlink" href="#ref76">76</a> age, s. 380.</p>

    <p class="footnote"><a class="hlink" href="#ref77">77</a> Evliya Çelebi (1896/97-1938), c. 9, s. 273.</p>

    <p class="footnote"><a class="hlink" href="#ref78">78</a> age<i>,</i> c. 9, s. 275.</p>

    <p class="footnote"><a class="hlink" href="#ref79">79</a> age<i>,</i> c. 2, yazma Topkapı Sarayı, Bağdat Köşkü 304, varak 27b-28a.</p>

    <p class="footnote"><a class="hlink" href="#ref80">80</a> <i>EI<sup>2</sup></i>, “hadjdj” maddesi (A. J. Wensinck ve J. Jamier).</p>

    <p class="footnote"><a class="hlink" href="#ref81">81</a> Evliya Çelebi (1896/97-1938), c. 9, s. 3-4.</p>

    <p class="footnote"><a class="hlink" href="#ref82">82</a> Köprülü (1966), s. 319-320.</p>

    <p class="footnote"><a class="hlink" href="#ref83">83</a> Kafadar (1989), birinci tekil şahıs ağzından yazan bütün bu yazarları ayrıntılarıyla tanıtmaktadır.</p>
  </div>
</body>
</html>
