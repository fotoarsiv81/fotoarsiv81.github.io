<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter0">SEKİZİNCİ BÖLÜM<br />
  <img alt="sep" class="middle" src="../Images/Header_Cizgi.jpg" /><br />
  KENTTE YAŞAMAK: KENT BİLİNCİ VE EV KÜLTÜRÜ</h1>

  <p class="nonindent">Osmanlı kentlerinde özel bir kent hukuku yoktu; belediye ve belediye başkanı kavramları 19. ve 20. yüzyıllarda tanışılmış yeniliklerdir. Eski araştırmacılar bu durumdan, ortalama kentliler için İstanbul, Bursa ya da Ankara’da yaşıyor olmanın pek fark etmediği sonucunu çıkarmışlardır. Bu görüşe göre, Osmanlı İmparatorluğu’nda kentlerde yaşayanlar kendilerini bir kentin hemşerisi olmaktan önce bir dini cemaatin mensubu olarak görüyorlardı. Dinin ve özellikle dini cemaatlerin önemi kuşkusuz küçümsenmemelidir. Dini cemaatlerin vergi tahsili ya da anlaşmazlıkların çözümlenmesi gibi din dışı alanlarda da önemi büyüktü. Buraya kadar söylenecek bir söz yok; ama bu eski görüşten, bunların da ötesinde, küçük ve iyice bölünmüş cemaatler halinde yaşayan Osmanlıların kendi kentlerini fazla umursamadıkları izlenimi edinmek de mümkün. Eski araştırmalara göre önem verilen şeyler sadece din ve özel aile yaşamıydı, yani bir yandan camiler yâ da kiliseler, öte yandan da konutlar. Bu toplumsal yapıda gerçek anlamda bir kent bilincine yer kalmamış oluyor.<sup><a class="hlink" href="#not1" id="ref1">1</a></sup></p>

  <p class="indent">Ama günümüzde yapılacak araştırmaların bu tabloyu epeyce değiştireceği kesindir. Dini bağ kuşkusuz önemliydi, ama bu, daha başka bağların yok sayılması anlamına gelmiyordu. Hatta bugün, dinler ve tarikatlar arasındaki ayrımın ve bunun doğurduğu politik çatışmaların 1770’lerden sonra, eski yapıdaki grupların gittikçe artan Avrupa etkisi altında politize olması sonucu ortaya çıktığı ileri sürülmektedir.<sup><a class="hlink" href="#not2" id="ref2">2</a></sup> Bizim bu konudaki görüşümüzün değişmesinin nedeni kısmen, sömürgeci güçlerin Yakındoğu toplumlarının yapısı üzerindeki etkisini elli yıl öncesine göre daha eleştirel bir gözle değerlendirmemizden kaynaklanıyor. Ama bu değişim kısmen de, bizim artık belediye başkanlığı ya da kent bütçesi türünden kavramları bir ya da iki kuşak öncesindeki gibi mutlak kavramlar olarak görmememizle açıklanabilir.</p>

  <p class="indent">Bugün kentimizin bazı ayrıcalıkları olmasından çok, kentsel bilincin kültürde ifade bulmasını istiyoruz. Osmanlıların kente bir bütün olarak baktıklarını gösteren ipuçlarından bir tanesi, 16. yüzyıl minyatürleri arasında sık sık rastladığımız kent panoramalarıdır. Bu resimlerde göze çarpan şey, bir kentin topografyasını bir başka kentle karıştırılamayacak biçimde vermek çabasıdır. Özellikle bu tür pek çok İstanbul panoraması yapılmıştır; 16. yüzyılda Matrakçı Nasuh’la başlamış, 18. ve 19. yüzyıllarda da taşrada konakların duvarlarını süsleyen İstanbul görünümleriyle sürmüştür.<sup><a class="hlink" href="#not3" id="ref3">3</a></sup> Pek çok mal da, üretildikleri kentlerin adıyla anılmıştır; bu da bir kentin ününün o kentin zanaatkârlarının ünüyle ilişkilendirildiğini göstermektedir. Aynı biçimde bazen bir derviş de bir kentin simgesi olabilmektedir; belirli bir dönem için geçerli olmakla birlikte, Merzifon’daki Pîrî Baba buna bir örnektir.<sup><a class="hlink" href="#not4" id="ref4">4</a></sup> Genç kızlarla delikanlıların güzelliği bile bir kente ün kazandırmaya yetmektedir.<sup><a class="hlink" href="#not5" id="ref5">5</a></sup> Bütün bunlardan çıkarılabilecek sonuç, bugün bir kentin temeli olarak görülen belediye, kent hukuku, belediye meclisi gibi kavramların kent bilincinin varlığı için zorunlu önkoşullar olmadığıdır.</p>

  <h2 class="section sigil_not_in_toc">Mahalleler</h2>

  <p class="nonindent">Osmanlı kentleri, genelde beş ile yüz arasında ailenin yaşadığı mahallelere bölünmüştü; ama örneğin Halep’te görüldüğü gibi daha büyük mahalleler de olurdu.<sup><a class="hlink" href="#not6" id="ref6">6</a></sup> En sık karşılaşılan otuz kırk ailenin yaşadığı mahallelerdi. Mahalleler, sakinlerinin vergilerinin saptanmasında da belirli bir rol oynuyorlardı; çoğunlukla aynı mahallede aynı dinden, etnik kökenden ya da mezhepten olanlar yaşardı.<sup><a class="hlink" href="#not7" id="ref7">7</a></sup> Bununla birlikte bir mahalleye “yabancı” insanların gelip yerleştiği ve bunun sonucunda mahallenin başlangıçtaki niteliğinin zamanla değişikliğe uğradığı da az olurdu. Birbirine komşu ailelerin çoğu akrabaydı. Mahalle sakinleri mahallelerine giren çıkanı denetlemeye çalışırlardı; bu yüzden arabaların geçmesine olanak veren genişçe sokakların sayısı oldukça azdı. Hatta karışıklık dönemlerinde bazı kentlerde birbirinden duvarlarla ayrılmış mahalleler de görülmüştü. Pek çok çıkmaz sokak vardı ve bunların çoğundan herkes geçemezdi. Mülklerin mirasla bölünmesi sonucu, karmaşık ve birbiri içine girmiş bir kent dokusu oluşmuştu; bu doku içinde büyük yüklerin taşınması ya da lağım sularının atılması, çözümü zor sorunlar haline gelmişti.<sup><a class="hlink" href="#not8" id="ref8">8</a></sup></p>

  <p class="indent">Mahallelerin dış dünyaya bu ölçüde kapalı kalabilmesinin nedeni, zanaatkâr ve tüccarların çoğunun eviyle işinin ayrı ayrı yerlerde olmasıydı. Özellikle büyük kentlerde “iş semtleri” vardı; hanların, kapalı çarşıların, çoğu çeşitli vakıflara ait dükkânlarla dolu sokakların bulunduğu bu semtlerde sürekli oturan insan çok azdı.<sup><a class="hlink" href="#not9" id="ref9">9</a></sup> Yazık ki zanaatkâr ve tüccarların her gün işlerine gidip gelirken ne kadar zaman harcadıklarına ilişkin bilgimiz yok. Ama kentlerin çoğunun günümüz ölçülerine göre oldukça küçük sayılabileceği göz önüne alınırsa, bu mesafelerin çok fazla olmadığı düşünülebilir. İstanbul ise, daha 18. yüzyılda bile bir baştan bir başa yaya dolaşılamayacak kadar büyük olmasıyla bir istisna oluşturuyordu. Ama Üsküdar, Galata ve Eyüp’te ikinci derecede kentsel merkezlerin oluşmuş bulunması, insanların çoğunu uzak iş yerlerine gitmekten kurtarıyordu. Ayrıca Boğaz’da, Haliç’te ve Marmara Denizi’nde de kayıkla ulaşım çok yaygındı.<sup><a class="hlink" href="#not10" id="ref10">10</a></sup> Kayıklar sayesinde Boğaz’daki köylerin daha 18. yüzyılda kentle bağlantısı sağlanmıştı.</p>

  <h2 class="section sigil_not_in_toc">Kent Yaşamına Katılmada Çarşının Rolü</h2>

  <p class="nonindent">Mahallelerin birbirlerine kapalı olmasını engelleyen olgulardan biri de iş ilişkileriydi. Açıkta kurulan pazarlar ya da dükkânlar kadın ve erkek satıcılarla müşterilerin bir araya geldikleri yerlerdi. Mahalle içinde çok fazla dükkânın ya da atölyenin olmasından pek hoşlanılmasa da, günlük gereksinimler sadece kent merkezinden değil, mahalle arasından da karşılanabilirdi.<sup><a class="hlink" href="#not11" id="ref11">11</a></sup> Örneğin fırınların ve çabuk bozulan yiyeceklerin satıldığı dükkânların müşteriye yakın yerlerde olması kaçınılmazdı. Aynı şey sık sık gidilen hamamlar için de geçerliydi; çünkü sadece çok zengin kişiler evlerinin yanına bir de ayrı hamam yaptırabilirdi.</p>

  <p class="indent">Kadınlar herhalde kent merkezindeki dükkânlara ancak özel bazı durumlarda gidebiliyorlardı. Oysa kendi mahallelerindeki dükkânlar farklıydı. Kayıtlarda, 18. yüzyılda Halep’te yoldan geçen kadınlara sarkıntılık yapan terbiyesiz kişilere ilişkin pek çok şikâyet dile getirilmiştir.<sup><a class="hlink" href="#not12" id="ref12">12</a></sup> Bu şikâyetler, kadınların “kendi” mahallelerinde rahatsız edilmeden istedikleri gibi sokağa çıkabildiklerini göstermektedir. Ayak işlerinin çoğuna uşaklarla çocuklar gönderilse bile, herhalde alışverişe gitmek de ahbap ziyaretlerinin yanı sıra evden dışarı çıkmak için önemli bir bahane oluşturuyordu. Kadın müşterilerin tercih ettikleri belirli dükkânlar vardı. İstanbul’da bunların başında, daha önce de belirtildiği gibi, nakışçı dükkânları geliyordu. Bu dükkânların sahipleri sattıkları malların bir bölümünü evlerinde çalışan kadınlara sipariş ediyorlardı. Bursa’da kadınların kendi elişlerini sattıkları bir çarşı bulunduğundan daha önce söz etmiştik; İstanbul’da da zaman zaman benzer çarşılar olmuştur. 16. yüzyılda Eyüp’teki kaymakçı dükkânları kadın müşterilerin çok gittiği yerlerdi.<sup><a class="hlink" href="#not13" id="ref13">13</a></sup> Kısacası çarşı pazar ziyaretleri, o dönemlerde birçoklarınca hoş karşılanmasa da, kadınların kent yaşamına katılmasına olanak sağlıyordu.</p>

  <p class="indent">Bunların dışında mahalle bağlamında anılması gereken bir kesim de, sürekli kullanılan yiyecek maddelerini satan seyyar satıcıların yanında, özellikle sakalardı. Örneğin Ankara’da kaleiçi gibi yüksek yerlerde kurulmuş mahallelerde çeşme bulunmazdı. En yakındaki çeşmeye kadar uzun bir yol gitmek istemeyenler, 19. yüzyıla kadar Avrupa kentlerinde de yaygın olduğu gibi, suyu evlerine getirtmek zorundaydılar. Seyyar satıcılar mal satmanın yanı sıra herhalde evden eve haber de taşıyorlardı.</p>

  <p class="indent">Mahalle aralarında dolaşan seyyar satıcılar sattıkları malları ya kentin dışındaki köy ve bahçelerden ya da kent merkezine yerleşmiş toptancı tüccarlardan sağlamak zorundaydılar. Bu ilişkiler sırasında da özellikle kuraklıklar, kesilen kervan yolları, kötü gitmiş hasat ya da artırılan vergi gibi haberlerin yayıldığı açıktır. Mahalleliyle satıcılar arasındaki bu ilişki, mahallelerin dışa kapalı yaşam biçimine karşı bir denge öğesi yerine geçiyor, böylece günlük küçük ticaret ilişkileri, ufak kent birimlerinin birleşerek asıl kenti oluşturmasına önemli bir katkıda bulunuyordu.</p>

  <h2 class="section sigil_not_in_toc">Konutlar</h2>

  <p class="nonindent">Değil sıradan insanların, hali vakti yerinde kişilerin evlerine ilişkin bilgilerimiz bile anıtsal yapılar konusunda bildiklerimize göre azdır. Bir kere yangınlar, depremler ve zaman içindeki olağan eskime evlerin çoğunun yok olup gitmesine yol açıyordu. Örneğin 18. yüzyıldan kalmış bir yapı bulunsa bile, öyle çok değişikliğe uğramış olmaktadır ki, artık ilk yapıldığı zamanki durumunu saptamak zordur. Ayrıca en gösterişsiz kamu yapısına bile konması âdet olan bir tarih kitabesine, evlerde hemen hiç rastlanmamaktadır. Birkaç yıl önce Mudanya’daki ahşap bir evde tarih kitabesinin bulunduğunun fark edilmesi büyük bir heyecana yol açmıştı.<sup><a class="hlink" href="#not14" id="ref14">14</a></sup></p>

  <p class="indent">16. ve 17. yüzyıllarda Anadolu’da bir evde çoğu zaman tek aile yaşamaktaydı. Nedeni evlerin çoğunun gayet küçük olmasıydı. Kayseri’de 17. yüzyıl başlarındaki birkaç yıllık bir döneme ait kadı sicillerinde kayıtlı tek ya da iki odalı hane sayısı tüm hanelerin yüzde 60’ını oluşturmaktadır, ancak bu oranın daha büyük olduğu da düşünülebilir.<sup><a class="hlink" href="#not15" id="ref15">15</a></sup> Beri yandan ev fiyatlarının at, kumaş ya da daha başka malların fiyatlarından ucuz olmasına karşın insanların neden böyle sıkışık hacimlerde yaşadığını anlamak zordur. Normal koşullarda ev, aile reisi olan babanın mülkiyetindeydi, onun ölümü halinde de miras olarak oğullarına, kızlarına ve küçük bir hissesi de dul eşine kalırdı. Hisselerin aile içinde karşılıklı satılmasıyla bir süre sonra ev tekrar tek bir kişinin mülkiyetine geçerdi. Bazen karı kocanın evlerinin ortak mülkiyetine sahip olduklarına da rastlanırdı; ayrıca ev sahibi olan kadınların varlığı da bilinmektedir.</p>

  <p class="indent">Günümüze kadar ulaşmış konutların çoğu, dönemlerinin ileri gelen ailelerinin konaklarıdır; bunların görkemli selamlık bölümleri dikkati çeker. Bugün Boğaz’da hâlâ az sayıda 18. yüzyıldan kalma yalı vardır. Köprülü ailesine ait Amcazade Hüseyin Paşa Yalısı çok iyi korunmuş durumdadır.<sup><a class="hlink" href="#not16" id="ref16">16</a></sup> Kentle ulaşım kayıklarla sağlandığı için bu yalıların altlarındaki kayıkhanelerin önemi büyüktü. Kahire’de de Birkatü’l-Fil adı verilen gölün çevresinde zenginlerin konaklarının yer aldığı kibar bir semt bulunuyordu. Ayrıca 18. yüzyılda oluşan Azbakiyya da zengin Memlûklerin oturduğu bir semtti. Kagir yapı geleneğinin yaygın olduğu Kayseri gibi yörelerde 15. ve 16. yüzyıllardan bazı konaklar kalmıştır.<sup><a class="hlink" href="#not17" id="ref17">17</a></sup> Halep, Şam ve Kahire kentlerinde de zengin döşenmiş ve bazısı kuşaklar boyu aynı ailenin mülkiyetinde kalmış konaklar bulunmaktadır.<sup><a class="hlink" href="#not18" id="ref18">18</a></sup></p>

  <p class="indent">Özel yapılarda yerel üsluplar açıkça görülmektedir. Örneğin bir ya da iki katlı, düz örtülü, kapı ve pencerelerinin kenarları taş oymalarla bezeli Kayseri evleri, sadece 350 km uzaktaki Ankara evlerinden tümüyle farklıdır. Kaleiçi’nde toplanmış olan Ankara evleri iki ya da üç katlı hımış yapılardır ve oyma işleri cephelerinden çok iç hacimlerinde yer almaktadır. Kiler ve hizmetçi odalarının bulunduğu alt katlar hemen tümüyle dışarıya kapalı düzenlenmiştir. Buna karşılık üst katlarda birçok pencere sokağa açılır; kafesler yoldan geçenlerin ve komşuların evin içini görmesine engel olur.</p>

  <p class="indent">“Anıtsal” ya da kamusal mimarlığa göre çok daha yavaş gerçekleşmekle birlikte, anonim konut mimarlığında da üslup değişiklikleri olmuştur. İstanbul’un çok katlı konaklarının zengin taşra eşrafına çok çekici geldiği anlaşılmaktadır. Ankara’da 17. yüzyılda, kuşkusuz İstanbul evlerinin etkisiyle, tek katlı yapılardan çok katlı yapılara geçilmiştir.<sup><a class="hlink" href="#not19" id="ref19">19</a></sup> 18. yüzyılın ikinci yarısında sarayda ve yüksek devlet ricali arasında çok tutulan manzara resimleri, aynı yüzyılın ikinci yarısında taşra eşrafının evlerinde de hızla yaygınlaşmıştır.<sup><a class="hlink" href="#not20" id="ref20">20</a></sup> Yangınların yok etmesine (ve son elli yılda arsa spekülasyonunun yol açtığı yıkımlara) karşın, manzara resimli süslemelerin birçok örneği günümüze kadar korunabilmiştir. Bu nedenle yöresel üsluptaki konutları da kaçınılmaz olarak tarihsel bir değişim sürecinin bir bileşeni olarak görmemiz gerekiyor.</p>

  <p class="indent">Saraylar dışında, 19. yüzyıl konutlarının planlarını da çıkarabilmekteyiz.<sup><a class="hlink" href="#not21" id="ref21">21</a></sup> Osmanlı döneminin sonlarında ve Cumhuriyet’in başlarında etkinlik gösteren mimarlar bu alanda büyük katkılarda bulunmuşlardır. Elli ya da yetmiş yıl kadar önce planlarını çıkardıkları, cephe ve kesitlerini çizdikleri birçok evin bugün artık ayakta olmaması, onların yaptığı rölöveleri daha da değerli hale getirmiştir. Daha eski tarihli evler konusunda ise, satış belgelerinde yer alan bilgilerle yetinmek zorundayız.<sup><a class="hlink" href="#not22" id="ref22">22</a></sup> Yazılı belgelerdeki bilgilerle hâlâ ayakta olan yapıları karşılaştırma olanağını sadece Halep ve Kahire gibi konut mimarlığında taşın kullanıldığı yerlerde bulabiliyoruz.<sup><a class="hlink" href="#not23" id="ref23">23</a></sup></p>

  <p class="indent">17. yüzyıldaki Ankara ya da Kayseri evlerinin çoğunun oldukça küçük yapılar olduğunu düşünmek gerekiyor. Genellikle evin tek odası olur, o da ocakla ısıtılırdı. Kışın yaza göre zorunlu olarak, çok daha sıkışık oturulurdu. Bazı yörelerde yaz sıcakları boyunca daha basit ve havadar olan üst katlara taşınılır ya da düz damın yaygın olduğu yerlerde gündüzleri burada oturulur, geceleri de yatılırdı. Osmanlı evlerinde odalar, yeniçağ başlarındaki Avrupa evlerinde olduğu gibi iç içe yapılmadığından, bir odadan öbürüne doğrudan geçilmezdi. Evin çeşidi odaları daha çok bir sofanın çevresinde dizili olur, evde yaşam çoğunlukla bu sofada geçerdi.</p>

  <p class="indent">Bu yaşam düzeni kısmen, Osmanlı evinde oturma ve yatma mekânlarının birbirinden ayrı olması anlayışının bulunmamasından kaynaklanmaktaydı. Yataklar sabahları yüklüklere kaldırılır, oda oturmaya uygun hale getirilirdi. Oturma mekânından ayrı başlı başına bir mutfak, sadece büyük evlerde olurdu.<sup><a class="hlink" href="#not24" id="ref24">24</a></sup> Yani evlerin bütün odaları çok işlevliydi. Selamlık, sadece İstanbul zenginlerinin ya da taşradaki eşraf ailelerinin konaklarında vardı. Selamlıkta konuklar divanhane adı verilen büyük bir odada ağırlanırlar, burada bazen hizmetçilerin konuklara ikram etmek üzere kahve pişirdiği ocaklı bir köşe de olurdu.<sup><a class="hlink" href="#not25" id="ref25">25</a></sup> Yeterli yer varsa selamlık girişteki avluda ayrı bir yapı olarak inşa edilirdi; avluda ayrıca ahır ve hizmetkârlar dairesi de olurdu. Böyle konaklarda aileye ait ikinci bir avlu daha olur, buraya dışardan sadece kadın konuklar alınırdı. O kadar varlıklı olmayanların evlerinde, evin beyi yabancı bir konuk ağırladığında odalardan biri boşaltılırdı.</p>

  <p class="indent">Kent içi evlerinin bahçeli olanları azdı; ama avlularında birkaç ağaç ya da bazen süs bitkileri bulunurdu. Zenginler bahçelerine fıskiyeli süs havuzları yaptırırlardı. Ama yazları doğanın tadını çıkarmak için yazlığa gidilirdi. Zengin ailelerin çoğunun kent dışında bağları, bahçeleri vardı; eşkıya tehlikesinin fazla olmadığı zamanlarda, havalar ısınınca yazlık evlere taşınılırdı. Dükkân sahipleri ve zanaatkârların da yazlıklara gitmesiyle kentler epeyce boşalırdı. Bu mevsimde özellikle kadınlar rahat ederdi. Ağaçlar bahçelerin içinin dışardan görünmesini engellediği ve çevrede oturanlar akraba ya da tanıdık olduğu için, yabancı erkekler kadınları görmesinler diye kentteki gibi önlemler almak gerekmezdi. 1568/69 tarihli bir fermandan, yazlık yerleşim yerlerinin bir tür özel bölge gibi kabul edildiğini anlıyoruz.<sup><a class="hlink" href="#not26" id="ref26">26</a></sup> Bu fermanla Divriği ve Arapkir kasabaları halkına bazı vergilerini toptan ödeme olanağı tanınarak yazlıkta oturdukları sırada vergi tahsildarları tarafından rahatsız edilmemeleri sağlanmıştı.</p>

  <h2 class="section sigil_not_in_toc">Bir “Dokuma” Kültürü</h2>

  <p class="nonindent">Osmanlı evlerinin nasıl döşendiği hakkındaki bilgilerimiz mimari biçim bilgilerimizden daha fazla. Bununla birlikte günümüze kadar ulaşmış eşyaların hemen tümü zengin ailelerin evlerine ait. Odalar gündüzleri minder ve halılarla oturmaya uygun hale getirilirdi; üzerine oturulan yassı ve büyük minderlerle sırt dayanan yastıklar farklıydı.<sup><a class="hlink" href="#not27" id="ref27">27</a></sup> Evlerin çoğunda pencerelerin önünde duvar boyunca yerli sedirler vardı. Bir evin zenginliği yastıklardan belli olurdu. İpek dokumacılığıyla ünlü Bursa’da 18. yüzyıl başlarında her gün kullanılan minderler, evlerde de dokunabilen kaba ipekli kumaştan yapılırdı. Zengin evlerinde kullanılan diba ve ipek kadife minderler ise daha gösterişliydi.</p>

  <p class="indent">Eve ayakkabıyla girilmez, odalarda yere, bazen de sedirlerin üstüne halı yayılırdı. Osmanlı evlerindeki halılar konusunda en iyi bilgileri, 1541 ile 1699 arasında Osmanlı egemenliğinde kalan Macaristan’da tutulmuş kayıtlara borçluyuz.<sup><a class="hlink" href="#not28" id="ref28">28</a></sup> Bu yörede vasiyetnamelerde ve tereke defterlerinde halıların bulunduğu mekânların belirtilmesi âdetti; oysa ülkenin daha başka yerlerinde tutulmuş defterlerde çoğunlukla böyle bir bilgi yer almaz. Braşov kentindeki gümrük kayıtlarından, kullanmak üzere kendilerine Anadolu’dan çeşitli halılar getirttiklerini öğrendiğimiz Macar soylularıyla zengin kentlilerin “Osmanlı” tarzı bir yaşam sürdürdüklerini ileri süremeyiz.<sup><a class="hlink" href="#not29" id="ref29">29</a></sup> Ama Macar soyluları, hâlâ ortaçağdan izler taşıyan taş konaklarını oturulabilir hale getirmek için duvarlara halı asarlardı. Çoğu zaman bir duvara birden çok halı asıldığı olurdu; Szentdemeter Sarayı’nda pek de büyük olmayan tek bir odada yedi halı birden bulunduğu biliniyor.<sup><a class="hlink" href="#not30" id="ref30">30</a></sup> Mali durumu iyi olan kişilerin evlerinde halılar vazgeçilmez eşyalardı; Braşov’da belediye meclisi, eşrafın kızlarına evlenirlerken halı hediye ederdi. Kalvenci kiliselerde Aşai Rabbani Ayini’nin yapıldığı masanın üstüne genellikle bir halı örtülürdü; Katolik kiliselerinde ise halıyı daha çok sunağın önündeki basamakların üstüne yayarlardı. Kalvenci kiliselerde niçin daha çok sayıda halının korunmuş olduğunu bu farklı kullanım biçimi açıklamaktadır.</p>

  <p class="indent">Camilere de sık sık halı bağışlanırdı; ama bazen bu halıların camilerden çalındığı da olurdu. 16. yüzyıl sonlarına ait bir belgede bir halı hırsızının adı geçmekte, yakalarını kurtarmak için hemşerilerinin onu Kıbrıs’a göndermek istedikleri belirtilmektedir.<sup><a class="hlink" href="#not31" id="ref31">31</a></sup> Bağışlanan halıların ille de yeni olması gerekmezdi; bazı yerlerde ölenin üstüne evdeki bir halı örtülür, cenaze töreninden sonra da o halı camiye verilirdi. Bazı camilerde (örneğin Sivas ve Divriği’de) böyle bağışlar sonucu çok sayıda halı ve kilim birikmişti.<sup><a class="hlink" href="#not32" id="ref32">32</a></sup></p>

  <p class="indent">Ama halıların çoğu kullanıla kullanıla eskimiş ve sonunda atılmıştır. Bu yüzden bugün müze ve koleksiyonlarda bulunan halıların sayısı, bir zamanlar var olanlarla karşılaştırılamayacak kadar azdır. Zaten Osmanlı ülkesinin o günlerdeki zenginliğini bugün gözümüzde canlandırabilmemiz pek kolay değildir. Ama bazı Avrupa ülkelerinde, özellikle İtalya, İngiltere ve Hollanda’da da 16. ve 17. yüzyıllarda çok sayıda Osmanlı halısı bulunmaktaydı. Bunların 15. yüzyıldan (belki de daha öncesinden) beri tablolarda yer aldığı görülmektedir. Günümüze ulaşan tablolar halılardan daha çok olduğu için halıcılığın ve Avrupa’ya yapılan halı ticaretinin tarihini büyük ölçüde tablolardan çıkarıyoruz. Bu bağlamda 1540-1700 arasının ele alındığı yeni bir monografide, sadece Hollandalı ressamların yaptığı tablolardan çıkarılmış yaklaşık bin halı örneğinin bulunduğu görülüyor.<sup><a class="hlink" href="#not33" id="ref33">33</a></sup> Öte yandan bugün Hollanda’daki koleksiyonlarda, yeniçağ başlarından beri ülkede olduğu bilinen Doğu halılarından sadece üç adet bulunması, eskiyip yok olan halı sayısının ne kadar yüksek olduğunu ortaya koymaktadır.<sup><a class="hlink" href="#not34" id="ref34">34</a></sup></p>

  <p class="indent">Kuşkusuz Mantegna’nın, Lotto’nun, Holbein’in ya da Jan Steen’in tablolarındaki örneklere bakarak zengin bir Osmanlı evindeki halılar konusunda yeterli bilgi edinemeyiz. Çünkü bu ressamların gördüğü halılar ya Venedik düklerine, ya İngiliz kralına gönderilmiş diplomatik armağanlar, ya da Uşak, Kula gibi halı merkezlerinde ihraç edilmek üzere üretilmiş mallardı.<sup><a class="hlink" href="#not35" id="ref35">35</a></sup> 19. yüzyıl öncesinde, Anadolu’da halı dokuyucuların Avrupa beğenisine uydurmak için geleneksel motiflerde değişiklik yapıp yapmadıklarına ilişkin fazla bir bilgimiz yok. Ama Avrupa’da, fiyatlarının yüksekliği nedeniyle ithal halıların satışı her zaman iyi gitmediği için, Avrupalı tüccarların daha kolay satılan “standart” motifli malları tercih etmiş olmaları akla daha yakın geliyor.<sup><a class="hlink" href="#not36" id="ref36">36</a></sup> Bu yüzden, özellikle İtalyan ve Hollandalı ressamların tablolarındaki halılara bakarak, Osmanlı halı merkezlerinde üretilen halıların izlediği üslup çizgisi konusunda ancak genel bir bilgi edinilebilir.</p>

  <p class="indent">Ama tabloların elimizdeki eski halılara göre bir avantajı, kesin tarihlerinin saptanabilmesidir. Bu çok önemli bir noktadır, çünkü pek çok halı uzmanında rastlanan bir önyargıyı, el işçiliği bakımından en nitelikli ve estetik açıdan en güzel örneklerin, aynı zamanda en eski örnekler olduğu önyargısını çürütmektedir. Hatta bazen bundan, şu ya da bu uzmanın çok hoşuna gittiği için bir halıyı eski diye sunması gibi bir kısır döngü de ortaya çıkmaktadır.<sup><a class="hlink" href="#not37" id="ref37">37</a></sup> Oysa tablolar aracılığıyla kesin tarihleri saptanan örnekler incelendiğinde, 15., 16. ve 17. yüzyıllarda da düğümleri kaba, motifleri sıradan pek çok halının üretilmiş olduğu görülmektedir. Özellikle Hollandalı ressamlar bu tür hataları büyük bir ayrıntı ustalığıyla belgelemişlerdir.<sup><a class="hlink" href="#not38" id="ref38">38</a></sup> Öbür yandan, genelde bu açıdan olumsuz bakılan daha yakın dönem halıları arasında da birinci sınıf örneklere rastlanabilmektedir.</p>

  <p class="indent">Konu ettiğimiz zaman diliminde, yani 16. yüzyılın ikinci yarısıyla 17. yüzyılda, daha eski resimlerden bildiğimiz hayvan motifli halıların Avrupa’da artık modasının geçtiğini,<sup><a class="hlink" href="#not39" id="ref39">39</a></sup> buna karşılık “Lotto halıları”nın çok tutulduğunu görüyoruz. Bu ad, tablolarında bu halıları çok gördüğümüz ressam Lorenzo Lotto’dan (1480-1556) gelmektedir.<sup><a class="hlink" href="#not40" id="ref40">40</a></sup> Lotto halılarının belli başlı özelliği, bordürleriyle göbekleri arasında büyük bir karşıtlık bulunmasıdır. İlk örneklerin bordürlerinde görülen bulut motifinin Çin kökenli olduğu düşünülebilir. Daha geç tarihli olanların çoğunun bordüründe ise kartuş motifleri vardır. Eski halıların zemini, içleri girift bezemelerle az ya da çok doldurulmuş küçük madalyon sıralarından oluşur. Daha yeni örneklerde, girift bezemelerin iyice değişikliğe uğraması sonucunda halının bütünü âdeta bir kilim görünümü almıştır. Yumuşak bordürleriyle geometrik zemin motifleri arasındaki karşıtlığa dikkat edilirse, Lotto halılarını tanımak çok kolaydır.</p>

  <p class="indent">Hem özgün örneklerinden bildiğimiz, hem de 17. yüzyıl Hollanda ressamlarının tablolarından tanıdığımız başka bir Osmanlı halısı türü de Erdel (“Siebenbürger”) halılarıdır. Daha çok Anadolu’dan, büyük bir olasılıkla Uşak yöresinden gelen bu halıların bu adla tanınmasının nedeni, Erdel’deki Kalvenci kiliselerde çok kullanılmasıdır.<sup><a class="hlink" href="#not41" id="ref41">41</a></sup> Erdel halılarında, namaz seccadelerindeki gibi bir mihrap motifi bulunur. Ama çoğunda, halının iki ucunda birer tane olmak üzere, iki mihrap vardır. Bu nedenle seccadeye fazla benzemez, daha çok dört köşesine birer çeyrek madalyon yerleştirilmiş izlenimi bırakır. 17. yüzyılda yaşamış Osmanlı şeyhülislamlarından birisi halılara mihrap ya da daha başka dini simgeler konmasına engel olmak istemişti; gerekçesi de sık sık halı satın alan gâvurların eline düşmemesini sağlamaktı.<sup><a class="hlink" href="#not42" id="ref42">42</a></sup> Ama çeşitli ülkelerde bulunan ve tablolarda yer alan halıların da ortaya koyduğu gibi, bu yasaktan bir sonuç çıkmamıştır.</p>

  <p class="indent">Anadolu halılarının çoğu, hayvan ve gerçekçi bitki motiflerine yer verilen İran ve Hint halılarından farklı olarak soyut motiflerle bezelidir. Bu farkın, İslamdaki resim yasağına Osmanlılarda öbür komşu ülkelerden daha fazla önem verilmiş olmasından kaynaklandığını ileri sürenler olmuştur. Ama örneğin Osmanlı minyatür sanatında hayvan ve insan tasvirlerinin çok yaygın olduğu düşünülünce, bu açıklama geçerliğini yitirmektedir. 17. yüzyıl çinilerinde de bu tür tasvirler az değildir ve çininin saray dışında da geniş bir kullanım alanı vardır. Ayrıca görece gerçekçi çiçek motifleri 16. yüzyıl Osmanlı çini sanatının da özelliklerindendir. Ama Osmanlı halı sanatı üzerine çok az sayıda yazılı kaynak bulunması, bu soruna inandırıcı bir açıklama getirmeye olanak vermemektedir.<sup><a class="hlink" href="#not43" id="ref43">43</a></sup> Oturmak ve üstüne uzanmak için kullanılan halıların yanında, yetişkinlerin birçoğunun bir de namaz seccadesi olurdu. Sahibinin mali durumuna göre değişse de seccade genelde çok değerli bir eşya değildi.</p>

  <p class="indent">İster evde üretilmiş, isterse de satın alınmış olsun, her evin vazgeçilmez eşyalarından biri de kilimdi. Bu yaygılarda kullanılan motifler yöresel folklora göre belirli anlamlar taşırdı. Örneğin bir genç kız kilim dokurken seçtiği motiflerle annesiyle babasına artık evlenmek istediğini belirtebilirdi.<sup><a class="hlink" href="#not44" id="ref44">44</a></sup> Bu tür motiflerin içerdiği anlamları sadece 19. ve 20. yüzyıl folkloru üzerine yapılmış araştırmalardan bilmekteysek de, daha önceki dönemlerde benzer ilişkilerin var olduğunu kabul edebiliriz.</p>

  <p class="indent">Döşeme yaygılarının daha ucuz bir türü de keçelerdi. Keçe değişik kalınlıklarda üretilir, bazen üstü çeşitli motiflerle süslenirdi. 18. yüzyılda Rumeli’deki Yanbolu kentinde keçe üretimi büyük boyutlara ulaştığı için, keçe sözcüğü bu kentin adıyla birlikte anılır olmuştu.<sup><a class="hlink" href="#not45" id="ref45">45</a></sup></p>

  <p class="indent">Yatakta üste örtmek için pamuk yorgan kullanılırdı. Yorgan yapmak için pamuk atan hallaçlar bugün de işlerini sürdürmektedir. Yorgan yüzleri çoğunlukla parlak ipekli kumaştan yapılırdı; atlas, diba ya da daha basit beledi kumaşların kullanıldığı da olurdu. Türk yorganlarında yüz olarak bugün de parlak, tek renkli saten kumaş kullanılır; yorgancının yorganı dikerken oluşturduğu desen bu kumaşın üstünde çok güzel ortaya çıkar. Yorgan çarşafı yorganın alt tarafına teyellenerek tutturulur. Bu âdetin 18. yüzyılda ya da daha önce olup olmadığını bilmiyoruz; ama büyük olasılıkla vardı. 18. yüzyılda Bursa’da yatak çarşafları pamuklu kumaştan, seyrek olarak da ketenden yapılırdı. Zenginler bürümcük yatak çarşafı kullanırlardı.</p>

  <h2 class="section sigil_not_in_toc">Ev Eşyası</h2>

  <p class="nonindent">Osmanlılar masayı bilmiyorlardı; yere çoğunlukla deriden yapılan ve sofra denen bir tepsi koyup onun üstünde yemek yerlerdi; böyle yer sofrası olarak tahta ya da madeni siniler de kullanılırdı. Kentlerde oturanlar uzun süredir yer sofrasında yemeseler de, sofra sözcüğü bugün hâlâ yemek sözcüğü yerine kullanılır; örneğin konuklar masaya değil, sofraya buyur edilir. Eskiden kap kacağın hemen hepsi bakırdan olur, yemekten zehirlenmemek için bunların içi kalaylatılırdı. Mahalleden mahalleye, köyden köye dolaşan kalaycılar vardı. Bakır tencereler epeyce para ederdi ve hali vakti yerinde bir ailenin birçok tencere ve sahanı olurdu. Bazıları bunlardan çok gösterişli birkaç tanesini altın kaplatır ya da üstüne adlarını kazıtırlardı.<sup><a class="hlink" href="#not46" id="ref46">46</a></sup> Büyük yemek kazanlarının simgesel bir anlamı da vardı: Yeniçeriler ayaklandıklarında padişah tarafından verilen yemeği almazlar, yemek kazanını devirirlerdi; bu nedenle yeniçerilerin ayaklanmasına “kazan kaldırma” denirdi. Bugün Hacıbektaş kentindeki Hacı Bektaş Veli Dergâhı’nda bulunan kara kazan, üstündeki yazıya göre yeniçeriler tarafından armağan edilmişti ve geçmişte şölenlerde kullanılmıştı.<sup><a class="hlink" href="#not47" id="ref47">47</a></sup> Büyük dergâhlara uğrayan dervişlerin önüne bir kâse çorba konması âdetti ve gece gündüz kaynayan kazan konukseverliğin simgesi olmuştu.</p>

  <p class="indent">Yemek çoğu zaman ortadaki kaptan yenirdi; sadece kahveyi herkes ayrı içerdi, bunun için madeni zarflar içindeki fincanlar kullanılırdı. 18. yüzyıl başlarında çok yoksul kimselerin terekesi arasında bile böyle kahve fincanları ve cezvelerin bulunduğu görülmüştür. Aynı dönemde, Bursa’da bir handa kalırken birdenbire hastalanıp ölen bazı tüccar ya da zanaatkârların da yanlarında fincan ve cezve bulunmuştur. Sıradan kahve fincanları Kütahya çinisinden yapılırdı. Zenginler Çin porseleninden fincan kullanırlardı. Bütün 17. yüzyıl boyunca Çin’den o kadar çok porselen ithal edilmişti ki, bugün hâlâ müzelerde gözlerimizi kamaştıran zarif İznik çinileri bu rekabete dayanamayarak piyasadan çekilmişti.<sup><a class="hlink" href="#not48" id="ref48">48</a></sup> Ama kolay kırılan bu kahve takımlarından eve almanın âdet olmadığı anlaşılıyor. Elinde çok sayıda kahve fincanı bulunanlar, bunları iş nedeniyle kullananlardı; örneğin 18. yüzyıl başlarında Bursalı bir berberin, saç keserken müşterilerine kahve ikram ettiği biliniyor.</p>

  <p class="indent">Gündelik kullanılan toprak çömlekler ve seramik kaplardan günümüze pek azı kalmıştır. Kent içi kazılarda sık sık çömlek ve seramik parçası bulunmaktaysa da, yakın zamana kadar bunlar ciddi bir incelemeye değecek kadar değerli görülmemiştir. Buna karşılık müzelerde büyüklü küçüklü kâseler, leğen ve ibrikler ve kibar ailelerin kullandığı daha başka seramik eşya bulunmaktadır. Bazılarının üstünde çok ender olarak tarih, bazen de sahibinin adı yazılıdır. Örneğin 1510’da yapılmış bir ibrikte Kütahyalı bir Ermeni olan Apraham’ın adı yazılıdır.<sup><a class="hlink" href="#not49" id="ref49">49</a></sup> Zengin müşteriler için üretilmiş bu tür parçalar, açıkça görülebilen bir tarihsel gelişimi ortaya koyar: 15. yüzyılda Timur’un (1336-1405) saray üslubu doğrultusunda soyut desenler ağır basmaktadır. Buna karşılık 16. yüzyılda çiçek motiflerinin, özellikle de karanfil ve lalelerin daha çok tutulduğu görülmektedir. Yüzyılın ortalarında kırmızı renk ilk kez kullanılmıştır; çok nitelikli parçalarda kırmızıya boyanmış desenlerin kabartma gibi olduğu göze çarpmaktadır. Doğal çiçek motifleriyle oluşturulmuş gösterişli kompozisyonlar sadece saray ve cami duvarlarını değil, görkemli sofra takımlarını da süslemektedir. 17. yüzyılda Osmanlı çinilerinin teknik kalitesi düşmüştür, ama gemi, hayvan, bazen insan tasvirleri hâlâ yapılmak tadır.<sup><a class="hlink" href="#not50" id="ref50">50</a></sup> 16. yüzyılda İznik kenti çinileriyle ün kazanmıştı. Ama anlaşıldığı kadarıyla bu dönemde Kütahya’da da çini ustaları vardı ve bu ustalar 17. yüzyılda İznik çiniciliğinin çökmesinden sonra da varlıklarını sürdürebilmişlerdir. Ayrıca 18. ve 19. yüzyıllarda Çanakkale’de de daha basit, ama renk açısından çok zengin seramikler üretilmiştir. Buradaki ustalar sürahi, testi, küp gibi büyük boyutlu parçalar da yapmışlardır. Ankara Etnografya Müzesi’nde etkileyici bir deve heykelciği yer almaktadır.</p>

  <p class="indent">Giysiler ve çeşitli eşyalar gömme dolaplarda ya da sandıklarda saklanırdı. Kayseri’de zengin evlerinde başodanın duvarlarından birisi boydan boya raflarla ve kapaklı dolaplarla kaplı olurdu.<sup><a class="hlink" href="#not51" id="ref51">51</a></sup> Tepedeki büyük gözlere yatak yorgan kaldırılır, küçük raflara kitap, kutu ya da lamba konurdu. İçinde ufak tefeğin saklandığı çekmeceler de çok kullanılan eşyalar arasındaydı. Bir de sandıklar vardı ki, bunlar çift olarak yapılıp satılırdı. Düzenli tutulmuş kayıtlarda, sandığın ayaklı mı ayaksız mı ya da hasır mı yoksa daha başka bir malzemeden mi (örneğin tahta mı) olduğu da belirtilirdi.</p>

  <p class="indent">Bir Osmanlı evindeki mobilyalar yeniçağ başlarında Avrupa’da kullanılanlardan farklıydı, ama yine de bütün Akdeniz toplumları arasında bazı ortak noktalar yok değildi. Fransız tarihçi Fernand Braudel’in belirttiğine göre, yeniçağ başlarında kış mevsimini Hollanda’da ya da Almanya’da geçirmek, Roma ya da Napoli’de geçirmekten çok daha rahattı;<sup><a class="hlink" href="#not52" id="ref52">52</a></sup> Çünkü kışların soğuk geçmesine rağmen Akdeniz yöresinde ısıtma için fazla bir önlem alınmazdı. Osmanlılarda da kışları yaşam oldukça zorlu geçiyor olmalıydı. Gerçi oturma odalarında ve mutfaklarda ocaklar vardı, ama Boğaz’ın nemli soğuğu herhalde ahşap pencere ve kapıların aralıklarından içeriye giriyordu.<sup><a class="hlink" href="#not53" id="ref53">53</a></sup> Bazı medrese yapılarında pencereleri çok küçük açarak ya da hiç yapmayarak içerdeki sıcaklığı korumaya çalışmışlardı; ama o zaman da hocalar ve öğrenciler kışın da günün uzun bir bölümünü dışarda geçirmek zorunda kalıyorlardı. Isınmak için odalardaki ocaklardan başka, odun kömürü yakılan ve görece daha az duman çıkaran mangallar da vardı. Mangalın üstüne bir örtü örtülür, ayaklar bunun altına sokularak ısınılırdı. Bu örtü kolayca ateş alabilir ya da mangalın devrilmesine yol açabilirdi. Ahşap evlerin bol olduğu İstanbul ve Bursa gibi kentleri zaman zaman harabeye çeviren büyük yangınların birçoğu böyle çıkmış olmalıdır. Ama 18. yüzyıl başları Bursa’sındaki bir bulguyu ülkenin en azından Akdeniz çevresindeki toprakları için genelleştirebilirsek, mangalın sadece iyi döşenmiş evlerin eşyası arasında yer aldığını söyleyebiliriz.</p>

  <h2 class="section sigil_not_in_toc">Karşılaştırma: Ortak Yönler ve Yöresel Farklılıklar</h2>

  <p class="nonindent">Buraya kadar bir araya getirdiğimiz İstanbul ve Bursa hakkındaki bilgileri Mısır ve Suriye gibi yörelerdeki ev kültürüyle karşılaştırdığımızda, imparatorluğun geniş topraklarına yayılmış büyük kentler arasında önemli ortak yanların bulunduğu ortaya çıkmaktadır.<sup><a class="hlink" href="#not54" id="ref54">54</a></sup> Bu yörelerin üçünde de ağır mobilyalar yoktu, yataklar kullanılmadığı zaman dolap ya da yüklüklere kaldırılır, aynı odada gündüzleri oturulur, geceleri yatılırdı. Her üç yörede de minder üstünde oturulurdu; bunların yöreden yöreye yalnız kumaşları değişik olurdu; örneğin Kahire’nin sıcak ikliminde özellikle yaz mevsiminde herhalde yünlü olmayan kumaşlar kullanılmıştır. Suriye’de olsun, Mısır’da olsun, Anadolu ya da İstanbul’da olsun, ortak âdetlerden bir başkası da kadınların hamama yalnız temizlik amacıyla değil, aynı zamanda ahbaplık etmek için gitmeleriydi.</p>

  <p class="indent">Osmanlı kentlerinde yaşayanların hemen hepsinin ortak yaşam anlayışları da vardı. Mahalleye girip çıkanı bilmek istemek, evlere yabancıların girmesini hoş karşılamamak bunlar arasındaydı. Eve gelen erkek konuklar ev halkının arasına alınmaz, ayrı bir odada ağırlanırdı. Bundan başka, yukarıdaki bölgelerden her üçündeki kentlerde de çıkmaz sokaklar vardı; herkesin geçtiği sokaklardan farklı olarak bunları daha çok o sokakta oturanlar kullanırdı.</p>

  <p class="indent">Ama hemen bu noktada farklılıklar da başlıyor. Anadolu kentlerinde birkaç evin kullandığı tarik-i hass adı verilen özel yolların sayısı çok fazla değildi, çıkmaz sokakların çoğundan herkes geçebilirdi. Oysa Halep’te, yalnız orada oturanların kullandığı yollar çok daha fazlaydı.<sup><a class="hlink" href="#not55" id="ref55">55</a></sup> Kahire ve İstanbul’da evlerde oturma odaları üst katlardaydı, pencereleri sokağa bakardı.<sup><a class="hlink" href="#not56" id="ref56">56</a></sup> Oysa, hemen hepsi düz ayak ya da tek katlı olan Halep evlerinin sokağa bakan duvarlarında pencere bulunmazdı.<sup><a class="hlink" href="#not57" id="ref57">57</a></sup> Buna karşılık her evin bir iç avlusu olur, pencereler bu avluya açılırdı. Ankara, Kayseri ya da Kahire gibi kentlerdeyse bu tür iç avlular bir evin vazgeçilmez bölmelerinden biri değildi. Dev bir kent olan Kahire’de iç avluya yalnız zengin evlerinde rastlanırdı; daha kendi halinde evlere merdiven başından geçilerek girilirdi.<sup><a class="hlink" href="#not58" id="ref58">58</a></sup> Kısacası, birçok alanda ortak bir yaşama anlayışına sahip olmak, mimarlıkta da ortak biçimlerin ortaya çıkması sonucunu getirmiyordu.</p>

  <p class="indent">Bir ev inşa edilirken, pencerelerin komşu evlerin içine bakmayacak gibi düzenlenmesine dikkat edilirdi. Bu kurala uymayanlar mahkemeye bile verilirdi. Ama inşaatlar genellikle küçük arsalarda yapıldığı için, bu çabalar her zaman olumlu sonuç vermezdi. Ankara, Bursa, Halep ya da Kahire’deki kadı sicillerinden öğrendiğimize göre, evler doğrudan birbirlerinin içine bakmasa da, komşular birbirlerinin aile sorunlarından yeterince haberleri oluyordu.<sup><a class="hlink" href="#not59" id="ref59">59</a></sup> Hamamlarda, kahvelerde ve kadınların ahbap ziyaretlerinde karşılıklı pek çok haber alınıp verildiği anlaşılıyor. O halde her evin toplumsal açıdan az ya da çok kendi içine kapalı bir yaşam sürdüğüne inanmak bizi yanılgıya sürükler. Kahire ya da İstanbul’un sokak dokusunun tam tersine, Halep kentinin mimari görünümüne bakarak kolayca böyle bir sonuç çıkarılabilirse de, bu gerçekçi bir sonuç olmaz.</p>

  <p class="indent">Evlerin nasıl kullanıldığı sorulduğunda da ortaya böyle küçük ayrımlar çıkar. Osmanlı döneminde Kahire’de çok işlevli büyük bir oturma odasının, hela, yatak odaları ya da mutfak gibi işlevsel mekânlarla bağlanması çok yaygındı; böyle bir mekânlar bütünü aşağı yukarı ayrı bir daire gibi kullanılırdı.<sup><a class="hlink" href="#not60" id="ref60">60</a></sup> Daha büyük evlerde bu tür birden çok daire bulunurdu ve evin sahibi her daireyi ailenin başka bir bireyine miras bırakırdı. Aile dışından erkek konuklar geldiğinde onları bu dairelerden birisinde ağırlamak çok kolay olurdu. İstanbul’daki büyük evlerde görülen harem ve selamlık uygulaması Kahire’de 18. yüzyılda bile çok bilinmiyordu.<sup><a class="hlink" href="#not61" id="ref61">61</a></sup> Kahire’deki evlerin başkenttekilerden gerçekten bugün sanıldığı kadar farklı olup olmadığını, ancak İstanbul evleri konusunda şeriye sicillerindeki bilgilere dayanılarak hazırlanacak monografik bir çalışma ortaya çıkaracaktır.</p>

  <p class="indent">Bir bütün olarak bakıldığında, Osmanlı kent sakinlerinin bir evden bekledikleri, imparatorluğun neresinde olursa olsun, farksızdı. 19. yüzyıla gelene kadar gayrimüslimlerin ev kültürleri de Müslümanlarınkinden ayrı değildi; parası yetenler yörenin üslubuna uygun güzel evler yaptırırlardı.<sup><a class="hlink" href="#not62" id="ref62">62</a></sup> Ayrıca Müslümanlarla gayrimüslimlerin birbirlerine ev sattığı da çok görülürdü. Dışarıya kapalı gettoların bulunmamasının, her iki tarafın ev kültürlerinin böyle benzeşmesinde önemli bir payı bulunduğu düşünülebilir.</p>

  <p class="indent">Öte yandan işlevlerin benzeşmesi kesinlikle biçimlerin benzeşmesine yol açmamıştı. Çünkü yöresel farklılıklara neden olan etmenler iklim koşulları, çevreden elde edilebilen inşaat malzemeleri ve en başta da farklı mimarlık gelenekleriydi. Hatta yapılaşması konusunda yüzyıllarca geriye giden bilgilere sahip olduğumuz Kahire kentinin evlerini firavunlar dönemine bağlayan bir sürekliliğe dikkat çekilmektedir.<sup><a class="hlink" href="#not63" id="ref63">63</a></sup> Anadolu’da da bir yandan Orta Asya’daki Türk evine, bir yandan da eskiçağ ve ortaçağdaki Anadolu mimarlık geleneklerine bağlanan uzun erimli bir sürekliliğin bulunduğuna işaret edilir.<sup><a class="hlink" href="#not64" id="ref64">64</a></sup> Ayrıca imparatorluğun başkenti İstanbul’daki yapıları taşra kentlerinin zengin eşrafı örnek almıştır. Ama İstanbul’a özgü mimarlık öğeleri ile yöresel mimarlık geleneklerinin bir araya gelmesi çok farklı bileşimlere yol açmıştır. Biz henüz, bu bileşimlerle ortaya çıkmış olabilecek karmaşık yapıları çözmeye çalışmaktayız.</p>

  <h2 class="section sigil_not_in_toc">Osmanlı Kent Kültürünü Savunma</h2>

  <p class="nonindent">Sanat tarihçileri, Osmanlı kentlisinin yaşayışında, atalarının göçebe geçmişine bağlanan izleri özellikle vurgulamışlardır. Bazı evlerin biçimi, bahçeli evlerin sevilmesi, eşyanın az olması ve kolay taşınabilir yaygıların kullanılması hep bu doğrultuda yorumlanmıştır.<sup><a class="hlink" href="#not65" id="ref65">65</a></sup> Sadece kırsal kesimde yaşayanların değil, kentlerde oturanların da sık sık yer değiştirmesi birçok gözlemcinin dikkatini çekmiştir. Eşkıya yolların güvenliğini tehdit eder hâle geldiği ya da bir vergi mültezimi aşırı isteklerde bulunduğu zamanlarda insanların uzak yerlere göç ettiği ve bütün bir mahallenin boşaldığı çok görülmüştü.<sup><a class="hlink" href="#not66" id="ref66">66</a></sup> 17. yüzyıl başlarında Varna kentinin Doğu Anadolu’dan kaçanların akınına uğradığına dair şikâyetlerin olduğu bilinmektedir. Bu insanların Varna’ya Karadeniz’i bir boydan bir boya geçerek geldikleri açıktır.<sup><a class="hlink" href="#not67" id="ref67">67</a></sup> Osmanlı makamlarının, örneğin 18. yüzyılda başkente insan akınını engellemek için yolları denetim altına almış olmalarına karşın, bugün hâlâ yaygın olan deyişle taşı toprağı altın olan İstanbul, göçmenlerin ana hedefi olarak kalmıştı.<sup><a class="hlink" href="#not68" id="ref68">68</a></sup></p>

  <p class="indent">Ama kent nüfusunun büyük bölümünün bu hareketliliğinden yola çıkarak, kültür açısından gerçek anlamda kentli olmadıkları sonucunu çıkarmak yanıltıcı olur. Osmanlı kentlerinin kentsel niteliğinin küçümsenmesi büyük ölçüde 16. ve 17. yüzyıllarda yaşamış Avrupalı seyyahların yazdıklarından kaynaklanmaktadır. 20. yüzyıla gelene kadar Avrupalıların kafasındaki Osmanlı kenti imgesini hep bu yazarların izlenimleri biçimlendirmiştir. Batı ve Orta Avrupalılar kendilerine yabancı bu kentlerin işleyişini anlamakta çoğu kez büyük zorluk çekmişlerdir. Bu durum özellikle Hans Dernschwam’ın seyahat günlüğünde açıkça görülür. Dernschwam, yönetici olarak Fugger ailesinin hizmetinde bulunduktan sonra emekli olmuş, 16. yüzyılın ortalarında da V. Karl’ın (Şarlken) elçisine Viyana’dan İstanbul’a, oradan da Amasya’ya kadar yaptığı yolculukta eşlik etmiştir.<sup><a class="hlink" href="#not69" id="ref69">69</a></sup> Kent dendiğinde aklına gelen, Augsburg ya da Nürnberg gibi, çok katlı kâgir evlerin bulunduğu, yoğun nüfusa sahip bir mekân olmalıdır. Dönemin Anadolu kentleri, alçak yapılarıyla onun üzerinde herhalde daha çok bir kır izlenimi bırakmıştır. Avrupalı yabancıları derinden etkileyen tek kent, eski ve yeni pek çok anıtsal yapılarıyla İstanbul olmuştur. Daha 16. yüzyılda Pieter Coecke van Aalst ve Melchior Lorichs gibi ressamlar “doğadan” resim yapmak üzere Osmanlı başkentine gelmişlerdir.<sup><a class="hlink" href="#not70" id="ref70">70</a></sup> Ama Anadolu ve Rumeli’deki taşra kentlerinin çoğu, Avrupalı seyyahların pek ilgisini çekmemiştir.</p>

  <p class="indent">Türk tarihçilerin Osmanlı kültürünün göçebe geçmişini belki de aşırı derecede vurgulamaları ve Avrupalı seyyahların çoğunun Osmanlı taşra kentlerine karşı ilgisiz kalmaları, Avrupalıların, kentin Osmanlı kültürü içindeki önemini sürekli küçümsemesine yol açmıştır. Oysa daha yakından incelendiğinde, bu kültürün her şeye karşın kentle büyük bağlantısı olduğu görülür. Evliya Çelebi 17. yüzyılın ikinci yarısında yazdığı on ciltlik eserinin neredeyse tümünü Osmanlı İmparatorluğu’ndaki kentlere ayırmıştır. Kırsal kesimde onu ilgilendiren sadece kentleri birbirine bağlayan yollar, bir de yine bu yollarda karşılaştığı bedeviler, eşkıya, ayaklanmacılardır.<sup><a class="hlink" href="#not71" id="ref71">71</a></sup> Evliya’nın Osmanlı kentlerini tarihsel birimler olarak gördüğü, kentlerin adlarının nereden kaynaklandığı üzerinde kafa yormasından ve kendini kentlerin kurucularına ilişkin bir şeyler yazmakla da yükümlü saymasından anlaşılır. Bu kişilerle ilgili hiçbir şey bilmediği durumlarda ise (ki bu sık sık söz konusu olmaktadır), kendi kafasından bir şeyler uydurmuştur. Örneğin Muğla kentinin kurucusu olduğunu ileri sürdüğü Muğlu Bey’i, başka hiçbir tarihçi tanımamaktadır.<sup><a class="hlink" href="#not72" id="ref72">72</a></sup> Tabii bu, Osmanlı aydınlarının gözlerinde kentlerinin değerli ve sürekliliği bulunan varlıklar olduğunu gösterir; yoksa bu tür hikâyeler uydurmanın hiçbir anlamı olmayacağı açıktır.</p>

  <div class="footnote">
    <p class="footnote"><a class="hlink" href="#ref1">1</a> Suriye ve Mısır’ın ekonomik ve sosyal yaşamında kentin önemsiz olduğunu savunma denemelerinden birisi için krş. Lapidus (1969).</p>

    <p class="footnote"><a class="hlink" href="#ref2">2</a> Thieck (1985).</p>

    <p class="footnote"><a class="hlink" href="#ref3">3</a> Denny (1970) ve Arık (1976) 18. yüzyıl sonlarındaki ve 19. yüzyılın tamamındaki birçok kent manzarasını tartışıyorlar.</p>

    <p class="footnote"><a class="hlink" href="#ref4">4</a> Belirli dönemlerde, örneğin 17. yüzyılda Mevlevi şeyhleri yöredeki reayayla şiddetli çatışmalara giriyorlardı; krş. Gölpınarlı (1953), s. 154-164.</p>

    <p class="footnote"><a class="hlink" href="#ref5">5</a> Bu tema 18. yüzyıl erotik Osmanlı edebiyatında sık sık yer almıştır. Ayrıca bkz. örneğin Mekke’deki delikanlılar ve kadınlardan söz eden Evliya Çelebi (1896/97-1938), c. 9, s. 781.</p>

    <p class="footnote"><a class="hlink" href="#ref6">6</a> Marcus (1989), s. 316.</p>

    <p class="footnote"><a class="hlink" href="#ref7">7</a> 15. yüzyıl İstanbul mahalleleri için bkz. Barkan ve Ayverdi (1970), s. X XIV.</p>

    <p class="footnote"><a class="hlink" href="#ref8">8</a> Ama kent tablosundaki karışıklıklar ve belirsizlikler çoğu kez abartılmıştı, krş. Raymond (1985), s. 214 vd.</p>

    <p class="footnote"><a class="hlink" href="#ref9">9</a> Faroqhi (1984), s. 23-48</p>

    <p class="footnote"><a class="hlink" href="#ref10">10</a> Orhonlu (yeni basım 1984a)</p>

    <p class="footnote"><a class="hlink" href="#ref11">11</a> Marcus (1989), s. 293-295.</p>

    <p class="footnote"><a class="hlink" href="#ref12">12</a> <i>age</i>, s. 294.</p>

    <p class="footnote"><a class="hlink" href="#ref13">13</a> Ahmed Refik (yeni basım 1988), s. 40.</p>

    <p class="footnote"><a class="hlink" href="#ref14">14</a> Orta Doğu Teknik Üniversitesi, Mimarlık Fakültesi Restorasyon Bölümü’nün sözlü bilgilendirmesi. Ömür Bakırer ve Emine Caner-Saltık’a teşekkür ederim.</p>

    <p class="footnote"><a class="hlink" href="#ref15">15</a> Faroqhi (1987), s. 113.</p>

    <p class="footnote"><a class="hlink" href="#ref16">16</a> Tülay Artan hanım sultanların Boğaz’daki sarayları üzerinde çalışıyor.</p>

    <p class="footnote"><a class="hlink" href="#ref17">17</a> İmamoğlu (1992) pek çok ilginç örnek yayımladı.</p>

    <p class="footnote"><a class="hlink" href="#ref18">18</a> Kahire ile ilgili olarak krş. Maury, Raymond, Revault, Zakarya (1983).</p>

    <p class="footnote"><a class="hlink" href="#ref19">19</a> Faroqhi (1987), s. 113</p>

    <p class="footnote"><a class="hlink" href="#ref20">20</a> Arık (1976) bu süsleme tipiyle ilgili pek çok örnek veriyor.</p>

    <p class="footnote"><a class="hlink" href="#ref21">21</a> Eldem (yılı belirsiz).</p>

    <p class="footnote"><a class="hlink" href="#ref22">22</a> Faroqhi (1987), s. 65-115.</p>

    <p class="footnote"><a class="hlink" href="#ref23">23</a> Krş. Marcus (1989) ve Hanna (1991).</p>

    <p class="footnote"><a class="hlink" href="#ref24">24</a> Kayseri’de içerisinde erzak da saklanan ve yemek pişirilebilen, togana denen ısıtılabilir bir oturma odası mevcuttu. İmamoğlu (1992), s. 49 vd.</p>

    <p class="footnote"><a class="hlink" href="#ref25">25</a> Birçok zengin aile evinde selamlık özellikle gösterişli döşenmişti.</p>

    <p class="footnote"><a class="hlink" href="#ref26">26</a> Faroqhi (1985-86).</p>

    <p class="footnote"><a class="hlink" href="#ref27">27</a> Pek çok Osmanlı kentinde mevcut olan tereke dökümlerinden bunu kesinkes saptamak mümkün, krş. Barkan (1996).</p>

    <p class="footnote"><a class="hlink" href="#ref28">28</a> Batâri (1980).</p>

    <p class="footnote"><a class="hlink" href="#ref29">29</a> <i>age</i>.</p>

    <p class="footnote"><a class="hlink" href="#ref30">30</a> <i>age</i>.</p>

    <p class="footnote"><a class="hlink" href="#ref31">31</a> Barkan (1949-50, 1951, 1951-52, 1953-54), Kısım 1, s. 557.</p>

    <p class="footnote"><a class="hlink" href="#ref32">32</a> Bu koleksiyonların bir kısmını 1972’de kendim de görmüştüm.</p>

    <p class="footnote"><a class="hlink" href="#ref33">33</a> Ydema (1990, yeni basım 1991), s. 123.</p>

    <p class="footnote"><a class="hlink" href="#ref34">34</a> <i>age</i>, s. 7</p>

    <p class="footnote"><a class="hlink" href="#ref35">35</a> <i>age</i>, s. 27 vd, Hollanda tablolarında gösterilen Anadolu halılarının biçim dünyasını tartışıyor.</p>

    <p class="footnote"><a class="hlink" href="#ref36">36</a> İtalyan ressamların tablolarındaki halılar için krş. Erdmann (1962).</p>

    <p class="footnote"><a class="hlink" href="#ref37">37</a> Bode, Kühnel (1984), s. 110.</p>

    <p class="footnote"><a class="hlink" href="#ref38">38</a> Ydema (1990, yeni basım 1991), s. 31, 44.</p>

    <p class="footnote"><a class="hlink" href="#ref39">39</a> Mills (1983), s. 14.</p>

    <p class="footnote"><a class="hlink" href="#ref40">40</a> <i>age</i>, s. 16.</p>

    <p class="footnote"><a class="hlink" href="#ref41">41</a> Ydema (1990, yeni basım 1991), s. 48-51</p>

    <p class="footnote"><a class="hlink" href="#ref42">42</a> Faroqhi (1984), s. 138.</p>

    <p class="footnote"><a class="hlink" href="#ref43">43</a> King (1983), s. 26.</p>

    <p class="footnote"><a class="hlink" href="#ref44">44</a> 1970’lerde bir müze görevlisinin sözlü bilgilendirmesi (Antalya Müzesi).</p>

    <p class="footnote"><a class="hlink" href="#ref45">45</a> Koçu (1969), s. 152.</p>

    <p class="footnote"><a class="hlink" href="#ref46">46</a> Faroqhi (1984), s. 181.</p>

    <p class="footnote"><a class="hlink" href="#ref47">47</a> Faroqhi (1976).</p>

    <p class="footnote"><a class="hlink" href="#ref48">48</a> Raby (1989), s. 285.</p>

    <p class="footnote"><a class="hlink" href="#ref49">49</a> <i>age</i>, s. 72, 98.</p>

    <p class="footnote"><a class="hlink" href="#ref50">50</a> <i>age</i>, s. 280 vd.</p>

    <p class="footnote"><a class="hlink" href="#ref51">51</a> Bir örnek için bkz. İmamoğlu (1992), s. 110.</p>

    <p class="footnote"><a class="hlink" href="#ref52">52</a> Braudel (1979), c. 1, s. 259-262.</p>

    <p class="footnote"><a class="hlink" href="#ref53">53</a> Kayseri’de kara iklimi hüküm sürer, ama İmamoğlu (1992, s. 83-84) benzer şeyleri bu kentin evleriyle ilgili olarak da söylüyor.</p>

    <p class="footnote"><a class="hlink" href="#ref54">54</a> Bu karşılaştırma Abdel Nour (1982), Faroqhi (1987), Marcus (1989) ve Hanna’ya (1991) dayanıyor.</p>

    <p class="footnote"><a class="hlink" href="#ref55">55</a> Marcus (1989), s. 282.</p>

    <p class="footnote"><a class="hlink" href="#ref56">56</a> Krş. Faroqhi (1987) ve Hanna’daki (1991) illüstrasyonlar.</p>

    <p class="footnote"><a class="hlink" href="#ref57">57</a> Abdel Nour (1982), s. 125-136, Marcus (1989), s. 294.</p>

    <p class="footnote"><a class="hlink" href="#ref58">58</a> Hanna (1991), s. 57.</p>

    <p class="footnote"><a class="hlink" href="#ref59">59</a> Marcus (1989), s. 314-328 bu konuyla ilgili ayrıntılı bir tartışma sunuyor.</p>

    <p class="footnote"><a class="hlink" href="#ref60">60</a> Hanna (1991), s. 57.</p>

    <p class="footnote"><a class="hlink" href="#ref61">61</a> <i>age</i>, s. 42-43.</p>

    <p class="footnote"><a class="hlink" href="#ref62">62</a> Hem 17. yüzyıl sonları Kayseri’sinde hem de 18. yüzyıl Halep’inde Hıristiyanların muhteşem evleri olabiliyordu. Krş. Marcus (1989), s. 318.</p>

    <p class="footnote"><a class="hlink" href="#ref63">63</a> Hanna (1991), s. 42.</p>

    <p class="footnote"><a class="hlink" href="#ref64">64</a> Krş. Arel (1982).</p>

    <p class="footnote"><a class="hlink" href="#ref65">65</a> <i>age</i>.</p>

    <p class="footnote"><a class="hlink" href="#ref66">66</a> Faroqhi (1984a), s. 275 vd.</p>

    <p class="footnote"><a class="hlink" href="#ref67">67</a> <i>age</i>, s. 276.</p>

    <p class="footnote"><a class="hlink" href="#ref68">68</a> Aktepe (1958).</p>

    <p class="footnote"><a class="hlink" href="#ref69">69</a> Dernschwam, yay. Babinger (1925).</p>

    <p class="footnote"><a class="hlink" href="#ref70">70</a> Raby (1982), s. 81.</p>

    <p class="footnote"><a class="hlink" href="#ref71">71</a> Evliya’nın gözlemlerine ilişkin olarak krş. Faroqhi (1992b).</p>

    <p class="footnote"><a class="hlink" href="#ref72">72</a> Evliya (1897-1938), c. 9, s. 200.</p>
  </div>
</body>
</html>
