<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter0">DÖRDÜNCÜ BÖLÜM<br />
  <img alt="sep" class="middle" src="../Images/Header_Cizgi.jpg" /><br />
  DÜNYA VE ZAMAN KAVRAMI</h1>

  <p class="indent">İnsanların kendi dünyalarına dair düşüncelerini, doğduklarında çevrelerinde var olan ve yaşamları boyunca oluşturdukları toplumsal ilişkilerden ayırma olanağı yoktur. Gazete ve televizyonun bulunmadığı bir dönemde Osmanlı İmparatorluğu’nun Müslüman ve gayrimüslim ahalisi, yaşadıkları yerden çok uzakta olup bitenleri komşularından ya da loncadaki meslektaşlarından duyup öğreniyordu. Özellikle vaizler ya da rahipler ibadet sırasında bu tür haberlere değinerek, yayılmasında etkili oluyorlardı. Acaba böyle yayılan bilgiler hangi kaynaklardan geliyordu? Burada resmi kanalların rolü önemliydi; bir zaferin kutlanması için şenlik yapılmasını emreden ya da yeni bir vergiyi bildiren fermanlar örnek gösterilebilir. Ayrıca, Müslüman ulema ve Ortodoks din adamlarından her dinden tüccara kadar resmi olmayan kişilerin yer aldığı iletişim ağları da vardı. Bu ağların bazen Osmanlı İmparatorluğu dışındaki bölgelere kadar uzandığı da oluyordu; ama bu, daha çok bir istisnaydı. Genelde Osmanlı kentlisinin kafasında, kendisinin de dahil olduğu iletişim ağlarından pratik olarak edindiği, Osmanlı âlemine dair (sınır bölgeleri de dahil) bir kavram mevcuttu. Ama kadınların olanakları daha sınırlıydı. Aşağıdaki bölümde zaman ve mekâna ilişkin yaygın görüşleri, bunların ortaya çıkarıldığı toplumsal gruplarla bağlantıları içinde ele alacağız.</p>

  <h2 class="section sigil_not_in_toc">Dağınık Bağlantılar</h2>

  <p class="nonindent">Anadolu ya da Rumeli köylerinden birinde yaşayan insanlar herhalde sadece kendi gözleriyle gördükleri sınırlı bir çevreyi tanıyorlardı. Bu çevre de kendi köylerinden başka, yakın tepelerdeki yazlık otlaklardan, bir de komşu köylerden oluşuyor olmalıydı. Tabii her bölgenin büyük kentini de bu arada saymak gerekir; önemli anlaşmazlıklarda kadıya çıkmak, pazarı ziyaret etmek ya da ve cuma namazını büyük bir camide kılmak için kente gidilirdi. Payitaht İstanbul’un da pek çok köylünün kafasında önemli bir yeri olmalıdır. Tersaneye gönderilen ağaç miktarının artırılması ya da ordu yeni bir sefere çıkacağı için ek vergi toplanması gibi köylünün sırtına fazladan yük bindiren emirler hep İstanbul’dan gelirdi. Bazı köylerin, belirli bir anlaşmazlık konusunda kendilerini merkezi makamlarda temsil etmek üzere İstanbul’a heyetler gönderdiği de görülürdü.<sup><a class="hlink" href="#not1" id="ref1">1</a></sup> Ama bir köy bölgenin merkezi olan kentten ne kadar uzaktaysa, bu tür ilişkiler de o kadar az olurdu; hatta yollar çok kötüyse, kadıya bile çok ender gidilirdi.</p>

  <p class="indent">Yine de uzak köylerde bile, en azından erkekler için, “dış” dünya konusunda bir şeyler öğrenme olanağı vardı. Doğu Rumeli’nin bazı yörelerinde ve Anadolu’da yaşayan göçebelerin de buna katkısı olurdu. Göçebeler çoğunlukla hep belirli yerler arasında, örneğin Adana yakınlarındaki kışlık bir otlakla Toroslar’ın yükseklerindeki yazlık bir otlak arasında gidip gelirlerdi.<sup><a class="hlink" href="#not2" id="ref2">2</a></sup> Bunlar aslında çok büyük mesafeler değildi. Ama atları ve develeri olduğu için göçebeler kervanlara da hizmet verirler ve hayvanlarıyla birlikte sürücü olarak uzak ticaret merkezlerine kadar giderlerdi.<sup><a class="hlink" href="#not3" id="ref3">3</a></sup> Bunlardan başka, uzak mesafelere göçenler de vardı; örneğin 17. yüzyılda Bozuluş göçebeleri Diyarbakır yakınlarındaki otlaklarını terk edip çeşitli yerlerde konaklayarak Orta Anadolu’ya kadar gitmişler ve yolda sürülerinin tarlalara zarar vermesine neden olmuşlardı. Hatta bazı Bozuluş göçebeleri Sisam adasına kadar ulaşmışlar, yani birkaç onyıllık süre içinde bin kilometrenin üzerinde yol aşmışlardı.<sup><a class="hlink" href="#not4" id="ref4">4</a></sup> Bu gidip gelmelerden birçok köylünün de haberi olmuş olmalıydı, çünkü çoğu yerde köylülerle göçebeler aynı otlakları paylaşırlar ve herhalde sadece mal değil, haber alışverişi de yaparlardı.</p>

  <p class="indent">Haber ve bilgiler, bir de savaşlara katılan insanlar aracılığıyla yayılırdı. Bu savaşlar arasında, kısa süreli barış dönemleri sayılmazsa 1514’ten 1639’a kadar süren Osmanlı-İran ya da bütün 16. yüzyılla 17. yüzyılın sonları boyunca yine hemen hiç kesintisiz yürütülen Osmanlı-Avusturya savaşları sayılabilir. Gerçi Osmanlı İmparatorluğu’nda zorunlu askerlik yoktu. Sadece büyük bir ayaklanma olduğu zaman bazen bir vilayetin bütün erkekleri, o da yedek olarak askere alınırdı.<sup><a class="hlink" href="#not5" id="ref5">5</a></sup> Ama yine de Anadolu ve Rumeli’nin devşirme toplanan bölgelerine bu dönemin savaşlarına dair doğrudan haberler ulaşıyor olmalıdır. Çünkü devşirme yoluyla padişahın hizmetine alınan birçok erkeğin asıl yurtlarıyla ilişkileri hiç kopmuyordu. Tam tersine, saray hizmetinde ilerleyip belirli makamlara geldiklerinde, çoğu zaman akrabalarının sorunlarıyla ilgilenmişler, hatta bazen onları İstanbul’a getirtmişlerdir.</p>

  <p class="indent">Tüfekli yaya asker olarak hizmet etmek üzere 16. yüzyılın sonlarından itibaren orduya yazdırılan birçok paralı asker de (kara leventleri) köylü ve göçebe ailelerinden gelmeydi.<sup><a class="hlink" href="#not6" id="ref6">6</a></sup> Çoğu zaman kısa bir süre ücret alabiliyor, daha sonra (kapısız kalınca) başka bir olanak bulamazlarsa eşkıyalık yapıyorlardı. Aç kalmış, macera düşkünü ya da kaçırılmış köy çocuklarının da katıldığı bu tür çetelerin varlığına, örneğin Çorum gibi uzak bölgelerde de alışılmıştı. 16. yüzyılın sonlarında bu bölgede böyle bir çete yakalanmış, mahkemede köylüler eşkıyanın kendilerine bir zamanlar Kafkasya’da Osmanlı hizmetinde savaştıklarını anlattıklarını açıklamışlardı.<sup><a class="hlink" href="#not7" id="ref7">7</a></sup> Bu da talihsiz ve perişan haydutların bile bazen uzak yerlerden ülkeye haber ve bilgi getirdiklerini göstermektedir.</p>

  <p class="indent">Bir başka haber kaynağı da savaş tutsaklarıydı. Bunlar köle olarak satılıp ülkenin iç bölgelerine götürülüyorlardı. 16. ve 17. yüzyıllarda Anadolu’da birçok Avusturyalı, Rus ve Ukraynalı tutsak vardı. İranlılar Müslüman oldukları için köle yapılamıyorlardı, ama bu haktan İranlı savaş tutsaklarının hepsinin yararlanabildiği de söylenemez. Ayrıca hukuka en saygılı kişi olarak bilinen Kanuni Sultan Süleyman bile, Osmanlı-İran çatışmasının en ateşli döneminde, Sünnilerin sapkın olarak gördükleri Şiilerin Müslüman sayılamayacağını açıklamıştı.<sup><a class="hlink" href="#not8" id="ref8">8</a></sup> Köleleştirilmiş Rus ve Ukraynalıların çoğu, Osmanlı sultanına gevşek bağlarla bağlı Kırım Tatarları tarafından sınır bölgesinde tutsak edilmişlerdi. Bazıları ise, Kazakların İstanbul yakınlarına kadar sarkarak bu çevreyi bile güvensiz hale getirdikleri bir dönem olan 17. yüzyılda, kıyıya yakın Osmanlı yerleşimlerine yapılan baskınlar sırasında yerli halkın yakaladıklarıydı.<sup><a class="hlink" href="#not9" id="ref9">9</a></sup> Bir çok köle zamanla ülkenin dilini öğreniyor, Müslüman oluyor ve azat edildikten sonra Osmanlı topraklarına yerleşiyordu. Böyle eski köleler de yöre halkının, uzak sınır boylarındaki yaşam biçimi ve savaşlar konusunda bilgi edinebildiği daha başka kaynaklardı.</p>

  <p class="indent">Kuzey Afrika vilayetlerinde olduğu gibi İstanbul’da da Osmanlı İmparatorluğu'na kendi istekleriyle gelmiş İspanyollar, İtalyanlar, Fransızlar ve Macarlar vardı.<sup><a class="hlink" href="#not10" id="ref10">10</a></sup> Birçoğu kendi ülkelerinde dini takibata uğramışlardı. Örneğin Kalvinci Macarlar Karşı Reformasyon döneminde Habsburg İmparatorluğu'nda pek çok baskıyla karşılaşmışlardı.<sup><a class="hlink" href="#not11" id="ref11">11</a></sup> 1683’ten sonra Habsburglar’ın koruması altına giren Sırplar da çoğunlukla Osmanlı sultanına bağlı olarak yaşamayı yeğliyorlardı, çünkü Osmanlılar onları Ortodoksluktan Katolikliğe geçmeleri için zorlamıyorlardı. Kuzey Afrika’da sık sık karşılaşılan olaylardan biri de, kalelerde (<i>presidios)</i> görevli İspanyol askerlerinin iyi muamele görmedikleri ve paralarını alamadıkları için yöredeki yeniçeri birliklerine katılmalarıydı. Kuzey Afrika vilayetlerinde, askeri birlikler ve korsan gemilerinin mürettebatı başka ülkelerden gelenlerle oluşturulurdu ve bu kişilerin özellikle toplumda daha iyi bir konuma yükselme olanağı, sınıflar arasında hâlâ katı sınırların bulunduğu yeniçağ başları Avrupa’sında olduğundan çok daha fazlaydı.<sup><a class="hlink" href="#not12" id="ref12">12</a></sup> Ülkeye gelen bütün bu insanlar, başlarından geçenler konusunda çok az şey yazmış olsalar bile, geldikleri yerlerle ilgili bilgileri çevrelerine aktarıyorlardı.</p>

  <h2 class="section sigil_not_in_toc">Bölgelerarası Örgütlenmeler: İlmiye Sınıfı</h2>

  <p class="nonindent">Sınırları kesin olarak belirli gruplar içindeki ilişkiler açısından özellikle ilmiye sınıfı büyük bir önem taşır. Bunların bir bölümü kadı, müderris ya da müftü olarak devlet hizmetinde çalışıyor, bir bölümü de imam, vaiz ya da vakıf emini olarak vakıfların maaş defterlerinde yer alıyordu. Kadılık makamına talip olabilmek için ilkin değişik müderrislerden ders alarak Arapça dilbilgisini ve Kuran’ın çeşitli yönleri kadar, din ve hukuk da öğrenmiş olmak gerekiyordu. Burada söz konusu olan hukuk, şeriattı ve bu konunun incelenmesinde sadece Arapça geçerliydi.<sup><a class="hlink" href="#not13" id="ref13">13</a></sup> Osmanlı İmparatorluğu’nda uygulanan hukukun ikinci dalını, yani sultan fermanlarına dayanan “kanun”u ise kadılar, esas olarak uygulama sırasında öğreniyorlardı.<sup><a class="hlink" href="#not14" id="ref14">14</a></sup> Büyük bir kadılık bölgesinde ya da mahkemeden uzakta kalan bir kasabada bazı kadılar kendilerine vekâlet etmek üzere yöreyi tanıyan naipler atıyor ve böylece ücra köyleri de etkinlik alanlarına katmaya çalışıyorlardı.</p>

  <p class="indent">1600’lerde, kadılık mesleğinde (kaza) yükselmeyi uman bir genç, daha öğrenciyken imparatorluğun merkezine gitmekle iyi bir iş yapmış oluyordu. Çünkü ancak Bursa, Edirne ve İstanbul’daki medreselerde okuyan ve daha sonra buralarda müderrislik yapanlar önemli makamlara yükselme umudu besleyebiliyordu. Bu yol, insanı şansın da yardımıyla İstanbul kadılığına, Anadolu ya da Rumeli kazaskerliğine kadar götürüyordu. Son iki makamın sahipleri aynı zamanda, 17. yüzyıla kadar devlet işlerinin yürütülmesinde önemli bir rol oynayan divan-ı hümayunun da üyesi oluyordu. İstanbul, Edirne ya da Bursa kentlerinden birinde uzun süre bulunma zorunluluğu, kadı ya da müderris olanların içinde Arap vilayetlerinden gelenlerin sayısının neden görece az olduğunu da bir ölçüde açıklamaktadır. Eğer böyle olmasaydı, tam tersi bir durum ortaya çıkacaktı; yani örneğin Suriyeliler ve Mısırlılar ilkin Arapçayı öğrenmek gibi zahmetli bir işle uğraşmak zorunda kalmayacakları için, daha baştan büyük bir avantaja sahip olacaklardı.</p>

  <p class="indent">16. ve 17. yüzyıllarda ilmiye sınıfındaki bir gencin mesleğinde yükselmesi her şeyden önce kendi bilgisine ve müderrislikte gösterdiği başarıya bağlıydı; ama tabii sırtını dayayacağı bir koruyucunun çabaları da çok önemliydi.<sup><a class="hlink" href="#not15" id="ref15">15</a></sup> İstanbul’a gelişin hemen ardından aranmaya başlanan böyle bir koruyucu, bazı istisnalar görülmekle birlikte, çoğu zaman İstanbul kadısı ya da bir kazasker olurdu. Bu kişi, koruması altındaki gencin yükselmesini kolaylaştırabilirdi; çünkü yüksek dereceli kadılar ve müderrisler bir göreve getirildikleri zaman yanlarına mesleğe yeni başlamış gençleri de alabilirlerdi. Hatta korumaları altındaki genci bir paşaya salık verebilir ya da sultana takdim edebilirlerdi. Bu tür ilişkiler meslekte yükselmede çoğu zaman büyük avantajlar sağlamaktaydı. Ama bir koruyucuya bağlı olmanın riskleri de vardı. Kazaskerler ya da şeyhülislamlar da, vezirler kadar sık olmasa bile, azledildikleri zaman, korumaları altındaki gençlerin meslek yaşamı da büyük ölçüde tehlikeye girerdi.<sup><a class="hlink" href="#not16" id="ref16">16</a></sup></p>

  <p class="indent">Birçok kadı ve müderris, mesleklerinin geleceği için, meslektaşlarını çok yakından tanımak zorundaydı. Nitelikli adayların sayısı mevcut makamlardan çok daha fazlaydı; öyle ki kadı ve müderrisler kısa süreli memuriyetlerinin dışında uzun bir süreyi, yeniden atanmak üzere kazaskerlerin dikkatini çekebilmek umuduyla payitahtta geçirirlerdi. Ama yüksek dereceden bir kadının çevresinde aynı amaçla dolanan meslektaşlarına da rastlanırdı. Meslek çevresinin dışında tanınmış bir ad olmak da meslekte yükselmeye yardımcı olabilirdi. Örneğin genç bir bilginin “akademik olmayan” alanlarda bir yazar olarak tanındığı da görülebilirdi. 16. yüzyılın ikinci yarısında yaşayan şair Bakî, Kanuni’ye şiirlerini çok beğendirdiği için kazaskerliğe kadar yükselmişti.<sup><a class="hlink" href="#not17" id="ref17">17</a></sup> Bugün sultanın yanılmadığını biliyoruz; çünkü Bakî günümüzde de Osmanlı divan şiirinin en önemli temsilcilerinden biri sayılmaktadır. Ama yaşadığı dönemde meslektaşları Baki’yi çok kıskanmışlar, pek de dostça davranmamışlardı.</p>

  <p class="indent">Taşradaki kadıların da başka kadılarla bağlantılarını sürdürme olanağı vardı; çünkü küçük rütbeli kadıların atamaları çoğu zaman sınırlı bir bölge içinde gerçekleşir, kadılar geçici ya da kesin emekliliklerini yine bu bölgedeki bir kentte geçirirlerdi. Görevdeki kadı bazı zor olaylarla karşılaştığında, orada bulunan meslektaşlarıyla “resmi olmayan” görüş alış verişinde bulunabilirdi. Yani ulema karşılıklı birbirini bilir ve bir ölçüde dayanışma içinde olurdu; ama bu, birçoğunun arasında, entrikalar düzenlemeye ve ihbarcılığa kadar varan kıyasıya bir düşmanlığın sürmesine de engel değildi.</p>

  <p class="indent">17. yüzyılda İstanbul’da vaizler arasında çok değişik türden bir bağlantı ortaya çıktı.<sup><a class="hlink" href="#not18" id="ref18">18</a></sup> Bu vaizler Birgivi Mehmed Efendi’nin, daha sonra da Kadızade (Mehmed Efendi) ve Üstüvani’nin (Mehmed Efendi) öğrencileri olmuşlardı ve “Kadızadeliler” olarak da tanınıyorlardı. Vaizden vaize sayısı 16 ila 20 arasında değişen ihtilaflı meseleler ortaya atıyorlar ve Hz. Muhammed döneminden o güne kadar yapılmış yeniliklerin [bid’at sayılarak] artık uygulanmamasını istiyorlardı. Özellikle dervişlere ve tarikat ayinlerine karşı çıkıyorlardı; devran, sema ve müziğin yer aldığı ayinlere düşmanlıkları daha da fazlaydı.<sup><a class="hlink" href="#not19" id="ref19">19</a></sup> Şeriata aykırı olduğunu ileri sürdükleri bu yeniliklere karşı savaş açmışlardı. Halk arasında Kadızadelileri tutan çoktu; zaten bu vaizlerin yaşam tarzları da ilmiye sınıfının üst kademesindekilerin yaşam tarzından çok halkınkine yakındı. Ama Kadızadelilerden olmayan ulema arasında da, onların tarikatlara karşı tutumunu az ya da çok onaylayan birçok kişi vardı. Bütün bu çevrede, içinde Birgivi Mehmed Efendi’nin öğretilerinin bir araya getirildiği bir ilmihal elden ele dolaşıyordu. 1653 civarında, iki din bilgini yazdıkları bir risaleyle buna karşı çıktıklarında, Birgivi ve Kadızade yandaşları, dini bütün bir bilgine saygısızlık olduğunu ileri sürdükleri bu risaleyi, şeyhülislama baskı yaparak imha ettirilebilecek kadar güçlüydüler.<sup><a class="hlink" href="#not20" id="ref20">20</a></sup> Kadızadeliler, hareketin önde gelenlerini 1656’da Kıbrıs’a süren Sadrazam Köprülü Mehmed Paşa’nın aldığı önlemlerden sonra bile varlıklarını sürdürdüler. Sonraki yıllarda padişahın hocası Vani Efendi, Kadızadelilerin baş destekçilerden biri oldu. Yapılmasını ısrarla istediği Viyana Seferi (1683) başarısızlıkla sonuçlanıp da Vani Efendi gözden düşünce, vaizlerin bağlantı ağı da dağıldı.<sup><a class="hlink" href="#not21" id="ref21">21</a></sup></p>

  <p class="indent">Kadızadeliler hareketinin son bulmasından sonra, 18. yüzyılda hukuk ve din bilginlerinin belli başlıları, aynı dönemdeki Avrupa aristokrasileriyle karşılaştırılabilecek bir grup oluşturdular. Bir önceki yüzyılın din çekişmelerine bir tepki olarak pek çok yeni okul yaptırıldı; bu okulları kuranlar, dini inançların, önde gelen hukuk ve din bilginlerinin görüşleri doğrultusunda istikrar kazanacağını umuyorlardı. Mimarlık açısından çok başarılı yapıları bugün İstanbul’da hâlâ hayranlıkla izlenebilen bu okullar, tümüyle payitahttaki ilmiye ve kaza sınıflarının başındakilerin denetimi altındaydılar. Edirne ve Bursa kentleri de, o güne kadar Osmanlı eğitim sisteminde sahip oldukları rolü yitirmişlerdi.<sup><a class="hlink" href="#not22" id="ref22">22</a></sup></p>

  <p class="indent">İlmiye sınıfının önemli ailelere mensup ileri gelenlerinin durumları, özellikle iki görev arasındaki uzun dönemleri 17. yüzyıla göre daha kolay atlattıkları için, artık daha istikrarlıydı. Çünkü 18. yüzyılın başlarında, daha gençlik yıllarında babasının nüfuzuyla önemli bir makama gelmiş olan yüksek dereceli bir kadı, yeni bir göreve atanmayı beklediği sırada, taşranın zengin kadılık makamlarının gelirlerinden maaş talep edebiliyordu. Dairedeki resmi işleri, unvan sahibinin görevlendirdiği bir kişi, çoğunlukla da genç bir akraba yürütüyordu. Burada Fransız Devrimi öncesi Avrupa’sıyla belirli paralellikler olduğu gözleniyor; orada da birçok din adamı, bir kilisenin ya da papazlık bölgesinin gelirlerini gerçek amacının dışında kullanma olanağına sahipti.<sup><a class="hlink" href="#not23" id="ref23">23</a></sup></p>

  <p class="indent">Bu koşullar altında taşradaki yüksek dereceli kaza ve ilmiye sınıfı mensuplarının dini ve politik nüfuzu önemli ölçüde azalıyordu. Çünkü o zamana kadar “aradaki” kadılık makamları merkezle taşra arasında önemli bir bağlantı halkasıydı. Müslüman tebaanın bilincini Sünnilik yönünde sağlamlaştırma ve geliştirme işi hukuk ve din bilginlerinin görevleri arasında bulunduğu için, iletişimdeki bu kopukluk, politik açıdan bakıldığında daha da ağırlaşıyordu. Bilginler tabii Sünniliği temsil ediyorlardı ve Sünniliğin savunulup yaygınlaştırılması da Osmanlı sultanlarının meşruiyetinin temelini oluşturuyordu.<sup><a class="hlink" href="#not24" id="ref24">24</a></sup> Oysa hukuk ve din bilginlerinin karşısındaki, vaaz ve öğretinin alıcısı olan kitlenin dini görüşleri, çoğu zaman Sünnilikten şu ya da bu ölçüde farklıydı. Anadolu’nun birçok yöresinde, Osmanlı yönetimi tarafından sapkın olarak görülen Aleviler yaşıyordu. Irak’ta sayısız Şii vardı, imparatorluğun Hıristiyan halkından söz etmek ise gereksiz. Yani taşra halkının kaza ve ilmiye sınıfının tepesindekilerle olan bağlarının gevşemesi, ilmiye aristokrasisi açısından rahatsız edici bir politik zayıflık anlamına geliyordu. Halk desteğindeki bu eksiklik, 19. yüzyıldaki bunalımlar sırasında daha da belirgin bir hal alacaktı.</p>

  <h2 class="section sigil_not_in_toc">Bölgelerarası Bağlantılar: Dervişler</h2>

  <p class="nonindent">Osmanlı dervişlerinin birçoğu, kurucularının evliya sayıldığı tarikatlara bağlıydı ve bu kurucuların koymuş olduğu ibadet biçimlerini yüzyıllar boyu devam ettirmişlerdi. Halvetiye gibi büyük tarikatlar zaman içinde birçok daha küçük kola ayrılmışlar, ama bu kollar aynı kökten geldiklerini reddetmemişlerdi.<sup><a class="hlink" href="#not25" id="ref25">25</a></sup> Bazıları, özellikle de Mevleviye ve Bektaşiye, belirli bir dergâhı tarikatın merkezi olarak kabul etmişlerdi. Bu dergâhın şeyhinin çoğu zaman, öbür dergâh şeyhlerinin atanmasında söz hakkı vardı.<sup><a class="hlink" href="#not26" id="ref26">26</a></sup> Osmanlı yönetiminin gözü de bu merkezi dergâhın şeyhinin üzerinde olurdu; hiçbir dergâh şeyhi yönetimin onayı olmadan görevini uzun süre yürütemezdi.</p>

  <p class="indent">Bazı tarikatların, örneğin Nakşibendiyenin Osmanlı kolu (Hindistan kolu böyle değildi) mensuplarının şeriata harfi harfine uyması şarttı; ulemadan da bu tür tarikatlara çok katılan vardı.<sup><a class="hlink" href="#not27" id="ref27">27</a></sup> Buna karşılık bazı başka dervişlere göre ise şeriat sadece henüz tasavvufu tanımamış kişiler için bağlayıcıydı. Bu görüşün en bilinen örneği, şarap yasağına uymayan ve ayinlerini kadın erkek birlikte yapan Bektaşilerdi. Bu iki uç örneğin ortasında yer alan görüşler de vardı, ayrıca çeşitli tarikatların törenlerine, örneğin Mevlevilerin semahına bütün ulemanın bakışı aynı değildi. Ama, ulemayla dervişlerin ilişki ağları çoğu zaman birbirine bağlıydı.<sup><a class="hlink" href="#not28" id="ref28">28</a></sup></p>

  <p class="indent">Tarikatlarda zaman düzlemindeki aidiyet şu ya da bu derviş dergâhının şeyhinin soyağacıyla ifade edilmekteydi.<sup><a class="hlink" href="#not29" id="ref29">29</a></sup> Tarikatın kurucusu ile onun yakın ya da uzak ahfadı olan halihazırdaki şeyhi arasında sadece manevi evlatlık ilişkisi de bulunabilirdi; çünkü tasavvuf yoluna ancak o konuda deneyimli bir üstadın yol göstermesiyle girilebiliyordu. Ama çoğu zaman gerçek akrabalık da söz konusuydu, çünkü oğulun kendi babasından ders alarak yetiştiği dergâh sayısı az değildi. Aynı manevi aileye ait olduğu kabul edilen değişik tarikatlar arasındaki bağlantı da bu tür soyağaçlarının yardımıyla ortaya konmuştur. Ayrıca tarikat kurucusu ile peygamber ve yeğeni Ali arasında da çoğu kez bir bağ kurulurdu. Peygamber soyundan geldikleri kabul edilenlerin sayısı çok olduğundan, bu bağların tarihsel bir gerçeği yansıttığı kabul edilebileceği gibi, “uydurma bir geleneğe” dayandırıldığı da düşünülebilir.</p>

  <p class="indent">Daha merkezi tarikatlar, taşradan başkente resmi kanallardan az ya da çok bağımsız bir bilgi akışı sağlıyorlardı. Örneğin taşra eşrafından biri halka rahatsızlık verdiğinde, İstanbul’daki merkezi dergâha haber vermesi için dervişlerden birinin aracılığı istenebiliyordu.<sup><a class="hlink" href="#not30" id="ref30">30</a></sup> Eğer tarikat şeyhi sarayda “söz” sahibiyse, bu girişim divana yapılan bir şikâyetle tamamlanıyor ve etkili de oluyordu. Mahmud Hüdai (1543/44-1628/29) gibi tanınmış bir şeyh kendi köyü için vergi indirimi sağlıyabiliyordu; böyle bir durum 16. ve 17. yüzyıllarda Osmanlıların ilk dönemlerine göre daha seyrek görülmekle birlikte, dervişler arasındaki iletişimin etkililiğini artırmaktaydı.<sup><a class="hlink" href="#not31" id="ref31">31</a></sup></p>

  <h2 class="section sigil_not_in_toc">Kilisenin Bağlantı Ağları</h2>

  <p class="nonindent">Osmanlı İmparatorluğu’nda Rum Ortodoks Kilisesi’nin uzun süre ayrıcalıklı bir konumu oldu. Osmanlı bürokrasisi, devletin tebaası olan çeşitli halkları, pek ender durumlar dışında, etnik gruplar olarak görmüyordu. Dini aidiyet çok daha önemliydi ve bu nedenle hem Ortodoks Kilisesi’ne bağlı Balkanlar’daki halklar, hem de Suriye’deki Ortodokslar tümüyle İstanbul’daki Rum Ortodoks Patrikhanesi’ne bağlı sayılıyorlardı.<sup><a class="hlink" href="#not32" id="ref32">32</a></sup> Bununla birlikte, millet olarak adlandırılan dini grupların yapısı ve kendi aralarında sıralanışı 19. yüzyıldan önce, son dönemlerde olduğu kadar belirgin değildi. Bu yüzden 19. yüzyılın formel örgütlenmesinin izdüşümünü 16. ya da 17. yüzyıllarda da aramaktan kaçınmak gerekir.<sup><a class="hlink" href="#not33" id="ref33">33</a></sup></p>

  <p class="indent">Yine de Rumcanın sadece ibadet dili değil, aynı zamanda Rum Ortodoks Kilisesi’nin iletişim aracı da olması, Rumca konuşan din adamlarına mesleklerinde yükselmek için elverişli olanaklar sağlıyordu. Kiliselerdeki yüksek makamlara ulaşmak 18. yüzyılın ortalarına kadar neredeyse onların tekelindeydi. Ama bu tekelin işe yaramadığı zamanlar da olmuştu. Sırp kökenli olan Sokollu Mehmed Paşa’nın sadrazamlığı zamanında, 1557’de Pec kentindeki Sırbistan Piskoposluğu’na yeniden işlerlik kazandırılmış ve başına önce paşanın bir akrabası getirilmişti.<sup><a class="hlink" href="#not34" id="ref34">34</a></sup></p>

  <p class="indent">Ortodoks Kilisesi en çok İstanbul’daki Patrikhane ile taşradaki kiliseler arasındaki bağlantının zayıflığından ötürü zarar görüyordu. Rum Ortodoks Kilisesi’ne yakınlık duyan Avrupalı seyyahlar bile -ki illa duymaları gerekmiyordu- taşradaki Ortodoks din adamlarının entelektüel düzeylerinin düşük olmasından yakınıyorlardı. Yeni yetişen genç din adamlarının, bırakınız bir üniversite eğitimi görmek, gidecek ruhban okulları bile yoktu. Patriklerin yönettiği ruhban okulunda öğrenim görme olanağını bulamayan papaz adayları, 17. ve 18. yüzyılda bile, görevleri için gerekli metinleri bir rahip ya da keşiş eşliğinde sürekli tekrarlayarak ezberlemek zorundaydılar. Gerçi bu tür eğitim ortaçağ sonlarında Avrupa’da da uygulanmıştı, ama 17. yüzyılda Reformasyonu ve Karşı-Reformasyonu yaşamış insanların gözünde artık kabul edilemeyecek kadar geri kalmış bir yöntemdi.<sup><a class="hlink" href="#not35" id="ref35">35</a></sup></p>

  <p class="indent">Hali vakti yerinde olanlar için Venedik’te okumak, daha da iyisi Padova Üniversitesi’ne gitmek olanağı vardı. Venedik devleti 1570’te Kıbrıs’ı, 1660’ta Girit’i, 1710’da da Tinos adasını kaybetmesine karşın, 1799’da Napoléon gelip kenti işgal edene kadar İon Adaları’nı, yani Rumca konuşulan bir bölgeyi elinde tutmuştu.<sup><a class="hlink" href="#not36" id="ref36">36</a></sup> Bu yüzden Venedik yönetimi kentte bir Rum Ortodoks cemaatinin varlığını, hatta bir matbaa işletmelerini ve 1550’den sonra da adalarda Rum okulları açmalarını hoşgörüyle karşılamıştı. Ayrıca Engizisyon, resmi makamların (çok da tereddütle) verdiği izin olmadan Venedik devleti sınırları içinde bir etkinlik gösteremiyordu. Bu sayede de, Venedik egemenliğindeki Padova kentinin üniversitesinde Pomponazzi’nin çevresinde toplamış olan Yeni-Aristotelesçiler maddi evren kavramı üzerinde felsefi düşünceler üretebiliyorlardı.<sup><a class="hlink" href="#not37" id="ref37">37</a></sup> Papaz adayı öğrenciler için öğrenimin bu yönü herhalde sorunlar doğurmuştu; oysa Padova’da tıp öğrenimi gören Rumlara bu tür düşünceler çok daha yakındı. Böylece İstanbul’da, Rum Ortodoks Patrikhanesi’nin bulunduğu Fener semtinde, 17. yüzyıl Avrupa’sında oluşan düşünce devriminin temel ilkelerinden haberli, akademik eğitim görmüş, ruhban sınıfından olmayan küçük bir zümre ortaya çıkmıştı. Ama Patrikhane’ye bağlı ruhban okulunu yaptıkları mali yardımla ayakta tutan zengin Fenerli tüccar aileler taşradaki din adamlarının eğitimiyle fazla ilgilenmediler. Bu durumda, Venedik’le kurulan bağların, İstanbul’daki Ortodoks aydınlarla başkent dışındaki cemaatler arasındaki bilgi akışını güçlendirmekten çok, zayıflatmış olduğu düşünülebilir.</p>

  <p class="indent">1620 yılından öldürüldüğü 1638 yılına kadar kısa aralar dışında sürekli patriklik makamında oturan Kirillos Lukaris bu duruma çare bulmak için çaba harcadı.<sup><a class="hlink" href="#not38" id="ref38">38</a></sup> Lukaris de İtalya’da öğrenim görmüş ve o zamanki patrikin temsilcisi olarak uzun süre Polonya’da kalmıştı. O dönemde Polonya Kralı Sigismund August’un, halkı Ortodoks olan Ukrayna’da zorla bir (birleştirilmiş) Rum Katolik kilisesi kurmasına (1595) tanık olmuştu. Bu deneyimden sonra, Ortodoks din adamlarının yoğun bir eğitimden geçmeden Katolik Kilisesi’nin hücumlarına karşı koyamayacağına inanmıştı. Patrikliği döneminde sadece İtalya’dan kitaplar getirtmekle kalmadı, bir matbaa kurulması için de çaba harcadı ve bu iş için İngiliz Elçisi Thomas Roe’nin desteğine başvurdu. Yayınlarıyla, Kalvinciliğe yakın görüşlerini kendine bağlı din adamları arasında yayma olanağı bulacaktı. Fransız Elçiliği’nde sözleri çok geçen Cizvitler bu girişime karşı çıktılar. Fransız elçisinin diplomatik girişimleri sonucu Osmanlı makamları 1628’de matbaayı imha ettiler.</p>

  <p class="indent">Din kültürü konusunda İstanbul’dan taşraya bilgi akışının çok sınırlı olduğu kesindi. Ama sırf Ortodoks kilisesinin varlığı bile, kilise üyelerine kendi köy ya da mahallelerinin dar ufkundan dışarı çıkabilme olanağı sağlıyordu. Böyle olanaklardan biri de, örneğin Aynaroz Manastırı ya da Sina’daki Katharina Manastırı gibi bazı manastırların keşişlerinin, padişahın ve patrikin verdiği yetkiyle Ortodoks inanç sahiplerinden yoksullara yardım toplamak için giriştikleri gezilerdi. Her ne kadar yardım toplama gezileri imparatorluğun her yanında yapılıyorduysa da, elimizde en çok Eflak ve Boğdan’daki gezilere ilişkin bilgi vardır.<sup><a class="hlink" href="#not39" id="ref39">39</a></sup> Nedeni, Eflak ve Boğdan’ın Osmanlı sultanına bağlı olmakla birlikte, Hıristiyan voyvodalar tarafından yönetilmesi, dolayısıyla kilise işleri konusunda daha rahat hareket edebilmeleridir. Yardım için dolaşan keşişlerin bir şeyler toplayıp toplayamaması bir yana, sırf oraya gitmiş ve birtakım haberler getirmiş olmaları bile küçük bir Rumen kentinin dindar insanlarının kafasında kendi kiliselerinin yaygınlaştığı bilincini uyandırıyordu.</p>

  <h2 class="section sigil_not_in_toc">Coğrafyacılar</h2>

  <p class="nonindent">Ulema, dervişler ve Ortodoks din adamları aracılığıyla yayılan bilgiler birçok insana ulaşıyordu. Ama din adamlarının doğrudan ilettikleri mesajlar, bu dünyadan çok öteki dünyayla ilgiliydi. Ayrıca, Osmanlı İmparatorluğu’nda gerek Müslümanlar, gerekse Ortodokslar arasında bu dünyaya yönelik bir kültür de yaygındı ve bu kültür içinde hem coğrafyanın, hem de gelenek ve göreneklerin önemli bir yeri vardı.<sup><a class="hlink" href="#not40" id="ref40">40</a></sup> Portekizlilerin Hint Okyanusu’nda yayılmaya, Osmanlıların da gözlerini yeni yeni bu yöreye çevirmeye başladığı 16. yüzyılda, bu alanda daha çok, deniz haritaları hazırlamakla uğraşan kaptan ve amiraller akla gelir. Piri Reis’in (yak. 1470-1554) adı, Kolomb’dan kalma Atlas Okyanusu haritalarından birinin bir başka çizimiyle birlikte anılır; bu haritanın bilinen tek nüshası bu Osmanlı versiyonudur. Piri Reis bir de, Akdeniz kıyılarını gösteren portolanlara yer verdiği <i>Kitab-ı Bahriye'</i>yi yazmıştı.<sup><a class="hlink" href="#not41" id="ref41">41</a></sup> Bunda Akdeniz’in sadece Osmanlı egemenliğindeki doğu ve güney bölümlerini değil, kuzeybatı kıyılarını da ayrıntılarıyla ele almıştı. Osmanlı ve Fransız ordularının birlikte Nice’i fethetmesi (1543) ve bir Osmanlı filosunun kışı Toulon’da geçirmesi gibi olaylar Fransız Riviera’sı kıyılarının da ayrıntılı haritasının çıkartabilmesine olanak vermişti. Piri Reis bir süre de Hint Okyanusu’ndaki Osmanlı donanmasına komuta ettiyse de, Portekizlilere karşı yeteri kadar başarı gösteremediği için 1554’te padişah tarafından Mısır’da idam ettirildi.</p>

  <p class="indent">Deniz subayları da coğrafi ve ekonomik bilgiler çıkarılabilen askeri raporlar yazıyorlardı. Bunlardan Selman Reis’in 1516’da, yani Mısır’ın Osmanlılarca fethinden hemen önce yazdığı bir mektupta, Hicaz’daki kutsal kentlerde yaşamın Mısır’dan gelecek tahıla bağlı olduğu gayet canlı anlatılmıştır.<sup><a class="hlink" href="#not42" id="ref42">42</a></sup> Yani Osmanlı yönetimi Mısır’ın fethinin Hicaz’ın elde edilmesine de yol açacağını önceden görebilmişti. Ayrıca, çoğu ordunun seferleri sırasında hazırlanmış yol haritaları vardı. Seydi Ali Reis, Portekizlilerle giriştiği bir çarpışmada gemilerini kaybettikten sonra Hindistan’dan yola çıkıp İran üzerinden ülkesine dönmek için yaptığı yolculuğu anlatan bir seyahatname yazmıştı.<sup><a class="hlink" href="#not43" id="ref43">43</a></sup> Münşeatlara ya da coğrafya el kitaplarına alınmış ve böylece geniş bir kitleye ulaşmış bazı yol haritaları da vardı. Örneğin tarih yazarı Feridun Bey’in 16. yüzyılda hazırladığı münşeatında Kanuni’nin 1533-36 arasında çıktığı bir sefere yer verilmişti.<sup><a class="hlink" href="#not44" id="ref44">44</a></sup> Bu dönemde ayrıca bazı seferleri konu eden ve zengin minyatürlerle süslenmiş kitaplar hazırlamak da yaygındı. Bunun en ünlü örneği, tarihçilik, nakkaşlık ve sporculuk gibi çok çeşitli alanlarda yeteneklerini ortaya koymuş olan Matrakçı Nasuh’un, o sıralar İran’ın elinde bulunan Irak’a karşı Kanuni’nin seferini konu alan eseridir (1537).<sup><a class="hlink" href="#not45" id="ref45">45</a></sup> Eser Osmanlı ordusunun sefer boyunca konakladığı en önemli menzilleri tasvir eden minyatürlerle bezenmiştir. Gerçi minyatürler stilize edilmiştir ama, kentlerde yer alan yapılar o derece ayrıntılı çizilmiştir ki, kitap mimarlık tarihi için kaynak olarak kullanılabilir. Aslında Osmanlı minyatür sanatında tarihi ve dini figürlere yer verilmesine karşın, bu kitaptaki kent ve doğa görünümlerinde ne bir insana, ne de bir hayvana rastlanmaktadır. Öte yandan, özellikle İstanbul tasvirinde, kentin doğru bir haritasıyla estetik güzellik taşıyan bir panoramanın birleştirilmeye çalışıldığı gözlenmektedir.<sup><a class="hlink" href="#not46" id="ref46">46</a></sup> Bir başka resimli belge de Lala Mustafa Paşa’nın 1578-79 yıllarındaki Kafkasya seferiyle ilgilidir. Kitabın metnini yazmış olan tarihçi Mustafa Âli’ye saray nakkaşhanesinde minyatürlerin hazırlanmasını denetlemesi için de aylarca maaş verilmişti.<sup><a class="hlink" href="#not47" id="ref47">47</a></sup></p>

  <p class="indent">Bu tür menzilnameler haritaların çizilmesinde büyük önem taşıyordu. 18. ve 19. yüzyıllarda Avrupalı gezginler çoğunlukla pusula ve yıldızların yardımıyla bulundukları yeri tam olarak saptamaya, böylece ellerindeki yol kayıtlarının güvenilirliğini artırmaya çalışırlardı. Ama sadece hangi yöne gidildiği ve yolun kaç saat çektiği bilindiği zaman da, bu yol kayıtları bir harita için temel oluşturabiliyordu. <i>Cihannüma</i> adlı eserinde Avrupa coğrafya kitaplarından da geniş ölçüde yararlanmış olan tarihçi ve coğrafyacı Kâtip Çelebi’nin çevresinden bazı kişiler, menzilnameler ve kıyı krokileri yardımıyla bir Anadolu haritası hazırlamaya çalışmışlardı.<sup><a class="hlink" href="#not48" id="ref48">48</a></sup> Ama yaptıklarına bakınca, Doğu Anadolu’dan sadece birkaç büyük yol güzergâhını bildikleri, Batı Anadolu’dan ise birbiriyle kesişen birçok yol kaydı elde etmiş oldukları hemen anlaşılmaktadır. Evliya Çelebi de bize, birçoğunu kendi bulduğu, konaklama ve dinlenme yerlerine ilişkin sayısız liste bırakmıştır. Ama pek çok coğrafyacının, özellikle de Mehmed Âşık’ın (yak. 1598) eserlerini okumasına ve istinsah etmesine karşın, onun asıl merakı bilimsel coğrafya bilgileri vermek değil, gezilerini hikâye etmek olmuştur.<sup><a class="hlink" href="#not49" id="ref49">49</a></sup></p>

  <p class="indent">Gezilerle ve keşiflerle ilgili bu bürokratik, bilimsel ve sanatsal belgeleri kimlerin inceleme olanağı bulduğu sorusuna yanıt vermek zor. Padişahların seferlerini anlatan görkemli minyatürlerle bezeli yazmalardan haberi olanlar muhtemelen, sarayın koleksiyonlarını görebilme iznine sahip birkaç üst düzey devlet görevlisiydi. Evliya Çelebi’nin eseri 19. yüzyıldan önce neredeyse hiç kullanılmadı. Gerçi 18. yüzyılda istinsah edilmişti, ama bu birkaç nüsha da daha çok saray kütüphanesinde kaldı ve nadiren birilerinin eline geçebildi.<sup><a class="hlink" href="#not50" id="ref50">50</a></sup> Okuyucuların çoğu Kâtip Çelebi’nin <i>Cihannüma</i>'sına ulaşmış olmalıdır; hatta kitap 1732’de İstanbul’da basılmış ve ilk Osmanlı basılı metinlerinden birisi olmuştur.<sup><a class="hlink" href="#not51" id="ref51">51</a></sup> Ama matbaada basılan bu ilk Osmanlı eserleri okuyucunun fazla ilgisini çekmediği gibi, dünyaya bakışlarında kitaplardan etkilenen insanların sayısı 18. yüzyılın ilk yarısında hâlâ çok değildi.</p>

  <h2 class="section sigil_not_in_toc">Tüccarların Bağlantı Ağları</h2>

  <p class="nonindent">Tüccarların kendi aralarındaki iletişim konusunda sadece dolaylı bilgilere sahibiz; çünkü bu kesimden insanların kişisel kayıtları şu ana kadar pek gün ışığına çıkmış değildir. Ama bir kentten bir başkasına nakit olmayan bir ödeme yapıldığında, kadı sicillerine kaydettirilerek onaylatılan bir tür senet kullanılırdı.<sup><a class="hlink" href="#not52" id="ref52">52</a></sup> Bu yöntemde tüccarlar arasında düzenli bir iletişim olması gerekiyordu, çünkü ilgili kişilerin birbirini tanımaması halinde büyük bir risk göze alınmış olurdu. 17. ve 18. yüzyıllarda Kahire’de imparatorluğun başka yerlerinden gelmiş pek çok tüccar bulunmaktaydı. 18. yüzyılın ikinci yarısında Tunuslularla Cezayirlilerin yanı sıra, sayıları fazla olmamakla birlikte Süryaniler de önem kazandılar.<sup><a class="hlink" href="#not53" id="ref53">53</a></sup> Merkezleri Isfahan yakınlarındaki Yeni Culfa’da, Polonya’da Lvov kentinde ve Amsterdam’da olan Ermenilere ait ticaret ağlarının en etkili olduğu dönem, 17. yüzyıldı.<sup><a class="hlink" href="#not54" id="ref54">54</a></sup> İstanbul ve İzmir de bu ağlara bağlıydı. Daha 18. yüzyılın başlarında, İran’dan Osmanlı İmparatorluğu’na yapılan ve Ermeni tüccarlar için büyük bir önem taşıyan ham ipek ithalatının gerilemeye başladığı yıllarda, Erzurum gümrük kayıtlarında birçok Ermeni’nin adları görülmeye başlamıştı.</p>

  <p class="indent">İmparatorluk sınırlarını da aşan bu tür yoğun ticaret ilişkilerini gayrimüslim azınlıklara ait bir ayrıcalık gibi görmek yanlış olur (oysa literatürde çoğunlukla böyle görülmüştür). 16. yüzyılın sonlarıyla 17. yüzyılın başlarında Müslüman Osmanlılar sık sık Venedik’e gidiyorlardı. Bunlar arasında Müslüman Bosnalılar da, Anadolu ve İstanbul tüccarları da vardı. Bazı Osmanlı tüccarları Venedik’e yerleşmişler, kendi ülkelerinden gelenlere simsar ve tercüman olarak hizmet vermişlerdi.<sup><a class="hlink" href="#not55" id="ref55">55</a></sup> Venedik arşivlerinde bu Müslüman tüccarların siparişlerine ve sigorta işlerine ilişkin pek çok belge vardır. Bunlar kendi aralarında da ticaret yapıyor ve İstanbullu tüccarlarla sürekli bağlantısı olan ayrı bir grup oluşturuyorlardı.</p>

  <p class="indent">Bu ticari bağlantı ağlarıyla aktarılan bilgiler kuşkusuz esas olarak ticaretle ilgiliydi. Örneğin bir vergi mülteziminin aşırı isteklerde bulunduğunun ya da sınır bölgesindeki bir Kürt beyinin kendi topraklarından geçmelerini daha çekici kılmak için tüccarlara elverişli gümrük koşulları önerdiğinin haberleri gelirdi. Tabii, eşkıyanın kervan yollarını kesmesi, korsanların saldırıları ya da uzak bir ticaret merkezindeki iflaslar da bir tüccardan bir tüccara iletilen haberler arasındaydı. Gerçi bu tür bazı haberler kahvehanelerde de konuşuluyordu, ama büyük bir bölümü birbirleriyle sıkı bir iş ilişkisi içindeki tüccarlar arasında sır olarak saklanıyordu.</p>

  <p class="indent">Belirli bilgileri kendi çevrelerinden olmayan insanlardan saklayan tüccarların arasındaki yakın ilişkilerin tipik bir örneğini Evliya Çelebi’nin aktardığı bir hikâyede görebiliriz. Evliya Çelebi’nin anlattığına göre Mekke’deki bazı tüccarlar aralarında pazarlık yaparken ellerinin üstüne bir örtü örtüyor, sonra birbirlerinin ellerini çeşitli biçimlerde sıkarak önerdikleri fiyatı belirtiyorlarmış.<sup><a class="hlink" href="#not56" id="ref56">56</a></sup> Anlaşmaya vardıklarında da, yine belirli bir el sıkışma biçimiyle pazarlığı sonuçlandırıyorlarmış; tabii dışardan bakanlar orada bir iş bağlantısı yapıldığını bile fark edemiyorlarmış. Kısacası bir tüccarın işini başarıyla yürütebilmesi için, meslektaşlar arasındaki bölgeaşırı bir bağlantı ağına girmiş olması büyük önem taşımaktaydı; bazı iş ortaklarının zamanla birbirinin rakibi haline gelmesi bu durumun önemini azaltmıyordu.</p>

  <h2 class="section sigil_not_in_toc">Osmanlı Dünyasının Haber Merkezi</h2>

  <p class="nonindent">Osmanlı İmparatorluğu’nun merkezi politik yapısı doğrultusunda bütün bilgiler İstanbul’da toplanıyordu. Yukarda da gördüğümüz gibi, eski başkent Bursa ve Edirne 18. yüzyılda din ve hukuk eğitiminin merkezi olmaktan büyük ölçüde çıkmışlardı. Saraydan destek görmeyi tasarlayan ulema ve sanatçılar İstanbul’da bulunmak ya da en azından eserlerinin orada tanınmasını sağlamak zorundaydılar. Kuşkusuz Halep, Şam ya da Kahire’de etkinlik gösteren sanatçılar da vardı. Taşrada da vakanüvisler, şairler, özellikle de eserleri günümüze kadar ulaşmış mimarlar ve nakkaşlar bulunmaktaydı. Ama yine de bu mimarların, malakâri ustalarının, ahşap oymacıların ya da kakmacıların içinde adını bildiklerimizin sayısının çok az olduğunu da belirtmek gerekir. İsim yapmak isteyen birinin başkente gitmesi kaçınılmazdı.</p>

  <p class="indent">En büyük kitap koleksiyonları da yine İstanbul’daydı. Sarayda çeşitli yapılarda saklanan koleksiyonlar vardı. Ayrıca 18. yüzyılın başlarında III. Ahmed, sarayın üçüncü avlusunda zarif bir kütüphane yaptırmıştı. Ama saray dışındaki bilginler ve kitapseverler bütün bu kitaplara çok ender ulaşabiliyordu. Kent içinde vezirlerin ve ulemadan kişilerin kurdukları kütüphanelerde ise durum böyle değildi. Örneğin 1661-76 arasında sadrazamlık yapan Köprülü Ahmed Paşa’nın yaptırdığı kütüphane bunlardan biriydi. 1734’lerde Veziriazam Hekimoğlu Ali Paşa kendi adını taşıyan külliyesinin içinde şık bir kütüphane yaptırmıştı. Ragıb Paşa’nın 1763’ten önceki bir tarihte inşa ettirdiği zarif yapı da bugün hâlâ kütüphane olarak kullanılıyor. Yeterli parası olanlar, yazmaları satın da alabiliyorlardı. Kentin merkezinde yazmaların alınıp satıldığı sahaf dükkânları vardı; müşteriler ayrıca minyatür de sipariş edebiliyorlardı.</p>

  <p class="indent">Ama okuryazar olmayan ya da en azından kitap dünyasıyla sadece sınırlı bir ilişkisi bulunan kişiler için de İstanbul’da geniş bilgi edinme olanakları vardı. İstanbul’un bir liman kenti olmasının bunda payı büyüktü. Karadeniz’in her yerinden başkente tahıl, yağ ve daha başka yiyecek maddeleri getiren gemiler Haliç’in güney kıyısına yanaşırlardı. İstanbul kadısı önemli yiyeceklerin fiyatlarını saptamadan önce burada kaptanlar ve tüccarlarla bir araya gelirdi.<sup><a class="hlink" href="#not57" id="ref57">57</a></sup> Karadeniz bölgesindeki kuraklıklarla, Kazak saldırılarıyla, spekülasyonlarla ve kötü geçmiş hasatlarla ilgili bilgiler buraya akardı. Kuşkusuz bu haber ve bilgilerin birçoğuna Galata kahvehaneleriyle meyhanelerinde de ulaşılabiliyordu. İstanbul’un sayısız hanları da ticaret konusundaki bilgi alış verişinin yapıldığı önemli merkezlerdi (günümüzde varlıklarını sürdüren bu yapıların çoğu 17. yüzyılda valide sultanlar ve üst düzey devlet ricali tarafından yaptırılmıştır). Ama İstanbul ticari haberler ve bilgiler konusundaki ayrıcalıklı konumunu yine de başka merkezlerle paylaşıyordu. Kahire’ye, özellikle Hindistan ticaretine ilişkin pek çok bilgi gelirdi. Ama iki denizin birleştiği ve birçok ticaret yolunun kesiştiği İstanbul’un konumu, çeşitli pazarlara ilişkin bilgiler toplamak isteyen tüccarların işini önemli ölçüde kolaylaştırıyordu.</p>

  <p class="indent">Başkente haber ulaştıran küçümsenmeyecek kaynaklardan birini de, divan ı hümayuna herhangi bir hukuksal sorunu iletmek ya da taşradaki bir devlet görevlisini şikâyet etmek için kente gelenler oluşturuyordu. Hali vakti yerinde olanlar şikâyetlerini iletmek için kendileri gelirken, bazı köy ya da mahalle sakinleri de başkentte kendilerini temsil etmesi için bir kişi tutup onun yol masraflarını karşılarlardı.<sup><a class="hlink" href="#not58" id="ref58">58</a></sup> Böyle gelenlerin sayısı o kadar çoğalmıştı ki, resmi makamlar bir şikâyette bulunmanın başkente kapağı atabilmek için bahane olarak kullanıldığından kuşkulanmaya başlamıştı. Zaten 1600’lerden sonra hükümet İstanbul’a gelişi denetlemeye çalışmış, tek bir konuyla uğraşmak için başkente gelmeye de zaman zaman sınırlamalar getirmişti.<sup><a class="hlink" href="#not59" id="ref59">59</a></sup> Bu şikâyet sahipleri herhalde hanlarda ya da bazen akrabalarında kalıyorlardı. Böylece, zorba valiler ya da rüşvet alan kadılar hakkındaki şikâyetleri başkent halkının bir bölümü de duymuş oluyordu.</p>

  <p class="indent">Başkent halkının belirli bir bölümü açısından, gerek sürekli görevle, gerekse örneğin bir barış antlaşması imzalamak için geçici olarak gönderilmiş yabancı ülke elçileri de bir başka haber kaynağıydı. Venedik, Fransız, İngiliz, Hollanda ve Habsburg elçilerinin yanında, tantanalı törenlerle gelen İran elçilerini de anmak gerekir. Başkent halkının haber alması açısından bu elçilerin hizmetkârları ve tercümanları önem taşıyordu. Bu insanlar yabancı konukların alışverişlerini yapar, kentte bir yere giderken onlara eşlik eder, hem kent halkıyla ilişkilerini sağlar hem de denetlerlerdi. (Dil konusunda yetenekli ve macerasever bir insan olan Lady Mary Montagu gibi, bu kişilerin eşliğinden kurtulabilen az sayıda yabancı da olmuştur).<sup><a class="hlink" href="#not60" id="ref60">60</a></sup> Bu insanların arasına, elçileri korumakla görevlendirilen yeniçerileri de katmak gerekir. Hizmetkârlar ve tercümanlar, hizmet ettikleri görevlileri önemli kişiler olarak göstermeye gayret ederlerdi, çünkü onların saygınlığı bir dereceye kadar kendilerinin de önemini artırıyordu; bir yandan da kendilerinin kâfirlerle (ya da İranlı elçiler söz konusuysa “sapkınlar”la) bir tutulmamasına dikkat etmek zorundaydılar. Ailelerine ve komşularına anlattıkları, herhalde bu çelişkinin izlerini taşıyordu.</p>

  <h2 class="section sigil_not_in_toc">Çağın Gidişatı</h2>

  <p class="nonindent">Osmanlı toplumsal tarihini etnolojik yönden ele alan çalışmaların sayısı hâlâ oldukça az. Bu yüzden çağın gidişatı hakkında, sadece sarayın ve saray çevresinin görüşlerini biraz belirli bir bağlam içinde ortaya koyma olanağı var. Bu çerçevede, Altın Çağ söylemi önem kazanıyor. Bu söyleme göre, Altın Çağ sona erdiğinde insan kalitesi düşecektir. Aynı söylem yeniçağın başlarında Avrupa aydın geleneğinde de dikkate değer bir rol oynamıştı. Bu Altın Çağ’ın hangi dönem olduğu hakkında ise farklı düşünceler ileri sürülebiliyordu. Hümanist Avrupa geleneğinde Roma İmparatorluğu’nun idealleştirilmesi olgusunun da kanıtladığı gibi, bunun mitolojik bir dönem olması hiç de gerekmiyordu.<sup><a class="hlink" href="#not61" id="ref61">61</a></sup></p>

  <p class="indent">Osmanlı yazarları ise Altın Çağ mitosunu yakın geçmişle ilişkilendirmeyi pek seviyorlardı. Kanuni’nin ölümünden (1566) hemen sonra, imparatorlukta politik reformların gerekliliği doğrultusunda risaleler yazan yazarlar, bu hükümdarın dönemini idealleştirmeye başlamışlardı bile. Özellikle 17. yüzyıl Osmanlı edebiyatının kendine özgü türlerinden birini oluşturan bu risalelerde, 16. yüzyılın ortalarında var olan ya da var olduğu iddia edilen koşullar norm haline getirildi. Mustafa Ali ya da Koçi Bey gibi yazarlar, güçler dağılımı ilkesinden ve o dönemin daha başka âdetlerinden uzaklaşılmış olmasını askeri yenilgilerin ve politik bunalımların sebebi olarak görüyorlardı.<sup><a class="hlink" href="#not62" id="ref62">62</a></sup> Kuşkusuz bu risalelerin tarihsel gerçekliğe gözü kapalı tanıklık ettiğini kabul etmek yanlış olur. Ama bu yanlışlık sık sık yapılmış, bu risalelere dayanılarak, Kanuni’nin ölümünün ardından Osmanlı Devleti’nin birdenbire çökmeye başladığı kabul edilmiştir.<sup><a class="hlink" href="#not63" id="ref63">63</a></sup> Buradan da kolayca anlaşılacağı gibi, gerilerde kalmış bir Altın Çağ söylemini yorumlarken dikkatli olmak gerekmektedir. Çünkü daha 16. yüzyılın başlarında, Kanuni’nin henüz tahta çıkmadığı ve imparatorluğun henüz en geniş sınırlarına ulaşmadığı bir dönemde bile, Osmanlı edebiyatında çöküşten söz ediliyordu. Dini bütün ve eğitimli bir insan olan Şehzade Korkud (1470-1513) tahta çıkma yarışından (hiç olmazsa görünüşte) çekilmesini, böyle bir çöküş döneminde bir hükümdarın adil davranamayacağını öne sürerek açıklamıştı.<sup><a class="hlink" href="#not64" id="ref64">64</a></sup> Çöküş söylemi, gerçekliği dile getirmesinden çok, Osmanlı aydınlarının bir bölümünün düşüncesini yansıtması açısından önemlidir. Evliya Çelebi’nin de aralarında bulunduğu daha başka yazarlar ise dünyaya çok daha iyimser bir gözle bakıyorlardı. Evliya Çelebi kendi dönemindeki çöküş düşüncelerine çok az önem vermiş gibi görünmektedir.</p>

  <p class="indent">Geleceğe yönelik düşüncelerin oluşmasında kehanetlerin rolünü araştırmak gerekir. O dönemde Avrupalılar kadar Osmanlılar da kehanetlere inanırlardı. Yine de, hiç olmazsa Evliya Çelebi gibi bir yazar söz konusu olduğunda, bu sava ihtiyatla bakılmalıdır. Çünkü onun Viyana konusunda anlattıkları, olayların gerçekleşmesinden sonra ortaya çıktığı apaçık olan kehanetleri içermektedir. Evliya Çelebi bu kehanetleri ya güvendiği kişilerden öğrenmiş ya da edebi endişelerle kendisi uydurmuştur.<sup><a class="hlink" href="#not65" id="ref65">65</a></sup> Eğer ikincisi doğruysa, artık masum bir inançtan söz edilemez.</p>

  <p class="indent">Hem Hıristiyanlar hem de Müslümanlar kıyamet gününde bütün insanların yargılanacağına inanırlar. İslamiyetle Hıristiyanlık arasındaki bu paralellik, Evliya Çelebi’nin Aziz Stefan Katedrali’nde gördüğünü ileri sürdüğü bir Son Yargı resmini, İslam inanışındaki kıyamet gününe benzer biçimde tasvir etmesini açıklar. Kıyamet alametlerinden biri de Deccal’in ortaya çıkmasıdır. Deccal bir eşek üzerinde gelecek ve sahte peygamber kisvesinde insanlığı kandıracaktır.<sup><a class="hlink" href="#not66" id="ref66">66</a></sup> Ama yaklaşmakta olan kıyametin bir başka habercisi sayılan Mehdi daha da önemlidir. Mehdi adil bir hükümdar olarak bütün dünyaya elini uzatacak ve Mesih’in ikinci gelişini hazırlayacaktır. Bunu da İslam inancına göre mahkeme izleyecektir. Osmanlı İmparatorluğu’nda sık sık ayaklanmalar çıkıyor ve bu ayaklanmaların önderleri kendilerinin mehdi olduğunu ileri sürüyorlardı. 1576-77’de Amasya’da bir zanaatkâr bu savla ortaya çıkmış ve ardından gelecek insanlar da bulmuştu.<sup><a class="hlink" href="#not67" id="ref67">67</a></sup> 1587’de Trablusgarp’ta ayaklanan ve Osmanlıların üzerine asker göndermesine karşın yıllarca direnen sahte Mehdi Yahya bin Yahya’ya ilişkin daha çok belge vardır. Bu ayaklanmanın uzun sürmesinin asıl sebebi Osmanlı donanmasının Trablusgarp’a ancak yazın gidebilmesi, o zaman da Yahya bin Yahya’nın yandaşlarıyla birlikte dağlara çekilmesiydi.<sup><a class="hlink" href="#not68" id="ref68">68</a></sup></p>

  <p class="indent">Dünyanın sonunun gelmiş olabileceği beklenti ve kaygılarıyla 16. yüzyılın sonlarına doğru daha sık karşılaşılmaktadır; çünkü Hicret’in bininci yılı 1590-91’e denk düşmektedir. Kuran’da ve peygamberin hadislerinde kıyamet gününün tarihine ilişkin açık bir bilgi bulunmamasına karşın, İstanbul’daki aydın kişiler dahi İslamiyetin kuruluşundan bin yıl sonra dünyanın sonunun yaklaşmış olabileceğini düşünüyorlardı.<sup><a class="hlink" href="#not69" id="ref69">69</a></sup> Tarihçi ve edebiyatçı Mustafa Ali bu beklentileri enine boyuna ele almış ve bunların hiçbirinin bir gerekçesinin bulunmadığı sonucuna varmıştı; ama çağdaşlarının hepsi bu görüşü paylaşmıyordu.<sup><a class="hlink" href="#not70" id="ref70">70</a></sup></p>

  <p class="indent">Bunların da ötesinde dünyanın sonu beklentisinin Osmanlı sarayında uzun bir geçmişi vardı. 1520’ler ve 1530’larda, Viyana’nın ve belki de İtalya’nın fethinin çok yakınmış gibi göründüğü dönemlerde, Mevlana İsa adında biri ve çevresindekiler, Kanuni’nin kıyamette gelen evrensel hükümdar olduğunu yazmışlardı.<sup><a class="hlink" href="#not71" id="ref71">71</a></sup> Bu kıyamet beklentisi, Hicret’in bininci yılındaki kaygıların tersine, daha çok iyimser bir hava taşıyordu. Saraydaki bazı yazarlar padişahı, İslam dinini dünyada insanın bulunduğu her yere götürecek olan adil hükümdar diye övüyorlardı; kıyamet günü yargılanma korkusu ise pek dile getirilmiyordu. Bu bakış açısı, belki de bir süre, sadece bazı yazarların kişisel görüşlerini değil, padişahın düşüncesini de yansıtmıştı.<sup><a class="hlink" href="#not72" id="ref72">72</a></sup> Ama 1550’lerde, Viyana ve hatta Roma’nın fethedilememesi bir yana, şehzadeler arasında taht kavgalarının da ortaya çıkmasıyla, padişahların egemenlik ideolojisinde dünyanın sonuna ilişkin bu boyut artık görülmemeye başladı. Bunun yerini, padişahı İslam dini normlarının bu dünyadaki temsilcisi olarak öne çıkaran bir söylem aldı.</p>

  <p class="indent">Ama Osmanlı tarihinde kıyamet beklentilerinin belki de en ünlüsü, Müslüman değil Yahudi çevrelerinden çıkmıştır.<sup><a class="hlink" href="#not73" id="ref73">73</a></sup> Kendisini Yahudi mesihi olarak gösteren Sabetay Sevi (1626-1676) daha önce Mora yarımadasındaki Patras’ta yaşadığı sanılan bir aileden geliyordu; babası, o yıllarda yeni yeni gelişmekte olan liman kenti İzmir’e gelip yerleşmişti. Genç Sabetay, İzmir’de kendini Yahudi cemaatine mesih olarak kabul ettirmeye girişti, başarılı olamayınca Osmanlı İmparatorluğu’nda oradan oraya dolaşmaya başladı. Mısır’da, Gazze ve Kudüs’te boy gösterdi. Sevi’nin, Yahudi mistisizminden öğeler de eklediği vaazları Filistin’deki küçük cemaatler arasında şiddetli tartışmalara yol açtı. Kudüslü hahamların onu aforoz etmelerine karşın, Sevi birçok mürit kazandı ve Yahudi cemaatleri içinde huzursuzluklar baş gösterdi. Sevi’nin müritleri her şeyden önce İran ve Kuzey Afrika’daki “yitik kavimler”in zaferlerini bekliyorlardı. Müritlerince mesih olarak kabul edilen Sevi İzmir’e döndü ve 1665 sonlarında oradaki cemaat içinde belirli bir nüfuz kazandı. Yakında dünyanın sonunun geleceği beklentisiyle toplu olarak tövbe ediliyordu. Bunun ardından Sevi İstanbul’a gitti ve orada da bu tür bir akım oluşturdu; ama Osmanlı makamları tarafından tutuklanıp Gelibolu’ya sürüldü. Orada oturduğu sırada da mesih hareketini yaymayı sürdürdü. Polonya’dan bile Yahudi cemaati temsilcileri geliyordu. Hasımları Sevi’yi sadrazama şikâyet ettiler, o da sözde mesihe iki seçenek sundu: ya İslam dinini seçecek ya da idam edilecekti. Eylül 1666’da Sabetay Sevi Edirne’de divan-ı hümayun huzurunda İslam dinini kabul etti. Müritlerinden bir bölümü onu izlediler ve “dönme” diye adlandırılan bir grup oluşturdular. İstanbul’daki bu dönmeler son dönemlere kadar özgün kimliklerini korudular. Bazıları ise mesihlik konusunda umut beslemeye devam ettiler ve Sevi’nin, ya da yeni adıyla Aziz Mehmed Efendi’nin başına, daha sonraki yaşamında bazı tatsızlıkların gelmesine sebep oldular.</p>

  <p class="indent">Sabetay Sevi’nin hikâyesi, Akdeniz yöresinde doğmuş dinler arasında 16. ve 17. yüzyıllarda bile hâlâ ortak kültürel özelliklerin var olduğuna ilişkin önemli bir kanıttır. Bu yüzden Sevi konusunda yapılan son araştırmalarda, bu hareketin Osmanlı’ya özgü arka planını daha fazla vurgulama ve öbür dinlerdeki kıyamet beklentileriyle ilişkilerini ortaya çıkarma eğilimi görülmektedir.<sup><a class="hlink" href="#not74" id="ref74">74</a></sup> Ayrıca 16. yüzyılda Ortodoks Kilisesi’nde de mesihlik olgusu bilinmiyor değildi. 1565-66 tarihli bir fermanda, adı belirtilmeyen bir keşişin Tesalya’da yaptıkları anlatılmıştır:<sup><a class="hlink" href="#not75" id="ref75">75</a></sup> Keşiş müritlerine, herhalde kıyametin yaklaşması nedeniyle tövbe etmeleri için olacak, çarşı pazardan uzak durmalarını telkin ediyormuş. (Bundan yaklaşık bir yüzyıl sonra Sabetay Sevi’nin bazı müritleri de böyle davranacaklardı.) Pazarlardan alınan harçların azalması üzerine kendi gelirleri de önemli derecede düşen Tesalyalı tımar sahipleri durumdan şikâyetçi olmuşlar. Bunun üzerine Osmanlı makamları, müritlerinin dünyaya yeniden inmiş Mesih olarak gördükleri vaizin peşine düşmüşler.</p>

  <h2 class="section sigil_not_in_toc">İnsanlar ve Bağlantı Ağları</h2>

  <p class="nonindent">Sabetay Sevi’nin hikâyesi bize 17. yüzyıl Osmanlı Yahudileri arasında rakip bağlantı ağlarının varlığını ve bu ağlar içinde çok özel haberlerin aktarıldığını gösterdi. Sevi’nin gerek müritleri, gerekse hasımları Osmanlı topraklarının tümüne, hatta sınırların ötesine de yayılmışlardı. Sevi’nin hasımlarının zorlamasıyla padişah sonunda işe el koymuştu; demek ki bu kişilerin sarayda iyi ilişkileri vardı.<sup><a class="hlink" href="#not76" id="ref76">76</a></sup> “Kadızadeliler” konusundaki çatışmalar nedeniyle Müslüman ulema arasında da birbirine rakip bağlantı ağlarına rastlamıştık. Orada da (Osmanlı ilmiye hiyerarşisinin merkezi yapısı doğrultusunda) İstanbul, olayın geçtiği yer olarak Sabetay Sevi örneğindekinden daha önemli bir rol oynamışsa da, coğrafi anlamda çok geniş bir ağ söz konusuydu.</p>

  <p class="indent">Birden fazla bağlantı ağına dahil olanlar da vardı; bunların başında hem ulemadan hem de dervişler çevresinden bilgi edinenler geliyordu. Din temelli bir bağlantı ağı içinde yer alan, ama tüccar olduğu için aynı zamanda başka tüccarlarla ilişkileri bulunanlar da çıkabiliyordu. Bazı bağlantı ağları Venedik’e, hatta örneğin 18. yüzyılda görüldüğü gibi Rum ve Sırp tüccarlar aracılığıyla Viyana’ya kadar uzandığından, bu tür ilişkileri olanların bir ölçüde Osmanlı İmparatorluğu sınırlarının ötesine ulaşması da söz konusuydu.<sup><a class="hlink" href="#not77" id="ref77">77</a></sup> Bundan sonraki bölümde Osmanlı tebaasının kendi dünyasının sınırlarını nasıl algıladığını ve Osmanlı dünyasının dışına çıkan ya da bu dünyanın içine giren kişilerin karşılaştığı sorunları ele alacağız.</p>

  <div class="footnote">
    <p class="footnote"><a class="hlink" href="#ref1">1</a> Bu şikâyetler üzerine zaman zaman belirli olumsuzlukların ortadan kaldırılması için padişah fermanları yayınlanıyordu. Krş. İnalcık (1965) ve Faroqhi (1992a).</p>

    <p class="footnote"><a class="hlink" href="#ref2">2</a> de Planhol (1968), s. 220 vd.</p>

    <p class="footnote"><a class="hlink" href="#ref3">3</a> Faroqhi (1984), s. 49.</p>

    <p class="footnote"><a class="hlink" href="#ref4">4</a> de Planhol (1968), s. 235-238.</p>

    <p class="footnote"><a class="hlink" href="#ref5">5</a> İnalcık (1980), s. 304 vd.</p>

    <p class="footnote"><a class="hlink" href="#ref6">6</a> Kunt (1981), s. 22 vd.</p>

    <p class="footnote"><a class="hlink" href="#ref7">7</a> Faroqhi (1994). Ayrıca krş. bölüm 2.</p>

    <p class="footnote"><a class="hlink" href="#ref8">8</a> Kızılbaşlara kâfir denmesi hakkında bkz. Düzdağ (1972), s. 9. Bir başka fetvaya göre ise Kızılbaşları köleleştirmek yasaktı (s. 111).</p>

    <p class="footnote"><a class="hlink" href="#ref9">9</a> Faroqhi (1984), s. 100-101.</p>

    <p class="footnote"><a class="hlink" href="#ref10">10</a> Bennassar ve Bennassar (1989), s. 251 vd.</p>

    <p class="footnote"><a class="hlink" href="#ref11">11</a> Eickhoff (21992), s. 193.</p>

    <p class="footnote"><a class="hlink" href="#ref12">12</a> Bennassar ve Bennassar (1989), s. 238 vd, 366 vd bir bakış sunuyor.</p>

    <p class="footnote"><a class="hlink" href="#ref13">13</a> Uzunçarşılı (1965), s. 19-32 öğretim planı ile ilgili genel bir bakış sunuyor.</p>

    <p class="footnote"><a class="hlink" href="#ref14">14</a> İnalcık (1973), s. 70-75.</p>

    <p class="footnote"><a class="hlink" href="#ref15">15</a> Zilfi (1988), s. 57 vd.</p>

    <p class="footnote"><a class="hlink" href="#ref16">16</a> Zilfi (1988), s. 216 vd bir zamanlar şeyhülislam olan babası Feyzullah ile birlikte genç yaşta öldürülen Fethullah’ın (ö. 1703) yaşamını anlatıyor.</p>

    <p class="footnote"><a class="hlink" href="#ref17">17</a> Tarihçi Mustafa Âli’nin Baki ile olan ilişkileri için krş. Fleischer (1986), s. 57-58.</p>

    <p class="footnote"><a class="hlink" href="#ref18">18</a> Zilfi (1988), s. 129 vd.</p>

    <p class="footnote"><a class="hlink" href="#ref19">19</a> Gölpınarlı (1953), s. 166-167 bu meseleye özellikle düşmanlığa maruz kalmış Mevlevi dervişlerinin bakış açısından ışık tutuyor.</p>

    <p class="footnote"><a class="hlink" href="#ref20">20</a> Zilfi (1988), s. 145-146.</p>

    <p class="footnote"><a class="hlink" href="#ref21">21</a> <i>age</i>, s. 157.</p>

    <p class="footnote"><a class="hlink" href="#ref22">22</a> <i>age</i>, s. 211.</p>

    <p class="footnote"><a class="hlink" href="#ref23">23</a> 18. yüzyıl Fransa’sında kilise gelirlerinin kullanılması hakkında bkz. Soboul (1970), s. 298-302.</p>

    <p class="footnote"><a class="hlink" href="#ref24">24</a> İslamoğlu-İnan (1987), s. 20 vd.</p>

    <p class="footnote"><a class="hlink" href="#ref25">25</a> Kissling (1953).</p>

    <p class="footnote"><a class="hlink" href="#ref26">26</a> Gölpınarlı (1953), s. 156-158 17. yüzyılda tarikat şeyhinin yönetim görevlerini betimliyor; Faroqhi (1981), s. 93 vd.</p>

    <p class="footnote"><a class="hlink" href="#ref27">27</a> Krş. <i>EI<sup>2</sup></i>’deki “Nakshbandiyya” makalesi (Hamid Algar ve K. A. Nizam).</p>

    <p class="footnote"><a class="hlink" href="#ref28">28</a> 17. yüzyılda derviş şeyhlerinin cami vaizleri olarak atanmalarına alışılmıştı; ama bu görevi yerine getirebilmek için din ve hukuk bilgisi sahibi olmak gerekiyordu. Krş. Kafadar (1989).</p>

    <p class="footnote"><a class="hlink" href="#ref29">29</a> Karamustafa bu konuda ilginç açıklamalar içeriyor.</p>

    <p class="footnote"><a class="hlink" href="#ref30">30</a> Başbakanlık Osmanlı Arşivi, Mühimme Defterleri 79, s. 323, no. 815 (1019-1610/11).</p>

    <p class="footnote"><a class="hlink" href="#ref31">31</a> Mühimme Defterleri 82, s. 74 ve 76 (1027-1617).</p>

    <p class="footnote"><a class="hlink" href="#ref32">32</a> Clogg (1982).</p>

    <p class="footnote"><a class="hlink" href="#ref33">33</a> Braude (1982); Clogg (1982) ise millet sisteminin 15. yüzyılda ortaya çıktığına dair daha eski bir görüşü savunuyor.</p>

    <p class="footnote"><a class="hlink" href="#ref34">34</a> Runciman (1968), s. 204.</p>

    <p class="footnote"><a class="hlink" href="#ref35">35</a> <i>age</i>, s. 219.</p>

    <p class="footnote"><a class="hlink" href="#ref36">36</a> <i>age</i>, s. 214-219. Venedik’in Avrupa sanat ve bilim yeni dünyasıyla Doğu kiliseleri arasındaki bağlantıyı sağlayan halka olması hakkında ayrıca krş. McNeill (1974).</p>

    <p class="footnote"><a class="hlink" href="#ref37">37</a> 17. yüzyılın başlarında laik devlet anlayışını savunan Venedikli kuramcı Fra Paolo Sarpi, Venedik hükümetinin de hukuk danışmanıydı.</p>

    <p class="footnote"><a class="hlink" href="#ref38">38</a> Runciman (1968), s. 259-288.</p>

    <p class="footnote"><a class="hlink" href="#ref39">39</a> Schwarz (1970), s. 51 vd, 93.</p>

    <p class="footnote"><a class="hlink" href="#ref40">40</a> Taeschner (1923) Osmanlı coğrafyacılarıyla ilgili iyi bir panorama sunuyor. Ayrıca bkz. Adıvar (1943), s. 55-104.</p>

    <p class="footnote"><a class="hlink" href="#ref41">41</a> Piri Reis, yay. H. Alpagut ve F. Kurtoğlu (1935).</p>

    <p class="footnote"><a class="hlink" href="#ref42">42</a> Mughul (1965).</p>

    <p class="footnote"><a class="hlink" href="#ref43">43</a> Adıvar (1943), s. 68-69.</p>

    <p class="footnote"><a class="hlink" href="#ref44">44</a> Matrakçı Nasuh, yay. Hüseyin G. Yurdaydın (1976), s. 58 vd.</p>

    <p class="footnote"><a class="hlink" href="#ref45">45</a> <i>age</i>, minyatürlerin tıpkıbasımlarını içeriyor.</p>

    <p class="footnote"><a class="hlink" href="#ref46">46</a> <i>age</i>, tıpkı basım 8b ve 9a.</p>

    <p class="footnote"><a class="hlink" href="#ref47">47</a> Fleischer (1986), s. 110.</p>

    <p class="footnote"><a class="hlink" href="#ref48">48</a> Kâtip Çelebi (1732), s. 629.</p>

    <p class="footnote"><a class="hlink" href="#ref49">49</a> Taeschner (1923), s. 48 vd, 68.</p>

    <p class="footnote"><a class="hlink" href="#ref50">50</a> Evliya Çelebi, yay. Van Bruinessen ve diğerleri (1988), s. 6.</p>

    <p class="footnote"><a class="hlink" href="#ref51">51</a> Gdoura (1985).</p>

    <p class="footnote"><a class="hlink" href="#ref52">52</a> Sahillioğlu (1975).</p>

    <p class="footnote"><a class="hlink" href="#ref53">53</a> Raymond (1973-74), c. 2, s. 482-496.</p>

    <p class="footnote"><a class="hlink" href="#ref54">54</a> Khachikian (1967); Kévonian (1975); Erim (1991).</p>

    <p class="footnote"><a class="hlink" href="#ref55">55</a> Kafadar (1986).</p>

    <p class="footnote"><a class="hlink" href="#ref56">56</a> Faroqhi(1990), s. 220.</p>

    <p class="footnote"><a class="hlink" href="#ref57">57</a> Mantran (1962), s. 187-193.</p>

    <p class="footnote"><a class="hlink" href="#ref58">58</a> Faroqhi (1992a).</p>

    <p class="footnote"><a class="hlink" href="#ref59">59</a> Aktepe (1958a), s. 11. Hatta I. Mahmud o derece ileri gitmişti ki, şahsi şikâyet tamamen yasaklandı. Artık sadece kentin ya da kasabaların tamamını temsil eden kişiler İstanbul’a gelebilecekti. Ayrıca krş. Montagu (1993), yay. Jack ve Desai.</p>

    <p class="footnote"><a class="hlink" href="#ref60">60</a> 18. yüzyılda Avrupalı konsolosların çok sayıda gerçek ya da sözde tercümanı vardı, çünkü birçok gayrimüslim tercümanlık kisvesi altında yabancı bir gücün korunması alana girmeye çalışıyordu. Krş. Bağış (1983).</p>

    <p class="footnote"><a class="hlink" href="#ref61">61</a> Bir örnek için krş. Delumeau (1967), s. 219-220.</p>

    <p class="footnote"><a class="hlink" href="#ref62">62</a> Krş. Âli, çev. ve yay. Tietze (1978 ve 1982).</p>

    <p class="footnote"><a class="hlink" href="#ref63">63</a> Abou-El-Haj (1991), s. 44 vd kuşkularını dile getirerek, İnalcık’ın (1969) İran edebiyatına dahil ettiği “nasihatname” adı verilen eserlerin politik gerçekliğe ilişkin “objektif’ ifadeleri içermediğini belirtiyor. Haklı olarak, oradaki ifadelerin politik kavgalarda bir silah olarak işlev gördüğünü ve sadece bu bağlamları içinde doğru değerlendirilebileceklerini kabul ediyor. Ayrıca bu tür, iyi bir hükümdarın nasıl olması gerektiğine dair yazının Avrupa’da da benzerleri var: ortaçağ sonları Alman Beyliklerindeki devlet reformuna ilişkin metinler ve 16. ve 17. yüzyıl boyunca İspanya’da aktif olan “Arbitristas”ın yazıları bunlara örnektir.</p>

    <p class="footnote"><a class="hlink" href="#ref64">64</a> Fleischer (1990).</p>

    <p class="footnote"><a class="hlink" href="#ref65">65</a> Evliya Çelebi, çev. Kreutel (1957), s. 77, 228-230.</p>

    <p class="footnote"><a class="hlink" href="#ref66">66</a> <i>age</i>, s. 259. Ayrıca krş. EI2'deki “Dadjdjal” makalesi (S. H. Longrigg).</p>

    <p class="footnote"><a class="hlink" href="#ref67">67</a> Başbakanlık Osmanlı Arşivi, Mühimine Defterleri 29, s. 96, no: 231 (984/1576-77).</p>

    <p class="footnote"><a class="hlink" href="#ref68">68</a> Faroqhi (1971).</p>

    <p class="footnote"><a class="hlink" href="#ref69">69</a> Fleischer (1986), s. 134-138.</p>

    <p class="footnote"><a class="hlink" href="#ref70">70</a> <i>age</i>, s. 134.</p>

    <p class="footnote"><a class="hlink" href="#ref71">71</a> Flemming (1987).</p>

    <p class="footnote"><a class="hlink" href="#ref72">72</a> Fleischer (1992).</p>

    <p class="footnote"><a class="hlink" href="#ref73">73</a> Sholem (1973).</p>

    <p class="footnote"><a class="hlink" href="#ref74">74</a> Fleischer (1992).</p>

    <p class="footnote"><a class="hlink" href="#ref75">75</a> Başbakanlık Osmanlı Arşivi, Mühimme Defterleri 5, s. 196, no. 487 (973/1565-66).</p>

    <p class="footnote"><a class="hlink" href="#ref76">76</a> Sholem (1973), s. 667 vd Sabetay’ın din değiştirmesini ayrıntılı olarak anlatıyor.</p>

    <p class="footnote"><a class="hlink" href="#ref77">77</a> Stoianovich (1960).</p>
  </div>
</body>
</html>
