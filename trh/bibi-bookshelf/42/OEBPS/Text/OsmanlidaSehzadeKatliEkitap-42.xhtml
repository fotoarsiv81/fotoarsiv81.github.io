<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OsmanlidaSehzadeKatliEkitap-42</title>
  <link href="../Styles/idefixnesilApple.css" rel="stylesheet" type="text/css" />
</head>

<body id="OsmanlidaSehzadeKatliEkitap" xml:lang="tr-TR">
  <div>
    <h1 class="baslik" id="_idParaDest-74">Orduya Esnaf Giremez</h1>

    <p class="normalnesililk">KANUNİ VE ASLINDA tüm padişahlar ordu konusundan son derece hassastırlar.</p>

    <p class="normalnesil">Buna ilişkin tek bir örnek verelim.</p>

    <p class="normalnesil">Sanırım Belgrad Seferi dönüşü sırasındaydı.</p>

    <p class="normalnesil">Malum, Kanuni Sultan Süleyman tahta çıktığında Avrupa’nın en güçlü devleti Roma-Germen İmparatorluğu, yani Almanya idi.</p>

    <p class="normalnesil">Almanya İmparatoru Şarlken, Macaristan’a hâkim olmak için Macar Kralı İkinci Lui ile yakın akrabalık ilişkileri kurmuştu.</p>

    <p class="normalnesil">Bunun sonucu olarak Şarlken’e aşırı derecede güvenmeye başlayan Macar Kralı, Osmanlı Devleti’ne ödemesi gereken vergileri ödememeye başlamıştı.</p>

    <p class="normalnesil">“Biz kendi topraklarımızın sahibiyiz, kimseye diyet borcumuz yok” diye kabarıyordu.</p>

    <p class="normalnesil">Bu sözler Osmanlı’yı kıpırdattı.</p>

    <p class="normalnesil">Sultan Süleyman, Macar Kralı Lui’ye hem borcunu hatırlatmak hem de Osmanlı Padişahı Yavuz Sultan Selim’in öldüğünü, oğlu Süleyman’ın Osmanlı tahtına geçtiğini bildirmek için Behram Çavuş’u Belgrad’a gönderdi.</p>

    <p class="normalnesil">Behram Çavuş, sözünü dudaktan, gözünü budaktan sakınmayan bir yiğitti. Macar Kralı’nın huzuruna çıktı ve hemen borcunu ödemesini, aksi takdirde tacının tahtının başına geçirileceğini söyledi.</p>

    <p class="normalnesil">“Borcunuzu biraz daha geciktirirseniz bilin ki Padişah Efendimiz bizzat Belgrad’ı teşrif edecekler.”</p>

    <p class="normalnesil">Bu açık tehdit karşısında sinirlenen Kral Lui, Behram Çavuş’u öldürttü. Kanuni Sultan Süleyman bunu duyar duymaz:</p>

    <p class="normalnesil">“Elçimize zeval bize zevaldır” diye kükredi, “tiz hazırlıklar yapıla, Belgrad’a sefer mukarrerdir.”</p>

    <p class="normalnesil">Fatih Sultan Mehmed, Avrupa içlerine düzenlediği seferlerde Sırbistan’ı almış, Macaristan’la da anlaşma imzalamıştı.</p>

    <p class="normalnesil">Macaristan stratejik bir öneme de sahipti. Dünyaya hâkimiyet kavgası veren Osmanlı’ya, Macaristan Kralı’nın meydan okuması kabul edilemezdi.</p>

    <p class="normalnesil">Osmanlı ordusu tüm hazırlıklarını yaptıktan sonra, Başkent İstanbul’dan yola çıktı. Donanma Tuna boyundan, yeniçeri ve sipahiler ise karadan şehri kuşattılar.</p>

    <p class="normalnesil">Şehir, kendini gayet iyi savunulmasına rağmen, uzun süre dayanamadı, teslim olmak zorunda kaldı (29 Ağustos 1521).</p>

    <p class="normalnesil">Kanuni, Belgrad Muhafızlığı’na Bali Paşa’yı getirdi.</p>

    <p class="normalnesil">Böylece yeni Padişah (Kanuni) ilk büyük fethini gerçekleştirmiş, rüştünü ispat etmişti. Artık Osmanlı Devleti’nin Avrupa’ya düzenleyeceği seferlerde kullanabileceği sağlam bir üssü vardı. Böylece Orta Avrupa yolu Osmanlılara açılmış oluyordu.</p>

    <p class="normalnesil">Artık İstanbul’a dönme zamanıydı.</p>

    <p class="normalnesil">Şanlı ordu ilahiler ve tekbirler eşliğinde kendi başkentine dönerken, halk yollara dökülmüş, Osmanlı ordusuna ve padişahına sevgi gösterilerinde bulunuyordu.</p>

    <p class="normalnesil">Fakat aksilik, yolda Padişah’ın atının üzengisi kırıldı. Vezirlerden biri:</p>

    <p class="normalnesil">“Merak buyurmayınız hünkârım” dedi, “bizim bölükte bu işe eli yatkın bir yeniçeri var, şimdi halleder.”</p>

    <p class="normalnesil">Az sonra genç bir yeniçeri getirdiler. Padişahın atının üzengisini maharetle tamir etti. O kadar ki, yenisinden ayırt etmeye imkân yoktu. Genç yeniçeri gerçekten de bu işin erbabıydı.</p>

    <p class="normalnesil">Bu işe Kanuni Sultan Süleyman’ın sevineceğini zannedenler, yanıldıklarını kısa süre içinde anladılar: Padişah kaşlarını çatmış, kara kara düşünmeye başlamıştı.</p>

    <p class="normalnesil">“Hünkârım” dedi aynı vezir, “atınız hazırdır, sevdiğiniz biniş takımı onarılmıştır, artık eskisinden sağlamdır, lütfen üzülmeyiniz.”</p>

    <p class="normalnesil">Padişah, üzgün gözlerini vezirine çevirdi: “Üzengiye üzülmüyorum benim vezirim, orduya esnaf karışmış, ona üzülüyorum.”</p>

    <p class="normalnesil">Emretti: “Üzengimizi ustaca tamir eden yeniçeri kulumuzu huzura alın.”</p>

    <p class="normalnesil">Genç yeniçeriyi hemen Padişah’ın huzuruna getirdiler. Padişah, yeniçeriye bir kese uzattı:</p>

    <p class="normalnesil">“Bu elinin maharetinin ve zahmetinin karşılığıdır. Amma ki, askerin başka işlerle uğraşması bozulmasına alâmettir. Keseyi al ve git, kendine başka bir iş bul. Benim orduma esnaf giremez!”</p>

    <p class="normalnesil">Kanuni Sultan Süleyman’a göre asker ne siyasetle, ne ticaretle, ne zenaatle uğraşmalı, sadece askerliğini yapmalı, dış tehdit ve tehlikelerden vatanını, milletini, devletini korumalı, bunun için ihtiyacı olan her şey millet tarafından karşılanmalıydı.</p>
  </div>
</body>
</html>
