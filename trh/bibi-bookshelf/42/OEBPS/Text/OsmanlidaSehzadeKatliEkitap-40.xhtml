<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OsmanlidaSehzadeKatliEkitap-40</title>
  <link href="../Styles/idefixnesilApple.css" rel="stylesheet" type="text/css" />
</head>

<body id="OsmanlidaSehzadeKatliEkitap" xml:lang="tr-TR">
  <div>
    <h1 class="baslik" id="_idParaDest-66">Sultan II. Selim Kimdir?</h1>

    <p class="normalnesililk">SULTAN II. SELİM 28 Mayıs 1524 tarihinde İstanbul’da dünyaya geldi. Babası Kanuni Sultan Süleyman, annesi Hürrem Sultan’dır. Sarışın olduğundan dolayı, kendisine, “Sarı Selim” de denir.</p>

    <p class="normalnesil">Oldukça yakışıklı olduğu söylenir. Orta boylu, mavi gözlüymüş. Geniş omuzları ve şahin bakışları ile heybetli bir görünüşü varmış. Yumuşak huylu olduğu, kimseyi incitmemeye çalıştığı yolunda kayıtlar var.</p>

    <p class="normalnesil">Kanuni’nin bütün şehzadeleri gibi iyi bir tahsil ve terbiyeden geçmiştir. Hatta en uzun süreli eğitim alan şehzade, Selim’dir (kesintisiz on altı yıl). Zamanın namlı ilim adamlarından Cafer Efendi, Halimî Efendi ve Ataullah Efendi Selim’in hocaları arasındadır.</p>

    <p class="normalnesil">Şehzadeliği sırasında Kütahya ve Manisa valiliği yapmıştır.</p>

    <p class="normalnesil">Kanuni Sultan Süleyman, Zigetvar Kalesi önünde, top ve tüfek sesleri arasında rahmete kavuştuğunda, Şehzade Manisa valiliği görevinde bulunuyordu.</p>

    <p class="normalnesil">Sadrazam Sokollu Mehmed Paşa, Şehzade Selim’e babasının vefatını bildirip acele tahta davet etti.</p>

    <p class="normalnesil">Sadrazamın mektubunu taşıyan Hasan Çavuş, Manisa istikametine, çatlatırcasına at sürdü. O kadar hızlı gitti ki, Zigetvar’la Kütahya arasındaki yolu sekiz günde aldı.</p>

    <p class="normalnesil">Hasan Çavuş Manisa’ya vardığında, Şehzade avda bulunuyordu. Bunun üzerine, Hasan Çavuş kıra çıktı. Şehzade Selim’i buldu. Diz çökerek mektubu uzatırken (19 Eylül 1566), “Allah sizin ömrünüzü arttırsın sultanım!” diye fısıldadı.</p>

    <p class="normalnesil">Mektubu alan Şehzade, aceleyle açtı. Ne olduğunu merak ediyordu. Okumaya başladı. Babasının öldüğünü yazan cümleye gelince gözleri yaşardı. Sarışın yüzü daha da sararmıştı. İnanamıyordu. Demek koca Osmanlı aslanı ebediyete göçmüştü.</p>

    <p class="normalnesil">Durumu yakınlarına da anlatan Şehzade Selim, vakit geçirmeden yola çıktı (27 Eylül). Dağları, ovaları bir yıldırım hızıyla aştı. Hiç dinlenmedi. Yol boyunca birkaç at değiştirdi. Gece de yoluna devam etti. Nihayet Kadıköy’e ulaştı. (30 Eylül 1566).</p>

    <p class="normalnesil">Genç Şehzade’nin Kadıköy’e geldiği haberi, saraya ulaşır ulaşmaz hazır bekletilen saltanat kayığı, yeni padişahı almak için gönderildi. Selim bu kayığa bindi. Kayık Kızkulesi’nin önünden geçerken, selam topları atılıyordu.</p>

    <p class="normalnesil">Az sonra kayık, Sarayburnu’na yanaştı. Selim karaya çıktı. Hazır tutulan ata binip Topkapı Sarayı’na gitti.</p>

    <p class="normalnesil">Ve 30 Eylül 1566 Pazartesi günü, Selim on birinci Osmanlı padişahı olarak tahtına geçti.</p>

    <h2 class="h2baslik" id="_idParaDest-67">Büyük Acı</h2>

    <p class="normalnesililk">Yeni Padişah, hemen ertesi gün Eyüp Sultan’a giderek Eba Eyyub türbesini ziyaret etti. Kılıç kuşandı. Bu merasim onunla birlikte gelenekselleşti ve asırlar boyu sürdü.</p>

    <p class="normalnesil">Yeni Padişah İstanbul’da ancak dört gün kalabildi. Maiyetiyle birlikte yola çıkarak Belgrad’a vardı (17 Ekim 1566). Bayram Bey’in evinde misafir kaldı. Oradan Sokollu Mehmed Paşa’ya haber gönderdi.</p>

    <p class="normalnesil">Yolda öyle anlar oldu ki, asker yürümeyi bıraktı. “Hay Sultan Süleyman Han” diye feryada başladı. Her seferinde Sokollu Mehmed Paşa, askerlerin yanına gidip içli konuşmalar yapıyordu:</p>

    <p class="normalnesil">“Kardeşler, yoldaşlar niçin yürümezsiniz? Bunca yıllık İslâm padişahını Kur’ân ile uğurlayalım. Gaza ile Macaristan’ı İslâm ülkesi yaptı. Hepimizi ihsanlarıyla besledi. Karşılığı bu mudur ki, cesedini başımız üstünde götürmeyelim?”</p>

    <p class="normalnesil">Hafızlar sürekli Kur’ân okuyordu...</p>

    <p class="normalnesil">Kanuni’nin cenazesi tekbirler eşliğinde Tuna’dan geçirildi. Nehrin karşı sahiline bir otağ kuruldu. Cenaze otağın karşısına gelince, arabanın örtüsü kaldırıldı. Muhteşem Süleyman’ın tabutu meydana çıktı.</p>

    <p class="normalnesil">O anda, gökyüzünü titreten bir uğultu koptu. Koskoca ordu fırtınaya tutulmuş bir deniz gibi çalkalandı. Kendilerini zaferden zafere koşturan büyük cihangiri kaybetme acısı askerleri yürekten yaralamıştı. Gözlerden sağanak halinde yaşlar boşalıyor, göğüsler yumruklanıyordu.</p>

    <p class="normalnesil">“Padişahımız, bizi öksüz kodun!” feryatları dağları, ovaları inletiyordu.</p>

    <p class="normalnesil">Kolay katlanılır acı değildi. Uzun yıllar onun kumandasında nice kaleleri fethetmişler, nice orduları dize getirmişlerdi.</p>

    <p class="normalnesil">Sultan Selim, cenazeyi karşıladı. Sırtında siyah bir kaftan vardı. Üzüntülüydü. Bir tahta kavuşmuş, ama annesinin acısı geçmeden babasını kaybetmişti. Onun yerini doldurmanın imkânsız olduğunu biliyor, adına hükümdarlık denen ateşten gömlek şimdiden bütün benliğini yakıyordu.</p>

    <p class="normalnesil">Tabutun önüne geldiğinde diz çöktü. Sonra kalktı, tabutu öptü.</p>

    <p class="normalnesil">Ordu cenaze namazı için saf tutmuştu. Kalabalık bütün ovayı kaplamıştı. Namaz büyük bir huşû içinde kılındı. Daha sonra Kanuni’nin cenazesi İstanbul’a getirilerek tekrar namazı kılındı ve defnedildi (28 Kasım 1566).</p>

    <p class="normalnesil">Kanuni’nin cenaze namazı üç defa kılındı:</p>

    <p class="normalnesil">1. Öldüğü yer olan Zigetvar’da.</p>

    <p class="normalnesil">2. Belgrad’da.</p>

    <p class="normalnesil">3. İstanbul’da.</p>

    <h2 class="h2baslik" id="_idParaDest-68">Karadeniz’le Hazar Denizi’ni Birleştirme Çalışmaları</h2>

    <p class="normalnesililk">Kanuni’nin ölümü, herkesi son derece üzmüş, devlet âdeta öksüz kalmıştı. Ama devlet gemisinin yürümesi gerekiyordu. Acılarını içlerine gömmeli ve dört elle işe sarılmalıydılar.</p>

    <p class="normalnesil">Büyük padişahın ölümüyle, devlet işlerinde, doldurulması zor bir boşluk meydana gelmişti. Osmanlıya düşman olanlar, bu durumu fırsat sayıyorlardı. Yer yer ayaklanmalar baş göstermişti. Sadrazam Sokollu Mehmed Paşa, bunları bastırmakta güçlük çekiyordu.</p>

    <p class="normalnesil">Öte yandan, uzun zamandır Osmanlı’ya diş bileyen Ruslar, Kanuni’nin ölümüyle birlikte, harekete geçtiler. Astrahan yolunu kapatarak, Hiveli Müslümanlara zorluk çıkardılar. Hacca gidecek Müslümanların Astrahan’dan geçmelerine mâni oldular. Hive Hanı Hacı Muhammed, bu durumu yeni padişaha arzetti. Astrahan’ın Ruslardan alınmalıydı.</p>

    <p class="normalnesil">Sultan II. Selim, hemen harekete geçti. Sokollu’nun daha önce yaptığı Volga ve Don kanalını açarak, Karadeniz’le Hazar Denizi’ni birleştirme projelerini inceledi. Takibini Sokollu Mehmed Paşa’ya verdi (4 Ağustos 1566).</p>

    <p class="normalnesil">Yoğun bir çalışma temposuyla, kısa bir zamanda, kanalın üçte biri açıldı.</p>

    <p class="normalnesil">Bu durum Rusları telaşa düşürmüştü. Rus Çarı IV. İvan, elçilerini İstanbul’a gönderdi. Elçiler, beraberlerinde getirdikleri değerli hediyeleri padişaha sundular.</p>

    <p class="normalnesil">“Rus Çarı haşmetlû İvan’ın dostluk ve samimî duygularını getirdik” dediler, “Çarımız, tahta çıkışınızı kutluyor, tebriklerinin kabulünü istirham ediyorlar. Ayrıca Osmanlı Devleti’yle dostane münasebetler kurma arzusundadırlar.”</p>

    <p class="normalnesil">Sultan Selim, elçibaşının konuşmasını sonuna kadar dinledi. Sonra birden şahin bakışlarını elçibaşının üzerine dikerek: “Biz dostluklara önem veren bir milletiz” diye gürledi, “Herkesle iyi geçinmek isteriz. Ancak dostlarımız, dostluklarında samimi olmalıdırlar. Astrahan yolu hacılarımıza kapatıldı, Kırım elçimiz Moskova’da alıkonuldu. Dostluk böyle mi olur? Varın, çarınıza söyleyin: Astrahan yolu açılır ve elçimiz serbest bırakılırsa, dostluğumuz devam eder. Yoksa atadan kalma haklarımızı kullanmakta tereddüt göstermeyiz.”</p>

    <p class="normalnesil">Elçiler, padişahın isteklerini çara bildirdiler. Çar bütün şartları kabul etti. Böylece kanal açma işi de yarım kalmış oldu.</p>

    <h2 class="h2baslik" id="_idParaDest-69">Kıbrıs Seferi’nin Sebepleri</h2>

    <p class="normalnesililk">Kanuni devrinde başlatılan Hint siyasetine, Sultan Selim zamanında da devam edildi. Avrupalıların tazyikine maruz kalan Sumatra adasındaki Açe Sultanlığı’na bir miktar silah yardımı yapıldı (1566).</p>

    <p class="normalnesil">Ayrıca Süveyş Kanalı’nın açılması da Sultan Selim zamanında düşünüldü. Eğer bu teşebbüs gerçekleşseydi, meşhur İpek ve Baharat yolu buradan geçecek ve dünya ticareti Osmanlıların eline geçecekti. Diğer yandan Avrupalıları Hint Denizi’nden kolayca atmak mümkün olacaktı.</p>

    <p class="normalnesil">Dünya ticaretinde yeni bir safha açacak olan bu düşünce, bazı sebepler yüzünden gerçekleşemedi.</p>

    <p class="normalnesil">O sırada Sultan Selim, Kıbrıs Adası’nın fethi ile uğraşıyordu. Çünkü Kıbrıs Venediklilerin elinde bir korsan yatağı haline gelmişti. Ticaret gemilerimizi soyuyor, esir aldıklarını işkencelerle öldürüyorlardı. Kıbrıs zindanları Müslümanlarla dolmuştu.</p>

    <p class="normalnesil">Ayrıca Sultan Selim’in şehzadeliği zamanından kalma bir hesabı vardı. Vaktiyle Mısır’dan kendisine gönderilen hediyeleri taşıyan bir gemiye Kıbrıs korsanları el koymuş, bütün hediyeleri almışlardı. Üstelik gemi mürettebatını da zindana atmışlardı. Bunu haber alınca babası Kanuni Sultan Süleyman’a şikâyette bulunmuştu.</p>

    <p class="normalnesil">Kanuni de bu olaya üzülmüş, Kıbrıs’ın alınması lazım geldiğine işaret ederek, “Kıbrıs’ı fethetmek bize nasip olmazsa sen fethet” diyerek oğluna vasiyet etmişti.</p>

    <p class="normalnesil">Şehzade Selim de babasına söz vermişti:</p>

    <p class="normalnesil">“Eğer padişah olursam Kıbrıs’ı korsanların başına yıkacağım!”</p>

    <p class="normalnesil">Padişah olmuştu ve Kıbrıs’ın fethini istiyordu.</p>

    <p class="normalnesil">Bu arada korsanlar yağmalarına devam ediyorlardı. Son olarak Mısırlı deftardarın bindiği geminin soyulması, bardağı taşıran son damla oldu. Padişah İkinci Selim, “Kıbrıs’ı fethedip babamızın vasiyetini yerine getireceğiz” dedi.</p>

    <p class="normalnesil">Şeyhülislâm Ebussuud Efendi’den bir fetva alındı.</p>

    <p class="normalnesil">Sadrazam Sokollu Mehmed Paşa, Kıbrıs Seferi’ne karşıydı. Türlü sebepler ileri sürüp, Padişah’ı caydırmaya çalışıyordu. Ama başaramadı. Zaten Padişah, Sokollu’nun her işe karışmasından hoşlanmıyordu.</p>

    <p class="normalnesil">“Bu seferi biz istiyoruz, Kıbrıs’ın fethi cennetmekân pederimizin de arzusuydu. Biz padişah oğlu padişahız ve adanın fethini ferman etmişiz. Ferman bizimdir!”</p>

    <p class="normalnesil">Bu sözleriyle Sokollu’ya, padişah olduğunu hatırlatıyor, fazla ileri gitmesini önlüyordu. Bu sert çıkış karşısında Sokullu, susmak zorunda kaldı.</p>

    <p class="normalnesil">“Allah fetih nasip etsin” diye mırıldanmakla yetindi.</p>

    <p class="normalnesil">Sultan İkinci Selim, Kıbrıs’ın fethine, Altıncı Vezir Lala Mustafa Paşa ile üçüncü Vezir Piyale Paşa’yı tayin etti.</p>

    <p class="normalnesil">Her iki veziri de huzuruna çağıran padişah: “Bakın a vezirlerim!” dedi, “Kıbrıs seferinde elinizden gelen gayreti göstereceğinize ve Osmanlı Devleti’nin namını yücelteceğinize inanamıyorum. Allah yardımcınız olsun. Gayret üzre olun. Zafer müjdenizi bekleyeceğim.”</p>

    <p class="normalnesil">Üçüncü Vezir Piyale Paşa, padişahın eteğine kapandı.</p>

    <p class="normalnesil">“Sizin güveninize layık olmaya çalışacağız, padişahım. Devlet-i Âliye’ye canımız feda olsun!”</p>

    <p class="normalnesil">Osmanlı donanması 15 Mayıs 1570 tarihinde demir aldı. O gün bütün İstanbul sahildeydi. Hafızlar Kur’ân-ı Kerim’den fetih âyetleri okuyor, mehter savaş marşları çalıyor, tekbirler denizin dalgaları arasında yankılanıyordu. Ve Osmanlı donanması Kıbrıs’ı mutlaka almaya yemin edip Akdeniz’e çıkıyordu.</p>

    <p class="normalnesil">Osmanlı donanmasının hareketini haber alan Kıbrıs’taki Venedik korsanları korku içindeydi. Papadan yardım istediler. Bunun üzerine teşkil edilen bir Haçlı donanması Kıbrıs’a gönderildi.</p>

    <p class="normalnesil">Bu sırada, Osmanlı donanması, Limasol Körfezi’ne demir atmıştı (1 Temmuz 1570). Sahile çıkan leventler (deniz askerleri) Leftari Kalesi’ni sıkıştırıp teslim aldılar (2 Temmuz). Ardından Girne’yi alıp Lefkoşe’yi kuşattılar. 9 Eylül 1570’de Lefkoşe’yi fethedip Magaso’ya yürüdüler.</p>

    <p class="normalnesil">Magosa’ya çıkartma hareketi başarıyla gerçekleştirildi. Leventler sahil şeridine iyice yerleştiler. Öncü birliği arkadan gelen askerlerle desteklendi.</p>

    <p class="normalnesil">Düşman bir hayli kalabalıktı. Ama fatihlerin kararı kesindi. Kıbrıs bütünüyle alınacak, korsanlardan hesap sorulacaktı. Buraya bunun için gelmişlerdi. Öldüler, fakat bir adım bile çekilmediler. Sonunda Haçlı savunması bütünüyle kırıldı.</p>

    <p class="normalnesil">Magosa Kalesi burçlarına bayrağımız dikildiğinde, güneş batmak üzereydi. Az sonra kalenin bütün burçlarından ezan sesleri yükselmeye başladı. Padişahın emri yerine gelmiş, Kanuni’nin vasiyeti tutulmuş, Kıbrıs fethedilmişti (1 Ağustos 1571).</p>

    <p class="normalnesil">Kıbrıs Valisi Nikola Nandola ölüler arasında yatıyordu. Birçok esir ve ganimet alınmıştı.</p>

    <p class="normalnesil">Kıbrıs Adası Anadolu’nun ve Akdeniz’in emniyeti bakımından çok önemliydi. Bu zaferle Anadolu’nun bir uzantısı olan Kıbrıs, Osmanlı topraklarına katılmış oldu. Böylece Osmanlı donanması Akdeniz’de daha güçlü hale geldi.</p>

    <h2 class="h2baslik" id="_idParaDest-70">İnebahtı Faciası</h2>

    <p class="normalnesililk">Avrupalılar, Kıbrıs adasını kaybetmenin acısını çıkarmak için bir Haçlı donanması meydana getirdiler. O sıralarda Osmanlı donanması, İnebahtı önünde demirlemiş bulunuyordu. Donanmamız, burada Haçlıların baskınına uğradı. Çok şiddetli bir deniz savaşı oldu. Ama düşman hazırlıklıydı. Tutuşturulmuş paçavralı oklar, kadırgalarımızın tutuşmasına ve yanmasına yol açtı. Bütün gayretlere rağmen, bozgun önlenemedi.</p>

    <p class="normalnesil">Kaptan Müezzinzade Ali Paşa şehit oldu. Uluç (Kılıç) Ali Paşa, yirmi gemisiyle bir çıkış bulmaya çalıştı. Ne yazık ki, başaramadı. Haçlı donanması İnebahtı deniz savaşında, Osmanlı donanmasını yendi (7 Ekim 1571).</p>

    <p class="normalnesil">İnebahtı galibiyeti ile Avrupa bayram yerine dönmüştü. Büyük şenlikler düzenlediler. Bu arada, mağlubiyetin Osmanlılar üzerindeki tesirini öğrenmek için, İstanbul’a elçiler gönderdiler.</p>

    <p class="normalnesil">Venedikli elçileri Sokollu Mehmed Paşa kabul etti. Paşa onların niyetini çok iyi biliyordu. Böbürleneceklerdi. Nitekim elçi “İnebahtı’da sizi yendik diye üzülmeyin” diye söze başlayınca, Sadrazam:</p>

    <p class="normalnesil">“Bre elçi!” diye gürledi, “Siz donanmamızı yenmekle sakalımızı tıraş ettiniz. Biz Kıbrıs’ı almakla, kolunuzu kestik. Kesilen kol yerine gelmez, ama tıraş edilen sakal eskisinden daha gür çıkar. Bu devlet isterse, gemilerinin yelkenlerini atlastan, halatlarını ibrişimden, demirlerini gümüşten yapacak kadar güçlüdür! Ne bellediniz?”</p>

    <p class="normalnesil">Elçiler böyle bir karşılık beklemiyorlardı. Şaşkınlıktan bocaladılar. Umduklarını bulamadan Venedik’in yolunu tuttular.</p>

    <p class="normalnesil">Gerçekten Sokollu Mehmed Paşa, söylediklerini yaptı. Kısa bir zamanda iki yüz gemilik yeni bir donanma inşa edip denize indirdi. Yeni donanma, Kaptan-ı Derya Kılıç Ali Paşa’nın komutasında tekrar Akdeniz’e açıldı (13 Haziran 1572).</p>

    <p class="normalnesil">İnebahtı galibiyetiyle bayram yapan Avrupalıların sevinci kısa sürmüştü. Osmanlı donanmasının bütün ihtişamıyla Akdeniz’de boy göstermesi karşısında, Avrupa derin bir mateme gömüldü.</p>

    <p class="normalnesil">Donanmamız, tarihimize yeni zafer sayfaları ekliyordu. Tunus ikinci defa fethedilmişti—birinci fethi Barbaros yapmıştı. Kaleler arka arkaya alınmış, nihayet 9 Haziran 1574’te muhteşem Boğdan Zaferi kazanılmıştı.</p>

    <p class="normalnesil">Donanmamız zaferden zafere koşarken, İstanbul’da padişah hastalandı. Hastalık gün geçtikçe ilerliyordu. Sık sık başı dönüyor, sendeliyordu. Doktorlar, bir türlü çare bulamıyorlardı.</p>

    <p class="normalnesil">Hamama gittiği bir sırada, ayağı kayıp düştü ve başını mermerlere çarptı. Kaldırıp yatağına götürdüler. Yataktan bir daha da kalkamadı. Ve 15 Aralık 1574 Çarşamba günü 51 yaşında hayata gözlerini kapadı.</p>

    <p class="normalnesil">Sultan Selim’in aşırı sarhoş olduğu ve cariye kovalarken düşüp öldüğü yolundaki iddialar mantıksızdır. Herhangi bir padişahın içki içip içmediğini bilmiyoruz. Bazı tarihçilerin kayıtlarında var, ancak iddiaları doğrulayacak belge yok.</p>

    <h2 class="h2baslik" id="_idParaDest-71">Sultan II. Selim’in Şahsiyeti</h2>

    <p class="normalnesililk">Kanuni gibi büyük bir padişahtan sonra tahta çıkan Sultan Selim’in saltanatı 8 yıl 2 ay 15 gün sürdü. Ordu en kuvvetli dönemini yaşıyordu. Devlet hazinesi ağzına kadar altın ve gümüş doluydu. Osmanlı Devleti, dünyanın en büyük, en kuvvetli devletiydi. Kanuni’den, büyük ve güçlü bir devletle birlikte iyi yetişmiş devlet adamları da miras kalmıştı.</p>

    <p class="normalnesil">Fakat Sultan II. Selim babasına benzemiyordu. Bir padişahta olmaması gereken bazı kusurları vardı. Zaman zaman Sokollu Mehmed Paşa’nın gölgesinde kalıyordu. Ama zaman zaman padişahlığını hatırlayıp sert çıkışlar da yapıyordu. Yazık ki, böyle zamanlar çok azdı.</p>

    <p class="normalnesil">Padişahlığı süresince hiçbir savaşa katılmadı. Oysa asker, başında padişahı görmeye alışıktı. Onları Kanuni alıştırmıştı. Padişahın arkasından ölüme bile yürümeye hazırdılar. Fakat Padişah saraydan çıkmıyordu. Tabii, bu da askerin bağlılığını azaltıyor, şevkini kırıyordu. Sultan II. Selim devrinde büyük isyanların çıkmaması, Kanuni’nin sağladığı çelik disiplinden dolayıdır. Kanuni, öylesine sağlam bir düzen kurmuştur ki, bu düzeni, ardından gelen bazı aksaklıklar bile bozamamıştır.</p>

    <p class="normalnesil">Sultan II. Selim, Nurbanu Sultan’la evliydi. Murad, Osman, Süleyman, Mahmud, Cihangir, Mehmed, Mustafa, Abdullah isimli sekiz oğluyla; Esma, Fatma, Şah Sultan, Gevher Mülük adlı dört kızı oldu.</p>

    <p class="normalnesil">İyi bir şairdi. Şiirlerinde “Talibi” takma adını kullanırdı. Bir divanı vardır.</p>

    <p class="normalnesil">Yahya Kemal’in; “Bir beyti bir de câmi-i mâ’mûru var” diye övdüğü Sultan II. Selim’in, “Biz bülbül-i muhrık-ı dem-i şekvâ-yı firâkiz/ Âteş kesilir geçse sabâ gülşenimizden” “Ayrılığın şikâyetinin yakıcı demlerinin adamlarıyız biz / Sabah rüzgârı ateş kesilir, gülistanımızdan geçse” beyti, bütün Türk şiirinin en güzel beyitlerinden biri sayılmaktadır.</p>

    <p class="normalnesil">İstanbul’da Ayasofya avlusundaki türbesinde yatıyor.</p>

    <h2 class="h2baslik" id="_idParaDest-72">Hayır Eserleri</h2>

    <p class="normalnesililk">Sultan II. Selim’in Mimar Sinan‘a 1571 yılında yaptırdığı Selimiye Camii tam bir şaheserdir ve başka hiçbir şey yapmamış olsa bile hayırla anılmasına yetecek kadar büyük bir eserdir.</p>

    <p class="normalnesil">Mekke-i Mükerreme’nin su yollarının tâmiri, Mescid-i Harâm’ın mermer kubbelerle tezyini, Lefkoşe Selimiye Câmii, Azîz Efendi tekkesi ve Navarin Limanı’na hâkim bir mevkiye yaptırdığı kule, hayrâtları arasındadır.</p>

    <p class="normalnesil">Evliya Çelebi <span class="ideitalik">Seyahatname’</span>sine göre, camisini Edirne’ye yaptırmasının sebebi, Peygamberimizi rüyasında görmesi ve böyle bir talimat almasıyla ilgilidir.</p>

    <p class="normalnesil">İstanbul‘da yeni bir büyük camiye ihtiyaç duyulmadığı, Edirne’nin Rumeli’deki Osmanlı egemenliğinin merkezi konumunda olduğu ve Selim’in gençlik yıllarından beri şehre ayrı sevgi beslediği için camisini Edirne’de yaptırdığı yolunda da yorumlar var.</p>
  </div>
</body>
</html>
