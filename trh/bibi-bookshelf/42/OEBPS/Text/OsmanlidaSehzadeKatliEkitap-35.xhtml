<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OsmanlidaSehzadeKatliEkitap-35</title>
  <link href="../Styles/idefixnesilApple.css" rel="stylesheet" type="text/css" />
</head>

<body id="OsmanlidaSehzadeKatliEkitap" xml:lang="tr-TR">
  <div>
    <h1 class="baslik" id="_idParaDest-60">Osmanlı’da Haberleşme</h1>

    <p class="normalnesililk">ŞEHZADE MUSTAFA’NIN Diyar-ı Bekir Beylerbeyi ile Safevi Şahı Tahmasb’a hitaben yazdığı mektupların sahte mi, yoksa gerçek mi olduğunu anlamamız lazım.</p>

    <p class="normalnesil">Bazı tarihçiler, bu mektupların Sadrazam Rüstem Paşa, Hürrem Sultan ve Mihrimah Sultan tarafından uydurulduğunu söylüyor.</p>

    <p class="normalnesil">Bunu kabul etmek, Kanuni’yi ‘kandırılabilir bir ihtiyar’ zannetmek anlamına gelir. Halbuki Kanuni’nin elinin altında dillere destan bir haber alma teşkilatı vardır ve her konuyu tahkik etmeye muktedirdir.</p>

    <p class="normalnesil">Bu teşkilatın kökü Selçuklulara dayanır.</p>

    <p class="normalnesil">Selçuklular, on dördüncü yüzyılın başlarına kadar, neredeyse tüm Anadoluyu baştanbaşa dinlenme ve konaklama tesisleriyle donatmışlardı. Öyle ki, her otuz-kırk kilometrede bir kervansaraya rastlanıyordu.</p>

    <p class="normalnesil">Sinop’tan Antalya’ya, Edirne’den Kars’a ve Diyarbakır’a kadar olan bölgede toplam yüz otuz iki kervansaray inşa edilmişti. Bu konaklama tesislerinin çokluğu, Selçukluların ticarî örgütlenmelerinin de bir göstergesidir. Bu muazzam örgütlenmeden sadece Selçuklular değil Bizanslılar, Gürcüler, Trabzon Rum İmparatorluğu, Ceneviz kolonileri, Rusya, İran ve Ermenistan da yararlanırdı.</p>

    <p class="normalnesil">Selçuklular yol ve kervansaraylarını bu ilişkilere imkân verecek şekilde düzenlemişlerdi. Aynı zamanda bunlar haber alma faaliyetleri için de kullanılırdı.</p>

    <p class="normalnesil">Selçuklu kervansarayları uzaktan bakılınca kale gibi gözükürdü. İçleri ise yolcuların her türlü ihtiyaçlarını karşılayabilecek tarzda donatılmıştı.</p>

    <p class="normalnesil">Çeşitli maksatlarla yolculuk yapanlar, hanlarda ve kervansaraylarda gecelerken birbirleriyle sohbet ederler, geldikleri yerlerdeki hali-ahvali birbirlerine anlatırlardı.</p>

    <p class="normalnesil">Konuşulanlar, bilgi toplamakla görevli kişiler tarafından derlenir, toplanır ve bu amaçla kurulmuş kalelere götürülürdü. Kalelerdeki uzmanlar gelen bilgileri değerlendirir, gevezelikleri, boşboğazlıkları eleyip sadece işe yarayacağını umdukları bilgileri saraya ulaştırırlardı.</p>

    <p class="normalnesil">Osman Gazi’nin kurduğu Osmanlı Devleti, iletişimde aynı yöntemden yararlandı. Ayrıca sâî (koşucu), ulak, tatar, çapar, berid gibi isimler verilen özel eğitimli, sadakatı çeşitli deneylerle sabit olmuş habercilerden yararlanıldı. Haberciler merkezle vilayet ve sancaklar arasında resmî evrak mübadelesinde görev yapıyorlardı. Çok cins atlara biniyor, çok hızlı sürdükleri için bazen at çatlatıyorlardı.</p>

    <p class="normalnesil">Her ihtimale karşı her konakta eğerlenmiş bir at bekletiliyor, zamansız gelen haberciler, eğer taşıdıkları haber çok önemliyse, dinlenmeden yola devam ediyorlardı.</p>

    <p class="normalnesil">Uzak bölgelerden uzun süre haber gelmeyince padişahlar kendi özel temsilcilerini gizlice gönderiyor, haber gelmeyen bölgenin yöneticilerinin muhtemelen zulmettikleri varsayımından yola çıkıldığı için, bölge köşe-bucak taranıyor, gizlice halkla görüşülüyor, eğer bir sıkıntı varsa padişaha iletiliyor, yöneticiler buna göre cezalandırılıyordu...</p>

    <p class="normalnesil">Haberleşmedeki güçlükler sebebiyle tarihte bazı zulüm örneklerine rastlanır. Ancak bunlar merkezî hükümetin bilgisi dahilinde olmuş şeyler değildir.</p>

    <p class="normalnesil">Özel haberleşmeye gelince; Sultan İkinci Mahmud’a kadar Osmanlı’da özel haberleşme sistemi yoktur. Osmanlı Devleti, merkezî yönetimin gereği olarak kurduğu haberleşme sisteminden özel kişilerin yararlanmasına izin vermemiştir. Bu nedenle kişiler de, haberleşmeyi bireysel planda kendi imkânlarıyla sağlamaya çalışmışlardır.</p>

    <p class="normalnesil">Bunlardan en yaygın olanı, haberin iletilmek istendiği yere giden gezginlerden yararlanmak şeklindedir. (Hacılar, gezgin ozanlar, vs.) Daha sonra belirli yerlere birçok kişinin haberini taşıyan özel kişiler devreye girmiş, böylece özel haberleşme sistemine doğru kalıcı bir adım atılmıştır.</p>
  </div>
</body>
</html>
