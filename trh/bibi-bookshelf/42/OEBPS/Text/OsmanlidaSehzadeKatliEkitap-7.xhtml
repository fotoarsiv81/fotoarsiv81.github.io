<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OsmanlidaSehzadeKatliEkitap-7</title>
  <link href="../Styles/idefixnesilApple.css" rel="stylesheet" type="text/css" />
</head>

<body id="OsmanlidaSehzadeKatliEkitap" xml:lang="tr-TR">
  <div>
    <h1 class="baslik" id="_idParaDest-8">Bu Ne Haldur?</h1>

    <p class="normalnesililk">1520 YILININ TEMMUZ AYI BAŞLARINDA Dersaadet (İstanbul)...</p>

    <p class="normalnesil">Yavuz Sultan Selim, sevgili nedimi ve sırdaşı Hasan Can’la Hasbahçe’de geziniyor, gelecek için tasavvurlarını anlatıyordu.</p>

    <p class="normalnesil">“Safevi’yi tekmil biturub Frengistan’a (Avrupa) yörümek velâdır Hasan, bu emelimize ulaşmadan emr-i Hak vaki olursa, bu yolda Süleyman’ıma rehberlik eyle.”</p>

    <p class="normalnesil">Hasan Can’ın tepkisi her zamanki gibi tevekkül doluydu:</p>

    <p class="normalnesil">“O ihtimal hepimiz için varittir hünkârım, lakin yapacak çok iş var daha...”</p>

    <p class="normalnesil">“Var ki nasıl var, amma ecel bekler mi?”</p>

    <p class="normalnesil">“Hakk Teâlâ uzun ömürler ihsan etsin hünkârım. Henüz kırk dokuzundasınız.”</p>

    <p class="normalnesil">“Öyle de Hasan, ölmenin yaşı da yok mevsimi de.”</p>

    <p class="normalnesil">“Neden birdenbire aklınıza ölüm düştü hünkârım?”</p>

    <p class="normalnesil">“Hiçbir zaman aklımızdan çıkmadı ki Hasan Can. ‘Ölümü sık sık hatırlayınız’ diyen Nebi aşkına, hep aklımda. Lakin seferde mi olur sarayda mı, merakımız budur.”</p>

    <p class="normalnesil">Hasbahçe’den saraya giden yolu ortalamışlardı. Arkalarından bir grup muhafız geliyordu. Arka arkaya yapılan suikastlardan sonra, muhafızsız bahçeye bile çıkmıyordu. Buna çok fazla canı sıkılıyor, yürüme hürriyeti bile olmadığından yakınıyor, fakat mecburiyetten dolayı katlanıyordu.</p>

    <p class="normalnesil">Birden durdu. İki-üç adım geriden kendisini takip eden Hasan Can’a döndü:</p>

    <p class="normalnesil">“Can yoldaşım” dedi, “Arkamda güya bir hâr (ateş) batub, azap virür!”</p>

    <p class="normalnesil">Hasan Can, o zamana kadar padişahın, sağlığından tek kelimeyle dahi şikâyet ettiğini duymamıştı. Herhalde büyük acı çekiyordu. Biraz telâşlandı.</p>

    <p class="normalnesil">“Destur verirseniz hünkârım, size azap veren nesneyi görmek isterum.”</p>

    <p class="normalnesil">Yavuz Padişah sırtını açtı. Hasan Can dikkatle inceledi. Omuzlarının arasında etrafı kırmızılaşmış bir sivilceden başka bir şey yoktu. Eliyle yoklayınca basit bir sivilce olmadığını fark etti.</p>

    <p class="normalnesil">“Hemen hekimbaşı gelsun görsün hünkârım, şifa merhemi ursunlar, ağrılarınız geçer.”</p>

    <p class="normalnesil">Yavuz Padişah’ın yüzü, ekşi şerbet içmiş gibi buruştu:</p>

    <p class="normalnesil">“Bırak hekim tavsiye etmeyi de Hasan Can, sıkıver gitsin! Cerahat çıkarsa rahatlarım.”</p>

    <p class="normalnesil">“Henüz hamdır hünkârım, zedelemek caiz değil. Hekimbaşıyı çağıralım, baksın.”</p>

    <p class="normalnesil">Yavuz hızla sırtını kapattı. Kaşları çatılmıştı:</p>

    <p class="normalnesil">“Biz çelebi (bir anlamda, hanımevlâdı) değiliz ki, bir çıban içün hekime müracaat idelüm...”</p>

    <p class="normalnesil">Süleyman o geceyi rahatsız geçirdi. Zaten kaç gecedir ağrıdan uyuyamıyor, fakat kimseye söylemiyordu. Kime söylese hekim tavsiye edeceğini biliyordu. İşte Hasan Can da öyle yapmıştı.</p>

    <p class="normalnesil">Sabaha kadar acıdan kıvrandı durdu...</p>

    <p class="normalnesil">Sabah namazını kılar kılmaz, herkesten habersiz saray hamamına gidip tellâklara sivilceyi sıktırdı. Ama bu, acılarını artırmaktan başka bir işe yaramadı. Yine de önem vermiyor, bir an önce Edirne’ye gidip, kendisini bekleyen orduya katılmak ve sefere çıkmak istiyordu.</p>

    <p class="normalnesil">“Vezir-i azamımız Pirî Paşa’yı Ordu-yu Hümâyûnla bile Edirne’ye gönderdik. Biz dahi tez elden onlara kavuşmalıyız. Padişahlar ordularıyla olmak lazımdur” diyordu.</p>

    <p class="normalnesil">18 Temmuz 1520 günü İstanbul’dan merasimle Edirne’ye hareket etti.</p>

    <p class="normalnesil">Hasan Can yanından bir an bile ayrılmıyor, hekimler padişahın giderek artan ağrılarını dindirmek için büyük gayret gösteriyorlardı.</p>

    <p class="normalnesil">Hiç değilse arabada seyahat etmesini tavsiye etmişler, ama dinletememişlerdi. Yavuz Padişah hâlâ hastalığını ciddiye almıyor, ağrılarını yutkunup gülmeye çalışıyordu:</p>

    <p class="normalnesil">“Rahatsızlığımızı yoldaşlara söylemeyin, hiçbir şey olmamış gibi davranın...”</p>

    <p class="normalnesil">Sık sık konaklayarak, nihayet, bir zamanlar babasıyla savaştığı Uğraş Deresi mevkiine gelindi. Ağrıları dayanılmaz bir hal almıştı. At üstünde tutunmak için insanüstü bir gayret gösteriyordu. Çıban büyümüş, avuç içi genişliğinde olmuştu.</p>

    <p class="normalnesil">Saray Hekimbaşısı Ahi Çelebi, son derece endişeliydi. Uğraş Deresi’nde Padişah’a yaklaştı:</p>

    <p class="normalnesil">“Burada konaklanması münasiptir hünkârım. Zira at sırtında daha fazla gitmeniz uygun olmaz!..”</p>

    <p class="normalnesil">Yavuz Padişah acı acı Hekimbaşı’ya baktı:</p>

    <p class="normalnesil">“Bizim gayri ata binecek hâlimiz mi kaldı Ahi?”</p>

    <p class="normalnesil">Hasan Can, Padişah’ının sözlerini duyunca, sarsıldı.</p>

    <p class="normalnesil">Ağlamamak için kendini tuttu.</p>

    <p class="normalnesil">Beldeler fetheden koca cihangiri bu hâlde mi görecekti?</p>

    <p class="normalnesil">Attan inmesine yardım etmek için fırladı. Ancak Yavuz Sultan Selim, bir el işaretiyle onu uzaklaştırdı. Herkes bakıyordu. Bu durumda hastalığını belli edecek davranışlardan kaçınmalı, herkese sıhhat ve afiyette olduğunu göstermeliydi.</p>

    <p class="normalnesil">Atından indi. Acılarını sezdirmeyen diri adımlarla otağına girdi. Yatağa uzandı. Bitkindi. Bir işaretle Hasan Can’ı çağırdı:</p>

    <p class="normalnesil">“Pirî Paşa’ya haber sal, gelsün. Ahir ömrümüzde vezir-i azamımıza söyleyeceklerümüz var.”</p>

    <p class="normalnesil">O Edirne’ye gidecek haberciyi yola çıkarırken, hekimler bir kere daha Padişah-ı Cihan’ı muayene etmiş, sonra aralarında teşhis koymuşlar ve durumu Hasan Can’a bildirmeye gitmişlerdi.</p>

    <p class="normalnesil">“Devasız dert” diyordu Hekimbaşı Ahi Çelebi, “Padişahımız, ahalinin ‘yanıkara’ tabir ettiği şirpençe illetine müptelâdır. Ne cihetle tedavi olunacağı malûmumuz değildir.”</p>

    <p class="normalnesil">Hasan Can, can evinden vurulmuştu:</p>

    <p class="normalnesil">“Merhem urun” diye inledi çaresizlikle, “Derman bulun! Bunca zamandır efendimizin ekmeğini yediniz. Çaresin bulamaz iseniz, ekmeği gözünüze-dizinize durur!”</p>

    <p class="normalnesil">Hekimbaşı ağlamaklıydı. Ellerini iki yana açtı:</p>

    <p class="normalnesil">“Merhemlerimiz şifa virmez oldu. Tiryaklarımız tedaviden âciz durur. Duadan gayri yapabileceğimiz bir şey yok.”</p>

    <p class="normalnesil">Hasan Can, diğer hekimlere baktı. Hekimbaşı’nın sözlerini tasdikle başlarını sallıyorlardı. Çaresizliğin koyu karasına gömülmüşlerdi. Hasan Can, isyan öfkesinde bağırıyordu:</p>

    <p class="normalnesil">“Bu nice baş sallamadır koca hekimler? Dağ gibi Padişah’ı küçük bir sivilce bitirir, ama siz toplaşıp acz içre baş sallarsüz!”</p>

    <p class="normalnesil">Hekimler suskundu. Önlerine bakıp bakıp yutkunuyorlardı. Hekimbaşı Ahi Çelebi, Hasan Can’a hak veriyordu. Hak veriyordu ve o da çaresizliğine içerliyordu. Fakat yapabileceği bir şey yoktu.</p>

    <p class="normalnesil">“Efendimizin kurtulmasını biz de isteriz” diye konuştu, “Velâkin Allah’ın bildiğini kuldan ne saklamalı? Efendimiz, ahiret yolculuğunun eşiğinde bulunur. Cenab-ı Hakkın huzuruna istediğini geri döndürecek güç kimde var? İçeri gir, vakit hitam buluncaya kadar Kur’ân-ı Kerim kıraat eyle. Ben dahi Şeyh Efendi’yi haberleyeyim...”</p>

    <p class="normalnesil">Ahi Çelebi gözyaşlarını daha fazla tutamadı. Kaçarcasına Hasan Can’ın yanından uzaklaştı. Gözden uzak bir köşeye büzüldü. Başını ellerinin arasına aldı. Sarsılarak ağlamaya başladı. Şimdiye kadar kendini böylesine yalnız ve çaresiz hissettiğini hiç hatırlamıyordu.</p>

    <p class="normalnesil">Hasan Can olduğu yerde kalakalmıştı. Toparlanmaya çalışıyor fakat bir türlü başaramıyordu. Otağ-ı hümâyunu (padişah çadırı) gidecek, son durumu öğrenecekti. Huzura perişanlığını götürmemeliydi.</p>

    <p class="normalnesil">Kendini sürükleye sürükleye otağ-ı hümâyuna girdi. Padişahın gözleri kapalıydı; fakat nasıl olmuşsa, kendisini fark etmişti.</p>

    <p class="normalnesil">“Yaklaş Hasan Can, beri gel!..”</p>

    <p class="normalnesil">Bir an ümitlendi...</p>

    <p class="normalnesil">Belki de hekimler yanılmıştı...</p>

    <p class="normalnesil">Belki padişahın sırtındaki çıban, şirpençe değildi...</p>

    <p class="normalnesil">Birkaç gün içinde şifa bulacak ve ordunun başında sefere çıkacaktı belki de...</p>

    <p class="normalnesil">Yatağa iyice sokuldu. Söyleyeceklerinin tek kelimesini kaçırmamak için, kulağını yaklaştırdı:</p>

    <p class="normalnesil">“Geldim hünkârım, emredin!”</p>

    <p class="normalnesil">Yavuz’un sesi fısıltılıydı. Kesik kesik konuşuyor, kelimeler arasında duraklayıp bocalıyordu:</p>

    <p class="normalnesil">“Hasan Can, sözünle amel itmedük, emma kendümüzü helâk eyleduk!”</p>

    <p class="normalnesil">Bir süre sustu. Hafifçe gözlerini aralayarak can dostunu son defa inceledi. Dudaklarında inceden, yalpalı bir gülüş oynaştı:</p>

    <p class="normalnesil">“Hasan Can, söyle ki bize bu ne hâldur?”</p>

    <p class="normalnesil">Hasan Can, şimdiye kadar padişahından hiçbir şey saklamamıştı. Her zaman açıkça düşüncelerini söylemiş, zaten bu yüzden padişahın sevgisini ve güvenini kazanmıştı.</p>

    <p class="normalnesil">Şimdi ilk defa düşündüğünü, doğru bildiğini söylemek gelmiyordu içinden. Ama oyalanmaya da alışık değildi. İnanmadığı şeyleri söyleyemezdi.</p>

    <p class="normalnesil">Tereddüdü uzadı. Sessizlik büyüyerek otağa çöktü.</p>

    <p class="normalnesil">“Ne hâldur?” diye tekrarladı Yavuz, “Bizim şu hâlimiz ne hâldur Hasan Can?”</p>

    <p class="normalnesil">Hıçkırıklar genzine tıkanmıştı Hasan Can’ın. Hıçkırıklarını tutuyor, ama gözyaşlarını tutamıyordu. Daha fazla susamazdı. Padişah, cevabın doğrusunu bekliyordu. Doğrusunu söylemeliydi.</p>

    <p class="normalnesil">“Hünkârım! Şu hâlunuz Cenab-ı Hakka teveccüh edip Allah’la beraber olacak hâldur!”</p>

    <p class="normalnesil">Yavuz irkildi. Yatağa düştüğü andan beri ilk defa yavuzlaştı. Diri bir sesle, âdeta kükredi:</p>

    <p class="normalnesil">“Ya sen bizi bunca zamandur kiminle bilurdun Hasan Can? Cenab-ı Hakka teveccühümüzde kusur mu ittuk ki böyle demektesun?”</p>

    <p class="normalnesil">Hasan Can, bir ümit ve üzüntü deminde bocalayarak cevap verdi:</p>

    <p class="normalnesil">“Hâşâ ki bir zaman zikr-i Rahmân’dan gufûl müşahede itmiş olam. Lâkin bu zaman gayri zamana benzemediği cihetten ihtiyaten cesaret eyledum.”</p>

    <p class="normalnesil">Yavuz’un son kükremesiydi...</p>

    <p class="normalnesil">Hasan Can, “Allah’la beraber olacak hâldur” deyince dayanamamış, ayaklanan isyanını kükreyerek dindirmişti. Her zaman Allah’la beraber olduğunu haykırma ihtiyacı duymuş, bunun için dirilmişti. Şimdi bitkindi.</p>

    <p class="normalnesil">“Sûre-i Yâsin tilâvet et” demesini Hasan Can, zar zor duydu. Sesine nefesine hırıltılar karışıyordu. Bazen de nefessiz kalıyor, bu da Hasan Can’ı ürkütüyordu.</p>

    <p class="normalnesil">Ne zamandır Yâsin okuyan hocalara o da katıldı, okumaya başladı.</p>

    <p class="normalnesil">Padişah, sessizce Hasan Can’ı takip ediyor, dudakları kımıl kımıl, onunla birlikte okuyordu.</p>

    <p class="normalnesil">Bütün sûreyi bir kere bitirdiler.</p>

    <p class="normalnesil">Hasan Can tekrar baştan aldı.</p>

    <p class="normalnesil">Yine birlikte “Selâm” ayetine geldiler.</p>

    <p class="normalnesil">Yavuz Padişah, son kez baktı yoldaşına, dudakları kıpırdadı, Hasan Can kulağını Padişah’ın ağzına iyice yaklaştırdı:</p>

    <p class="normalnesil">“Efendim, velinimetim...”</p>

    <p class="normalnesil">“Süleyman’ıma haber virun tahta mukayet olsun.”</p>

    <p class="normalnesil">Son sözleri oldu.</p>

    <p class="normalnesil">Hasan Can birkaç saat önce bunu Sadrazam Piri Mehmed Paşa’ya fısıldamış, ulaklar çoktan birkaç koldan Saruhan Sancağı’nın yolunu tutmuştu...</p>

    <p class="normalnesil">“Müsterih olasuz” dedi.</p>

    <p class="normalnesil">Bu da Padişah’ına son cevabı oldu.</p>

    <p class="normalnesil">İki adım çekildi.</p>

    <p class="normalnesil">Gözleri Padişah’ın yüzündeydi...</p>

    <p class="normalnesil">Derin bir soluk aldığını, bir süre bırakmamak istercesine içinde tuttuktan sonra, hırıltıyla bıraktığını ve hareketsiz kaldığını gördü.</p>

    <p class="normalnesil">Görmesiyle yere yığılması bir oldu.</p>

    <p class="normalnesil">Osmanlıların ilk halifesi, Hâdim’ul-Harameyn’uş-Şerifeyn (Mekke ve Medine’nin Hizmetkârı) dünya hayatından terhis olmuştu...</p>

    <p class="normalnesil">Vakit gece yarısını geçkinceydi...</p>

    <p class="normalnesil">Miladi takvimler 21 Eylül’den 22 Eylül’e devriliyordu.</p>

    <p class="normalnesil">Koca cihangir, sessizce hayata veda ediyordu.</p>

    <p class="normalnesil">8 yıl, 4 ay, 28 gün padişahlık yapmıştı.</p>

    <p class="normalnesil">Padişahlığının her yılı, bir devir gibiydi. Bu muhteşem hakikati idrak eden Ahmed İbn-i Kemal Paşa, yazdığı mersiyesinde şöyle diyecekti:</p>

    <p class="normalnesil5mmbefore"><span class="ideitalik">“Az zaman içre</span> <span class="ideitalik">çok iş etmiş idi,</span></p>

    <p class="normalnesil"><span class="ideitalik">Sayesi olmuş idi âlem-gir...</span></p>

    <p class="normalnesil"><span class="ideitalik">Şems</span><span class="ideitalik">-i asr idi, asırda şemsin,</span></p>

    <p class="normalnesil"><span class="ideitalik">Zıllı memdud olur, zamanı kasir</span><span class="ideitalik">.”</span><sup class="_st-Simge"><a class="_idFootnoteLink" href="#footnote-5740-1" id="footnote-5740-1-backlink">[1]</a></sup></p>

    <p class="ortayazi">* * *</p>

    <p class="normalnesililk">Ulak Süleyman Ağa, fırtına gibi Saruhan Sarayı’nın dış avlusuna girdi. Etrafını alan muhafızlara, nefes nefese:</p>

    <p class="normalnesil">“Şehzade’yi göreceğim” dedi, “Hemen!”</p>

    <p class="normalnesil">Üstü başı toza batmıştı. Ter burnunun ucundan yere damlıyordu. Bindiği atın ayakta duracak hali kalmamıştı.</p>

    <p class="normalnesil">Hemen şehzade ile görüşmek istediğini söylemesine rağmen, kimse yerinden kıpırdamamıştı. Ciddiye almadıkları belliydi.</p>

    <p class="normalnesil">“Duymaz mısınız” diye bağırdı yorgun argın sesiyle, “Şehzade dedim, hemen dedim, vaziyet mühimdir!”</p>

    <p class="normalnesil">Bostancı kılığında biri, kızgın süvariyi iyice bir süzdükten sonra sordu:</p>

    <p class="normalnesil">“Ne yapacaksın şehzademizi?”</p>

    <p class="normalnesil">Hem sorusu hem sorma tarzı o kadar saçma geldi ki, bir an şaşırdı. Verecek cevap bulamadı. Ama şaşkınlığı kısa sürdü:</p>

    <p class="normalnesil">“Dersaadet’den geliyorum” dedi soluk soluğa, “Haber mühim. Kıpırdayın!”</p>

    <p class="normalnesil">“Dersaadet” sözünü duyunca toparlandılar. Biraz da şaşkınlaştılar galiba. Fakat oldukları yerde beklemeyi sürdürdüler...</p>

    <p class="normalnesil">“Bre!” diye gürledi adam, “Ne biçim heriflersiz ki, şehzademize acil gelen bir haberciyi bekletiyorsunuz. Canınıza mı susadınız siz?”</p>

    <p class="normalnesil">Daha fazla beklemeden nöbetçi kalabalığından sıyrılıp iç avluya daldı. Nöbetçiler “Dur ha!..” diye bağıra bağıra arkasından koştular.</p>

    <p class="normalnesil">Küçük rütbeli bir bostancı, amirlerine yaranmanın zamanı olduğunu hesaplayarak kılıcını çekiyor, “Yakalayın bre!” diye avaz avaz bağırıyordu.</p>

    <p class="normalnesil">Süvari yorgun olmasına rağmen hızlı koşuyordu. Neredeyse saray kapısına ulaşmak üzereydi.</p>

    <p class="normalnesil">“Yakalayın!”</p>

    <p class="normalnesil">Kapıdaki dört nöbetçi mızraklarını çatarak içeri girmesini önlediler. Biri öfkeyle hesap sordu:</p>

    <p class="normalnesil">“Böyle sellemehüsselâm babanın hanesine mi girmektesin bre? Ne yüzsüzlüktür, edep erkân bilmez misin?”</p>

    <p class="normalnesil">Adam nefes almakta güçlü çekiyordu. Gözleri irileşmişti. Kesik kesik konuştu:</p>

    <p class="normalnesil">“Bırakın geçeyim, haber acildir. En azından aklı başında birine haber verin. Yoksa başınızı kurtaramazsınız. Dersaadet’den mühim bir haberle geldim.”</p>

    <p class="normalnesil">Buna rağmen ayak sürçüyorlardı. Bereket versin ki, Pargalı İbrahim bütün bu gürültüleri duyup kapıya çıkmıştı:</p>

    <p class="normalnesil">“Ne oluyor burada, nedir bu endazesiz patırtının sebebi?”</p>

    <p class="normalnesil">“Benim” dedi, Ulak. “Dersaadet’den haberle geldim, lakin adamlarınız şehzademize haber vermekte ayak sürçüyor.”</p>

    <p class="normalnesil">Nöbetçileri gözleriyle azarladı Pargalı, içi titremişti.</p>

    <p class="normalnesil">“Hünkâr katından mı?” diye sordu.</p>

    <p class="normalnesil">“Beli” dedi, ulak.</p>

    <p class="normalnesil">İki nöbetçi gayretlenip ulağın kollarını yakalamışlardı. Kendini onlara bıraktı. Zaten ayakta duracak hali kalmamış, son enerjisini de bitirmişti.</p>

    <p class="normalnesil">“Şehzade kapısında ulaklar böyle mi karşılanır?”</p>

    <p class="normalnesil">“Bırakın!” diye emretti, Pargalı.</p>

    <p class="normalnesil">“Bana söyleyemez misin?” diye sordu ardından, “Şehzademiz çalışıyor.”</p>

    <p class="normalnesil">“Doğrudan şehzademize söyleme emrini aldım.”</p>

    <p class="normalnesil">“Emri veren kim?”</p>

    <p class="normalnesil">“Hasan Can ve dahi Sadrazam hazretleri...”</p>

    <p class="normalnesil">Pargalı’nın yüzünde derin bir endişe belirdi.</p>

    <p class="normalnesil">Fazla düşünmedi ve kapıya doğru yöneldi:</p>

    <p class="normalnesil">“Ardımdan gel!”</p>

    <p class="normalnesil">Ulak, rahat bir soluk aldı:</p>

    <p class="normalnesil">“Hele şükür!” diye mırıldandı.</p>

    <p class="normalnesil">Biraz sonra şehzadenin huzurundaydı. Hafifçe eğilerek getirdiği mektubu uzattı.</p>

    <p class="normalnesil">Sadrazam mührüyle mühürlenmiş olan mektupta tek cümle vardı:</p>

    <p class="normalnesil">“Hünkârımız ölüm döşeğinde şehzadem, hemen Dersaadet’e hareket edip atalarınızın tahtına cülus eyleyiniz.”</p>

    <p class="normalnesil">Süleyman, ateş oku yemiş gibi sarsıldı. Yüzü sapsarı oldu. Sendeledi. Sedire çöktü. Şaşkın şaşkın ulağa bakıyordu:</p>

    <p class="normalnesil">“Nasıl oldu?”</p>

    <p class="normalnesil">“Epeydir hastaydı şehzadem, sefer yolunda ağırlaştı. Hasan Can benimle birlikte, her ihtimale karşı üç ulak çıkardı. Ötekiler de, şayet başlarına bir şey gelmemişse, ulaştı ulaşacaklar.”</p>

    <p class="normalnesil">Şehzadenin bakışlarında inanmazlıkla keder iç içe girmişti. Sonra yavaş yavaş duruldu. Ellerini dizlerinin üstüne koydu.</p>

    <p class="normalnesil">“Mukadderat” diye inledi.</p>

    <p class="normalnesil">Gözlerini ulağa çevirdi:</p>

    <p class="normalnesil">“Nerede?” diye sordu.</p>

    <p class="normalnesil">“Uğraş Deresi’nde şehzadem, tam orada...”</p>

    <p class="normalnesil">Şehzade acı acı gülümsedi. Babası dedesiyle Uğraş Deresi’nde savaşmıştı.</p>

    <p class="normalnesil">“Kader!”</p>

    <p class="normalnesil">Maiyetindekilere hemen hazırlık yapılmasını emretti.</p>

    <p class="normalnesil">Baht yolundan tahta yürüyecekti.</p>

    <p class="normalnesil">Yürüdü, günü gelince tahtına oturdu, biat aldı.</p>

    <p class="normalnesil">Artık o “Padişah-ı Cihan’dı. O artık Sultan Süleyman’dı.”</p>

    <p class="normalnesil">İlk görevi, babasının cenazesini şehir dışında karşılamaktı. O gün, Sultan Süleyman’ın hiç şüphesiz en acılı günüydü. Bir at arabasının içinde cenazenin arkasında yaya yürüyor, ata binmesini teklif edenlere aldırmıyordu. Bu, babasına karşı duyduğu derin saygı ve sevginin bir ifadesiydi. Yol boyunca biriken mahşerî kalabalıklar Sultan Selim’in vefatına ağlıyor, bazıları kendinden geçip arabanın önüne atılıyordu.</p>

    <p class="normalnesil">“Padişahım, bizi bırakıp nereye gitmektesin?” feryadı dinmek bilmiyordu. Cenaze alayı Fatih Camii’ne yaklaşırken, tabut arabadan çıkarıldı. Önce Sultan Süleyman’la Sadrazam Pirî Mehmed Paşa ve bazı tanınmış vezirler, tabutu omuzlarına aldılar. Sonra diğer devlet büyükleri taşıdılar. Tekbir sesleri hıçkırıklara karışmış, derin bir acı bütün şehri sarıp sarmalamıştı.</p>

    <p class="normalnesil">Koca Yavuz, Fatih Camii avlusundaki musallaya uzatıldığında ne ihtişamı kalmıştı, ne de hiddeti... Sıradan bir ölü olarak musallaya yatıyor, herkes ibretle bakıyor, imam “Er kişi niyetine...” deyip tekbir aldığında ölümün sağladığı eşitlik en büyük ibret olarak gözler önüne seriliyordu. Musalladaki tabutun içinde yatan, bir “er kişi”den ibaretti. Osmanlı padişahları, bu ibret dolu levhayı hiçbir zaman unutmuyorlar, halkın içine çıktıkları veya askeri teftiş ettikleri sırada “Mağrur olma padişahım, senden büyük Allah var” şeklinde ve koro halinde haykırılmasını memnuniyetle karşılıyordu. Bunun dünya tarihinde başka bir örneğine rastlamak, Devr-i Saadet müstesna tutulursa, mümkün değil.</p>

    <p class="normalnesil">Cenaze namazından sonra Yavuz’un tabutu yine eller ve gönüller üstünde ebedî menziline doğru yola çıkarıldı. Şehrin dar sokaklarını dolaşan cenaze kafilesi, laleler, nergisler, karanfiller ve güllerle süslü bahçeleri geride bıraktı. Kederli selvilerin rüzgâr sallamasında zikre durduğu, sessiz mezar taşlarının elim bir ölümle mateme gömüldüğü menzilde, İstanbul’un altıncı tepesinde durdu. Sonsuzluğu yutmak ister gibi ebediyete açılmış kabir kapısından içeriye bir devri uğurladılar. “Osmanlı Padişahı, Halife-i Rû-yi Zemin, Hâdimü’l-Harameyn, Emîrü’l-Ümera-yı Âlem, Sahipkıran-ı Benîâdem, Serdar-ı Ümmet, Hâkan-ı Mağrib ve Maşrık, Hükümdar-ı Püriktidar-ı Şahan, Ferman, Ferma-yı Burc-i Saadet, Kayser-i Haşmeteser, Hatem-i Zafer, Âlempenah, Zıllullah, Nâzım-ı Nizam-ı Devlet Sultan Selim-i Evvel” toprağa verildi...</p>

    <p class="ortayazi">* * *</p>

    <p class="normalnesililk">Ve yeni padişahın ilk iradesi çıktı:</p>

    <p class="normalnesil">“<span class="ideitalik">Cennetmekân peder-i azizimizin üzerine</span> <span class="ideitalik">bir türbe, yanı başına bir cami yapıla.</span></p>

    <p class="normalnesil"><span class="ideitalik">Türbesinde gece</span> <span class="ideitalik">ve gündüz Kur’’an kıraat oluna. Fukaraya sadaka dağıtıla...</span>”</p>

    <p class="normalnesil">Gergindi. Babası tarafından kirişe yerleştirilmiş bir ok gibi hissediyordu. Vasiyeti kulaklarında çınlıyordu. Nereye baksa onu görüyor. Garbı işaretleyen şahadet parmağından gözlerini alamıyordu. Henüz yirmi altı yaşındaydı ve ideal doluydu.</p>

    <p class="normalnesil">Padişahlığının hakkını verecek, bazılarının içinde burkulan kısmen haklı tereddütleri bir çırpıda silecekti. Ama önce adaletini göstermeliydi.</p>

    <p class="normalnesil">Katıldığı ilk divan toplantısında, ak sakallı, güngörmüş, yılları sınır boylarında kılıç sallamakla geçmiş tecrübeli vezirleri görünce, koyu ve keskin bakışları bulutlandı. Kavisli burnunun üstündeki geniş alnı kırıştı. Uzun bıyıklarının altında derin bir sırra gömülmüş gibi duran ince dudakları hafifçe büzüldü. Eski tarihçilerin ifadesine göre, isli gibi görünen yüzünde bir endişe dolandı. Bu, tecrübe karşısındaki tecrübesizliğin endişesiydi. Fakat kendisini çabucak toparladı. Yeni duruma kolayca intibak etti. Divanın eşiğini aştığı an kaderinin yoluna girdiğini, alın yazısını hiç kimsenin değiştiremeyeceğini düşündü.</p>

    <p class="normalnesil">Dönüşü olmayan bir yoldaydı. Tahtın tek varisiydi ve emaneti gerekirse canıyla muhafaza edecekti. O birkaç yüz çadırdan beylik, ardından da devlet çıkaran yükselişin sembolüydü. Ertuğrul Gazi’nin torunuydu. Sultan Selim-i Evvel’in oğluydu. Dünyada hükmü geçen birkaç hükümdarın arasındaydı. Salâhiyetlerini sonuna kadar kullanacak, atalarından tevarüs ettiği unvana “kudretsizlik” lekesini bulaştırmayacaktı. Bulaştırmadı da...</p>

    <p class="normalnesil">Uzun saltanatı müddetince maddî ve manevî bütün haklarını, adaleti ve kılıcıyla korumayı bildi. Yalnız zaferler tarihine değil, hukuk ve adalet tarihine de geçmeyi başardı.</p>

    <p class="normalnesil">Ressam Veronese, “Kana Ziyareti” isimli tablosunda onu ebedîleştirme ihtiyacını hissetti. Luther’in vaazlarında sık sık anıldı, örnek gösterildi. Shakespeare’in dehasına istikamet verdi.</p>

    <p class="normalnesil">Onu bütün Avrupa “Muhteşem Süleyman” olarak selamladı. Kendi milleti ise, kılı kırk yaran adaleti yüzünden “Kanuni” unvanını layık gördü, o unvanla tarihine tescil etti.</p>

    <p class="normalnesil">Sultan Süleyman’ın ilk divan toplantısında karara bağladığı konuların başında, babası Sultan Selim devrinde “görülen lüzum üzerine” konmuş bazı yasakları kaldırmak ile yine dönemin nezaketi icabı İstanbul’da ikamete mecbur edilmiş bazı Mısırlılara ülkelerine dönme izni vermek gelir. Babasının koyduğu bazı hükümler sebebiyle mağdur olanların zararlarının hazineden tazminini emreder. Bu ilk tatbikatıyla, hakkında beslenen bazı tereddütler silinmiş, yüreklere su serpilmiştir. Babası kadar sert bir politika tatbik etmeyeceği anlaşılmış, dillere destan adaletin ilk goncası açılmıştır.</p>

    <p class="normalnesil">Yavuz, bazı zaruretler karşısında sert bir hükümdar olmak zorunda kalmıştı. Bu sertlik içinde, yaşların yanı sıra bazı kuruların yandığı da olmuştu. Ama bu sert tavrıyla düzeni tekrar rayına oturtmuş, disiplini sağlamış, serkeşliğe meyleden Yeniçeri Ocağı’nı hizaya sokmuştu. Onun sertleştirdiği düzeni oğlu yumuşatacak, ancak yıllar sonra yeniden bozulduğunda, bu sefer Sultan Dördüncü Murad, çelik iradesiyle Yavuz’laşıp tekrar sertliğine dönecekti.</p>

    <p class="normalnesil">Milletlerin layık oldukları biçimde idare edilmeleri bir Peygamber hükmüydü çünkü. Hüküm maziye şamil olduğu gibi, hale ve istikbale de şamil olacaktı.</p>

    <p class="ortayazi">* * *</p>

    <p class="normalnesililk">‘Hikâyeleştirilmiş tarihten’ artık ‘belgesel tarihe’ geçebiliriz...</p>

    <p class="normalnesil">Yeni padişah henüz yirmi altı yaşındaydı. Ama yönetim işlerinin yabancısı değildi. İyi eğitilmiş, iyi yetişmişti.</p>

    <p class="normalnesil">Üstelik babası, Asya kıtasında sükûneti temin etmiş, ona yapacak pek bir şey bırakmamıştı. Son demlerinde babasının hayalini süsleyen Avrupa’ya yönelmek, kaderin kaçınılmaz bir hükmü gibiydi. Ama önce hangisinden başlayacaktı. Hac yolunu kesen, denizlerin mutlak hâkimiyetine oynayan Rodos şövalyelerinden mi, yoksa Osmanlılarda meydana gelen iktidar değişikliğini fırsat bilip bağlı bulunduğu devlete borcunu ödemekten kaçınan genç Macar Kralı Layoş’un istiklâl sevdasını bastırmaktan mı? Babasının en büyük mirası Osmanlı tacı ise, ikinci büyük mirası bizzat yetiştirdiği kifayetli devlet adamlarıydı.</p>

    <p class="normalnesil">Durumu onlarla müzakere ederken, saltanat değişikliklerinden faydalanmak isteyen Canberdi Gazalî’nin isyan haberi Saray-ı Hümâyûn’a düştü. Şam Valisi Canberdi Gazalî, Suriye’de ayaklanmış Memluklerle bazı Arap kavimlerini toplayarak Beyrut’u ve bazı kaleleri ele geçirmişti.</p>

    <p class="normalnesil">Yavuz Selim’in gazabıyla yıkılan Memlukler, devletini hortlatmak emelindeydi. Rodos şövalyelerinden silah ve mühimmat yardımı da görmüştü. Sultan Süleyman’ı kastederek, “Bu oğlancığa padişahlık nasıl olurmuş göstereceğim, babasından soramadığım hesabı ona ödeteceğim!” diyordu.</p>

    <p class="normalnesil">Mısır Valisi’ne müracaat etmiş, kuvvetlerini birleştirme teklifinde bulunmuştu. Ama Vali, Osmanoğluna sadık çıktı.</p>

    <p class="normalnesil">Bir yandan Canberdi’yi oyalarken, durumu Dersaadete bildirdi. Ayağına çabuk bir ulakla gönderdiği namesinde, “Hünkârım tez davranasüz, Basra harap olmadan vaziyet idesüz!” diyordu. Genç Sultan Süleyman, padişahlığının ilk günlerinde ilk büyük imtihanını hem Osmanlı tebaasına hem de bütün dünyaya karşı verecekti.</p>

    <p class="normalnesil">Yüzünün akıyla imtihanı kazandı...</p>

    <p class="normalnesil">Ferhad Paşa’yı, isyanı bastırmaya memur etti. Bizzat gitmek istiyordu, ancak tecrübeli devlet büyükleri, şu sıralar Dersaadet’te kalmasının zarureti konusunda kendisini ikna etmişlerdi. Zaten Ferhad Paşa, padişahın yokluğunu hissettirmeyecek, yıldırım gibi asilerin üzerine gidip kıstıracak, Canberdi istiklâl sevdasına başını verip hatasını canıyla ödeyecekti.</p>

    <p class="normalnesil">Hükümet kuvvetleriyle asiler arasındaki savaş altı ay sürdü. Ordu-yu Hümâyûn kesin bir zafer kazandı. Herkes iyice anladı ki savaşta Yavuz’la oğlu arasında bir fark yoktur. Sonuç, cizyelerini vermekte isteksiz davranan bazı tâbilerin gözünü korkuttu. Macaristan hariç, tâbi devletler İstanbul’a elçiler ve kıymetli hediyeler göndermeye, cizye borçlarını ödemeye, krallar saygılarını sunmaya başladılar.</p>

    <p class="normalnesil">Sultan Süleyman şanlı yürüyüşünü başlatmıştı. Ebediyet çizgisi üstüne yeni zaferler inşa etmeye hazırlanıyordu.</p>

    <p class="normalnesil">Başardı da... Babasından devraldığı toprakları ikiye katlayıp on beş milyon kilometrekareye yakın bir ölçeğe kavuşturdu.</p>

    <p class="normalnesil">Üstelik devlete itibar kattı, şefkat ve hamiyetiyle herkesi kucakladı.</p>

    <p class="normalnesil">Müsamaha göstermediği tek konu, devlet konusuydu.</p>

    <p class="normalnesil">Devlet sözkonusu olduğunda ciddileşir, kılı kırk yarmaya başlar, ince hesaplar yapar, ne pahasına olursa olsun kimsenin devletine zarar vermesine izin vermezdi...</p>

    <p class="normalnesil">Bu çocukları da olabilirdi, sevgili karısı Hürrem Sultan da...</p>

    <p class="normalnesil">Onu etkilemenin sınırı, devletin sınırının başladığı yerde biterdi. Ötesin bir adım dahi attırmazdı. Değil oğlunu, karısını dahi gerekirse devletine feda ederdi.</p>

    <p class="normalnesil">Böyle yetiştirilmiş, böyle eğitilmiş, devletin “ebed müddet” olduğu, devlet zarar gördüğünde dinin de zarar göreceği öğretilmişti.</p>

    <p class="normalnesil">“Devlet mi, aşk mı?” sorusunun cevabı: “devlet.”</p>

    <p class="normalnesil">“Devlet mi, evlat mı?” sorusunun cevabı da aynıydı: “devlet.”</p>

    <div class="_idFootnotes">
      <div class="_idFootnote" id="footnote-5740-1">
        <p class="normalnesil"><a class="_idFootnoteAnchor" href="#footnote-5740-1-backlink">[1]</a> “Az zamanda çok işler başarmıştı. Gölgesi bütün cihanı tutmuştu. O padişah ikindi güneşi idi. Bu vakitte güneşin gölgesi uzun, ömrü de kısa olur.”</p>
      </div>
    </div>
  </div>
</body>
</html>
