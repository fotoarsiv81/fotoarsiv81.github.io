<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OsmanlidaSehzadeKatliEkitap-5</title>
  <link href="../Styles/idefixnesilApple.css" rel="stylesheet" type="text/css" />
</head>

<body id="OsmanlidaSehzadeKatliEkitap" xml:lang="tr-TR">
  <div>
    <h1 class="baslik" id="_idParaDest-6">Ok ve Zehir</h1>

    <p class="normalnesililk">MANİSA SARAYI YAKINLARINDA bir köy...</p>

    <p class="normalnesil">Sırtında yamalı cübbesi, başında kat kat sarığı ve elinde eğri-büğrü asasıyla saray içinde dolanan adam, cerre çıkmış bir dervişi andırıyordu.</p>

    <p class="normalnesil">Ramazana yakın günlerde, civardaki tekkelerde okuyan talebeler cerre çıkar, halktan yiyecek, giyecek ve para toplarlardı.</p>

    <p class="normalnesil">Ama bu derviş biraz farklıydı; kimseden bir şey istemiyor, sadece kimi görse konuşuyor, ilgili-ilgisiz sorular sorup duruyordu.</p>

    <p class="normalnesil">Görüntü derviş görüntüsü olmakla birlikte, gözleri çakmak çakmaktı. Bakışları okumayı bilenler, tereddüde yer kalmayacak şekilde bu adamın bir hakikat yolcusu olmadığını ilk bakışta anlayabilirlerdi. Bu bakış derviş bakışına hiç benzemiyordu. Bu bakış düpedüz yılan bakışıydı. Her biri kendi çukurunda fıldır fıldır dönüyor, etrafa kuşkuyla bakınıyordu.</p>

    <p class="normalnesil">Sırtında vaktiyle ne renk olduğu belli olmayan, kirden kararmış bir heybe taşıyordu. İyi niyetli, saf yürekli kişiler bu heybeye bakıp bakıp iç çekiyor, çoğu “Hakikat yolcusu bütün dünya malını, şu iki göz kirli heybeye sığdırmış” diyorlardı. Ama heybeye bakabilselerdi, orada tasarladığı cinayetin suç aleti olan ucu zehirli bir okla yay bulacaklar ve ihtimal, dervişvarî görünüşüne aldırmadan, hemen oracıkta linç edeceklerdi.</p>

    <p class="normalnesil">Fakat nereden bilsinler ki?</p>

    <p class="normalnesil">Köyün çıkışında mola verdiği sırada, sandık yüklü bir eşekle yaşlı bir köylünün yaklaştığını fark etti.</p>

    <p class="normalnesil">“Umardım salaktır” diye düşüne düşüne kalktı.</p>

    <p class="normalnesil">“Selamün aleyküm emmi...”</p>

    <p class="normalnesil">“Aleyküm selam...”</p>

    <p class="normalnesil">“Hayırdır, pazara mı?”</p>

    <p class="normalnesil">O gün Saruhan’da pazar kurulduğunu çoktan öğrenmişti. Aynı gün köyden Manisa Sarayı’na yumurta götürüldüğünü de...</p>

    <p class="normalnesil">“Pazara” dedi köylü. “Gözüm iyi seçmiyor ya, bu köyden misin?”</p>

    <p class="normalnesil">“Yok, gezgin dervişim. Ben de Saruhan’a gidiyorum.”</p>

    <p class="normalnesil">“Hayrola! Saraya yemorta mı götürüyorsun?”</p>

    <p class="normalnesil">“İyi bildin, yemorta ve süt götürüyorum. Her hafta götürürüm. Saraylıların Allah’ı var, beni de memnun ederler. Cömert insanlar vesselam.”</p>

    <p class="normalnesil">Gorona, tasarladığı planı oracıkta uygulamaya koydu:</p>

    <p class="normalnesil">“Derler ki, geçen hafta götürdüğün yemortalara bayat karışmış. Hemi de bazıları ipince imiş. Süte de su katıyormuşsun...”</p>

    <p class="normalnesil">Köylü sert sert bakmaya başladı:</p>

    <p class="normalnesil">“Bühtandır. Yemortalarım arasında bayat yoktur. Sütüm hemi saftır, hemi tezedir. Ayriyeten benim tavukların yemortası heppisinden hemi iridir, hemi sarıdır. Sütümün lezzeti ise dile destandır. Şehzademiz benim yemortaları da sütü de pek sever hamdolsun.”</p>

    <p class="normalnesil">“Valla ben söyleyenlerin yalancısıyım. Hile yapacak bir adama da benzemiyorsun.”</p>

    <p class="normalnesil">“Tallahi yapmam, Allah’dan korkarım!”</p>

    <p class="normalnesil">“İyi söylersin de tevatür yayıldı, tekmil şeher senin saraya bayat yemorta, sulu süt sattığını konuşur oldu. Şimdi gidersen saraya, korkarım elin boş dönersin. Belkim falakaya bile yatırırlar.”</p>

    <p class="normalnesil">Gorona, sivri burnunun ucunu kaşıdı, sonra elini yanağına koydu, düşünür gibi yapıp bir zaman sustuktan sonra, hızlı hızlı konuşmaya başladı:</p>

    <p class="normalnesil">“Bu dertten seni ancak ben kurtarabilirim. Eşeğini de yükünü de bana sat, sonra da dön evine keyfince yat. Zaten çok yorgun görünüyorsun.”</p>

    <p class="normalnesil">“Hiç sorma” dedi yaşlı köylü, “Dün bütün gün çalıştım, hakikaten çok yorgunum.”</p>

    <p class="normalnesil">“İyi ya işte, git dinlen!”</p>

    <p class="normalnesil">Birden dikleşti, eşeği dehlerken:</p>

    <p class="normalnesil">“Olmaz” dedi, “Eşek bana lazım.”</p>

    <p class="normalnesil">Gorona, son bir hamle yaptı, ama fazla da istekli görünmemeye çalışıyordu. Zira, köylü kuşkulanabilirdi:</p>

    <p class="normalnesil">“Sen bilirsin madem, bozuk mal sattın diye bir de falakaya yatırırlarsa, görürsün gününü. Biliyorsun bozuk mal satmak külliyen yasaktır!”</p>

    <p class="normalnesil">Yaşlı köylünün kafası iyiden iyiye karışmıştı:</p>

    <p class="normalnesil">“Sütü de, yemortaları satarım, ama eşeği veremem” dedi, “Her işi onunla yapıyorum.”</p>

    <p class="normalnesil">Yaşlı köylünün saflığı iyice ortaya çıkmıştı. Endişelenmesine gerek yoktu:</p>

    <p class="normalnesil">“Sana vereceğim fiyatla bundan daha iyi iki eşek alabilirsin, fiyatı duymadan karar vermene şaşırdım.”</p>

    <p class="normalnesil">“Teklifin nedir?”</p>

    <p class="normalnesil">“İki altın” dedi Gorona hiç düşünmeden, “İki altın veriyorum.”</p>

    <p class="normalnesil">“İyi para. Peki ama neden?”</p>

    <p class="normalnesil">Gorona irkildi. Köylü, sandığı kadar saf değil miydi yoksa?</p>

    <p class="normalnesil">Hemen bir yalan uydurdu:</p>

    <p class="normalnesil">“Şundan ki, şehzademizin emriyle çarşı-pazarı teftiş edeceğim. Beyzade kılığıyla kaç kere yaptım bu işi, ama ben çarşıya bir ucundan girer girmez, esnaf haberleşiyor, çürük-çarık mallarını saklıyor. Köylerden hayrına topladığı yemortaları satan bir derviş olarak pazara gidersem, kimse şüphelenmez. Ben de işimi doğru yapmış olur, sahtekârları yakalarım. Kadı Efendi de gereken cezayı verir. Böylece adalete yardımın dokunur.”</p>

    <p class="normalnesil">İhtiyar köylü bir süre düşündü, kırçıl sakalını kaşıdı düşünürken, sarığını bir sağa, bir sola döndürdü, nihayet:</p>

    <p class="normalnesil">“Anladım” dedi, “Kabul ediyorum.”</p>

    <p class="normalnesil">Gorona yaşlı adama iki altını verdi. Yumurta ve süt güğümleri yüklü eşeği aldı.</p>

    <p class="normalnesil">Dudaklarına bir yılan sırıtığı gelmiş oturmuştu.</p>

    <p class="normalnesil">“Deh bakalım” diye sürdü eşeği, “Osmanlı tahtını varissiz bırakmaya gidiyoruz, deeehhh!”</p>

    <p class="ortayazi">* * *</p>

    <p class="normalnesililk">Pazar yerleri her yerde birbirine benzer; yaygın bir karmaşa, müthiş bir gürültü, alabildiğine telaş...</p>

    <p class="normalnesil">Ağız dalaşları, bitmez-tükenmez pazarlıklar, müşteri gözleyen bakışlar...</p>

    <p class="normalnesil">Satıcıların dudaklarında sevimli ve güvenilir görünmeye çalışan bir gülücük, müşterilerde sonsuz bir bıkkınlık ve bitkinlik...</p>

    <p class="normalnesil">Saruhan pazarı da böyleydi. Eller kulak arkalarında kepçe yapılmasaydı, ne satıcı alıcıyı, ne alıcı satıcıyı duyacaktı.</p>

    <p class="normalnesil">Bir tarafta değirmenciler, uncular, ekmekçiler, kasaplar, lokantalar; diğer tarafta kahveciler, enfiyeciler, tütüncülüler, aktarlar, kumaşçılar...</p>

    <p class="normalnesil">Türk ve Rum köylüler Allah ne verdiyse alıp pazara indirmişti. Buğday, arpa satışının yanında at, katır, eşek, inek gibi hayvanlar da satılıyor; ötesinde atlas, yün, ipek, elbise, kunduz ve deniz köpeği başta olmak üzere, her türlü hayvanın kürkü alıcısını bekliyordu.</p>

    <p class="normalnesil">Pazarda tam bir dil karmaşası ve kılık kıyafet cümbüşü vardı. Rumlar, Ermeniler, Venedikliler, Cenovalılar, Raguzalılar, hatta Fransız uyruklu tüccarlar sattıkları malı beğendirmek için bağırıp çağırıyorlardı.</p>

    <p class="normalnesil">Gorona, bu renkli ve gürültücü kalabalığa karıştı...</p>

    <p class="normalnesil">Asıl maksadını örtbas etmek için de birkaç yumurta ile bir miktar süt sattı.</p>

    <p class="normalnesil">Vakit, tam öğle sonrasıydı.</p>

    <p class="normalnesil">Muhtesiplerin (pazarları teftişe memur görevliler) dikkatini çekmek ve sorgulanmak istemiyordu.</p>

    <p class="normalnesil">Şansı yaver giderse hedefinin pazara ineceği tutacak ve menziline girecekti. Bu iş bugün olmazsa, bir hafta beklemek zorunda kalacaktı. O da canını sıkıyor, asık suratla dolaşıyordu.</p>

    <p class="normalnesil">Bir düzine yumurta karşılığında zeniş (boncuk) işlemeli bir kese aldı. Gözleri ne alacağı kesede ne de malını öve öve bitiremeyen satıcıda idi. Fıldır fıldır etrafı tarıyordu.</p>

    <p class="normalnesil">Pazara giriş yolunda seslerin bıçak gibi kesilmesi, dikkatini çekti. Satıcılar susmuş, tüm pazar yerini baltacıların “destur” sesleri kaplamıştı.</p>

    <p class="normalnesil">“Destuuur, Şehzade Hazretleriii!..” diye bağıra bağıra yol açıyorlardı.</p>

    <p class="normalnesil">Pazara atlı girmek yasak olduğundan Şehzade baltacıların arasında yaya yürüyordu.</p>

    <p class="normalnesil">Şanslı günündeydi. Dudaklarında peydahlanan sırıtık, gözlerine doğru yayıldı. Biraz çabalasa, yüzüne sevimli bir görüntü verebilirdi, ama bunun için ne isteği vardı ne de zamanı...</p>

    <p class="normalnesil">Eşeğini oracıktaki bir kazığa bağladı. Kemerini elinin tersiyle yokladı. Ucu bez sarılı zehirli hançer yerli yerinde duruyordu.</p>

    <p class="normalnesil">Askerlerin arasında Şehzade Süleyman’ı seçmekte gecikmedi. Sırıtığı daha da genişleyip tüm suratını kapladı.</p>

    <p class="normalnesil">Alargada durdu.</p>

    <p class="normalnesil">Beklemeye başladı...</p>

    <p class="normalnesil">Artık gülümsemiyordu, yüzü kararmış, gözleri kısılmış, yalnızca hedefine kilitlenmişti.</p>

    <p class="normalnesil">Şehzade Süleyman’dan gözlerini ayırmıyordu. Kendisi kadar olmasa bile uzun boyluydu o da. Şehzadenin güzel giyinmeyi sevdiğini, hatta babası tarafından bu yüzden azarlandığını duymasına rağmen, o kadar da güzel giyinmediğini fark etmişti.</p>

    <p class="normalnesil">“Söylenti başka, hakikat başka” diye düşündü.</p>

    <p class="normalnesil">Acaba bolca kıyafetinin içinde zırh var mıydı? Belki de vardı. Her ırkın bulunduğu böyle bir kalabalığın içine zırhsız çıkmak akıllıca olmazdı. Pek önemsemedi. Çünkü hançer neresine denk gelse, işi biterdi. En sivri noktasında bir boğayı öldürebilecek kadar etkili, özel bir zehir vardı.</p>

    <p class="normalnesil">Bu zehir Venedik’in en usta uzmanları tarafından sırf bu iş için hazırlanmıştı.</p>

    <p class="normalnesil">Peki, tek varis de ölünce, Osmanlı ne yapacaktı?</p>

    <p class="normalnesil">Omuzlarını silkti.</p>

    <p class="normalnesil">“Maksat zaten kargaşa çıkartmak! Bizans’ı yerle bir ederken bize mi sordular?”</p>

    <p class="normalnesil">Hançeri vurduktan sonra kargaşadan faydalanıp kaçmayı düşünüyordu. Bunu başarmalıydı. En küçük bir tereddüt linç edilmesi için yeterdi.</p>

    <p class="normalnesil">Etrafı incelemeye başladı. Tezgâhların üzerinden atlayıp pazar yerinin hemen arkasındaki ormana dalacaktı. Gerisi kolaydı. Sık ağaçlıklı alanda izini kolayca kaybettirirdi.</p>

    <p class="normalnesil">Birden gözetlendiği hissine kapıldı. Arkasına döndü. Dikkatlice araştırdı. Saygıyla susup ellerini önlerine bağlamış satıcılardan ve alıcılardan başka kimse yoktu. Kuşkulanmasını gerektirecek bir durum göremeyince rahatladı. Peki ama durup dururken neden böyle bir kuşkuya kapılmıştı? Hislerine güvenirdi. Bir daha bakındı. Biraz rahatladı.</p>

    <p class="normalnesil">Ancak ne var ki, gözetlendiği duygusundan bir türlü kurtulamıyordu.</p>

    <p class="normalnesil">Şehzadeyi öldürdükten sonra kendisini öldürmeyi planlamış olabilirler miydi? Suikastlarda hiç rastlanmamış bir yöntem değildi. Hatta çok sık rastlanırdı. Yakalanması halinde konuşmaması için suikastçıyı öldürürlerdi.</p>

    <p class="normalnesil">Ürperdi. Öldürmek pek zor gelmiyordu, ama ölmek zordu. Hayır! Kuşağındaki altınların getireceği zenginliği yaşamadan ölmeyecekti.</p>

    <p class="normalnesil">“Sanki benim elimde...”</p>

    <p class="normalnesil">Osmanlı tahtının yegâne varisi Şehzade Süleyman yaklaşıyordu. Gorona tüm dikkatini şehzadeye verdi. Kafasında, şeytanın bile aklından geçmeyecek düşünceler cirit atıyordu.</p>

    <p class="normalnesil">Şehzade iyice yaklaşmıştı artık. Yüzünde ölçülü bir tebessüm, bakışlarında sevgi ve şefkat vardı. Biraz sonra önünden geçecekti.</p>

    <p class="normalnesil">Fırsat ayağıyla gelmişti. Bu fırsatı tepmek, ahmaklık olurdu. Pazar yeri kalabalığı da ekmeğine yağ sürecekti. Kimseye sezdirmemeye çalışarak belindeki zehirli hançeri cübbesinin geniş koluna sakladı.</p>

    <p class="normalnesil">Gören olup olmadığını anlamak için kuşkuyla bakındı. Herkesin gözü şehzadeye kilitliydi. Dervişler dua mırıldanıyor, satıcılar dert anlatıyordu.</p>

    <p class="normalnesil">Ama yine gözetlendiği duygusuna kapıldı. Bu kez kendini tuttu arkasına bakmadı. Baksaydı siyah yamalı cübbeli, derviş kılıklı birinin kendisini izlediğini belki de fark edecekti...</p>

    <p class="normalnesil">Gorona, o çok güvendiği soğukkanlılığına dönmüştü. Dünya umurunda değildi. Onun bu hali, kurbanına kilitlenmiş bir sırtlanı andırıyordu.</p>

    <p class="normalnesil">Şehzadeye iyice yaklaşmıştı. İki taraflı insan duvarının içinde yürüyordu.</p>

    <p class="normalnesil">Peki ya, işini bitirince bu duvarı nasıl aşacaktı?</p>

    <p class="normalnesil">O an fazla üstünde durmadı. Moralini bozmamalıydı.</p>

    <p class="normalnesil">“O kargaşada elbet bir yolu bulunur” dedi sessizce.</p>

    <p class="normalnesil">Zaman zaman, “Şehzademiz bir yaşa!” sesleri yükseliyordu.</p>

    <p class="normalnesil">Şehzadenin muhafızları bile kalabalığın cazibesine kapılmış, koruma görevini unutmuş görünüyorlardı.</p>

    <p class="normalnesil">Tam fırsattı işte. Elini indirdi. Kayan hançeri sapından kavradı. Şimşek hızıyla kaldırdı. Fakat aynı hızla indiremedi. Hançeri şehzadenin ensesine vuracaktı ki havada yakalandı.</p>

    <p class="normalnesil">“Bırak!..” diye böğürdü bir ses.</p>

    <p class="normalnesil">Bileği mengeneye sıkışmış gibi ağrımaya başlamıştı.</p>

    <p class="normalnesil">“Bırak!”</p>

    <p class="normalnesil">Üzerine dikilen bir çift göz, ateş saçıyordu. Kolunu arkasına doğru kıvırdı. Elindeki hançer kalçasını çizerek yere düştü.</p>

    <p class="normalnesil">Gorona, ağzından sarı köpükler saçarak hırlaya hırlaya oracıkta öldü.</p>

    <p class="normalnesil">Şehzade ağır adımlarla derviş kılıklı adama yaklaştı. Elini omzuna koydu:</p>

    <p class="normalnesil">“Sağol bre Pargalı, ikidir hayatımı kurtarıyorsun.”</p>

    <p class="normalnesil">“Sizden önce pazarı gözden geçirmeye gelmiştim şehzadem, bu herif dikkatimi çekmişti. Göz hapsine aldım. Nitekim yanılmamışım.”</p>

    <p class="normalnesil">Şehzade güldü.</p>

    <p class="normalnesil">“Bu kılık sana pek yakıştı doğrusu, tezelden git bir tekkeye intisap et.”</p>

    <p class="normalnesil">Pargalı da gülümsedi:</p>

    <p class="normalnesil">“Benim size intisabım var, sağolun.”</p>

    <p class="normalnesil">Şehzade pazardan çıkarken, halk daha içten bağırıyordu:</p>

    <p class="normalnesil">“Çok yaşa şehzadem.”</p>

    <p class="normalnesil">Şehzadenin korkusuz tavrından, telaşsızlığından etkilenmişlerdi.</p>

    <p class="normalnesil">Şehzade, pazarın girişine çekilmiş atına bir hamlede atlayıp sarayına döndü. Saygıyla karışık bir korku içinde temennaya duranları selamlayarak doğruca kütüphaneye gitti.</p>

    <p class="normalnesil">Girer girmez, burnuna gelen kitap kokusunu derin derin soludu. Bu kokuyu seviyordu. “İlmin kokusu” diyordu. Rahlenin önüne bağdaş kurdu ve sabahleyin bıraktığı yerden okumaya başladı.</p>

    <p class="normalnesil">Perde aralığından odaya giren ışık huzmeleri kitapların altın yaldızlarında raksediyordu.</p>

    <p class="normalnesil">Kitaba öylesine dalmıştı ki kapının çalındığın farketmemişti, kendisine annesiyle karısının geldiğini haber verdiler.</p>

    <p class="normalnesil">Kalktı ve kapıya yöneldi.</p>

    <p class="normalnesil">Kadınların telaşı müthişti. Annesi titriyor, Mahidevran ağlıyordu.</p>

    <p class="normalnesil">Hafsa Sultan, oğlunu sapasağlam görünce, derin bir nefes aldı:</p>

    <p class="normalnesil">“Çok şükür!”</p>

    <p class="normalnesil">Ardından sımsıkı sarıldı.</p>

    <p class="normalnesil">“Sana kıymaya kalkmışlar aslanım!”</p>

    <p class="normalnesil">“Bu yola çıkan, her türlü ihtimale açık olacak validem, Allah bizimledir, herif bana kıyayım derken, kendi kendine kıydı.”</p>

    <p class="normalnesil">“Allah sizi başımızdan eksik etmesin şehzadem” dedi, Mahidevran.</p>

    <p class="normalnesil">“Amin” diye karşılık verdi Şehzade Süleyman, “Hep beraber inşallah.”</p>

    <p class="normalnesil">“Aslanım, daha dikkatli olmalısın, alimallah...”</p>

    <p class="normalnesil">“Taht varissiz kalır” diyecekti, dili varmadı ve öylece sustu.</p>

    <p class="normalnesil">“Kimlerin tasarladığı belli mi?”</p>

    <p class="normalnesil">“Herif öldü, sırrını da beraberinde götürdü. Ama...”</p>

    <p class="normalnesil">Biraz sustuktan sonra devam etti:</p>

    <p class="normalnesil">“Ya İran’dır ya da Venedik. Kaçıncı teşebbüsleri bu, günü gelip padişah olduğumda hesabını soracağım.”</p>

    <p class="normalnesil">“Emret de bari nöbetçi sayısını artırsınlar aslanım...”</p>

    <p class="normalnesil">“İcap eden yapılır validem. Neyse, telaşa lüzum yok.”</p>

    <p class="normalnesil">Hafsa Sultan’la Mahidevran çıktıktan sonra yeniden okuduğu kitaba döndü.</p>

    <p class="normalnesil">O; okumak, araştırmak, öğrenmek için hiç boş zaman aramaz, bu işleri hayatının bir parçası sayardı. Arada yanıbaşında duran kâğıda notlar alır, sonra siler, tekrar yazardı. Bazen satırların altını çizerdi. Bu çizgilerin düzgün olmasına nedense çok dikkat ederdi. Her şeyde mutlak bir intizam arardı zaten, çizginin eğri-büğrü olanına bile tahammülü yoktu.</p>

    <p class="normalnesil">İki saat kadar çalıştıktan sonra kalktı. Bacakları uyuşmuştu. Dizlerini ovdu bir süre. Topallaya topallaya sedirlere doğru yürüdü. Bir süre oturdu. Bir hayli dalgınlaşmıştı...</p>
  </div>
</body>
</html>
