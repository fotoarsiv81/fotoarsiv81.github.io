<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OsmanlidaSehzadeKatliEkitap-17</title>
  <link href="../Styles/idefixnesilApple.css" rel="stylesheet" type="text/css" />
</head>

<body id="OsmanlidaSehzadeKatliEkitap" xml:lang="tr-TR">
  <div>
    <h1 class="baslik" id="_idParaDest-29">Şehzade Mustafa Neden Öldürüldü?</h1>

    <p class="normalnesililk">İSTANBUL’UN FETHİ’NİN üzerinden 100 yıl geçmişti.</p>

    <p class="normalnesil">Yıl 1553... Kanuni’nin son yılları...</p>

    <p class="normalnesil">Osmanlı en parlak dönemini yaşıyor.</p>

    <p class="normalnesil">Devletin muktedir kadroları, yenilmez bir ordusu, sapasağlam bir maliyesi, ülke çapında yoksul bırakmayan bir sosyal yapısı var. Ama aynı tarihte bir büyük olumsuzluk gelişiyor. İran’daki Safevi Devleti tehlike arzetmeye başlıyor.</p>

    <p class="normalnesil">Osmanlı barış arıyor, ama mümkün değil. Safevi Şahı, Çaldıran’ın intikamını alma sevdasında...</p>

    <p class="normalnesil">İlle de babasının (Yavuz) sert yumruğunu oğluna (Kanuni’ye) iade edecek.</p>

    <p class="normalnesil">Başka çare kalmayınca, Kanuni, İran üzerine sefer açılmasına karar veriyor. Tam da o günlerde Kanuni’ye oğlu Mustafa Bey’in ihanet mektuplarını getiriyorlar.</p>

    <p class="normalnesil">Bazı tarihçiler tarafından temkinle karşılanan bu mektuplar, Mustafa Bey tarafından müteaddit zamanlarda yazılmıştır, ama içeriği yaklaşık olarak aynıdır.</p>

    <p class="normalnesil">Mektuplarında Mustafa Bey, babasının artık yaşlandığından bahisle, atalarının tahtına oturma sırasının kendisinde olduğunu savunuyor.</p>

    <p class="normalnesil">Ve bu konuda İran Şahı’ndan yardım istiyor.</p>

    <p class="normalnesil">Kanuni önce inanmıyor, “Oğulcuğum böyle şey yapmaz, babasına komplo kurmaz!..” diye isyan ediyor, ama tümü oğlunun mührüyle mühürlenmiştir.</p>

    <p class="normalnesil">Üstelik olay birkaç kez tekrarlanıyor.</p>

    <p class="normalnesil">Kanuni’ye oğlunun başka mektuplarını da getiriyorlar.</p>

    <p class="normalnesil">Dahası da var; Şehzade Mustafa, değil yapmak, düşünmemesi gereken bir şey daha yapıp, adına tuğra çektiriyor. Töreye göre bu saltanatını ilan etmesinden farksızdır.</p>

    <p class="normalnesil">Kanuni, yol ayrımındadır artık. Ya devleti ya oğlunu tercih edecektir.</p>

    <p class="normalnesil">Üstündeki büyük sorumluluk sebebiyle devleti tercih ediyor.</p>

    <h2 class="h2baslik" id="_idParaDest-30">Mektuplar Sahte miydi?</h2>

    <p class="normalnesililk">Şehzade Mustafa’nın mührünü taşıyan mektupların sahte olduğunu, Hürrem Sultan’la Sadrazam Rüstem Paşa’nın hazırladıklarını öne süren tarihçilerin varlığından yukarıda bahsetmiştik.</p>

    <p class="normalnesil">Diyelim ki mektuplar sahte idi. Tuğra çektirmesini ne yapacağız, nasıl izah edeceğiz?</p>

    <p class="normalnesil">Hatırlayalım ki, tuğra padişahlığın üç simgesinden biridir:</p>

    <p class="normalnesil">1. Hutbede isminin anılması</p>

    <p class="normalnesil">2. Adına para basılması</p>

    <p class="normalnesil">3. Tuğra çektirme</p>

    <p class="normalnesil">O günlerin geçerli kurallarına göre, şehzadelerden ya da paşalardan birinin tuğra çektirmesi, devlete açık meydan okuma sayılıyor.</p>

    <p class="normalnesil">Kanuni bunu izah edemiyor.</p>

    <p class="normalnesil">Bu bir açık isyan, babasına bir meydan okumadır.</p>

    <p class="normalnesil">Devletin bir iç savaşa sürüklenmesi ihtimali tüylerini diken diken ediyor.</p>

    <p class="normalnesil">Uykusunu kaçırıyor. Stresten hastalanıyor.</p>

    <p class="normalnesil">Zaten unvanı “Kanuni” olan ve Alman İmparatoru Şarlken’e esir düşen Fransa Kralı Fransuva’yı Alman esaretinden kurtarmak için, sırf annesinin ricası üzerine “Almanya Seferi”ne çıkan Sultan Süleyman’ın, olayı tahkik etmeden oğlunu öldürtebileceğine ihtimal vermek zordur.</p>

    <p class="normalnesil">O Kanuni ki, değil oğlunun, hiçbir insanın zulme uğramaması için ömür boyu çabalamış durmuştur.</p>

    <p class="normalnesil">Düşmanlarının bile ‘adil’ olduğunu söylediği bir padişah böyle bir tuzağa düşebilir mi?</p>

    <p class="normalnesil">Mektupların kim tarafından yazıldığını tahkik etmez mi? Elinde bir yığın kâtip (uzman) varken, böyle bir ihmal içinde olabilir mi?</p>

    <p class="normalnesil">Bence hayır! Kanuni her türlü araştırmayı yaptırmış ve kararını içi yana yana vermiştir.</p>

    <h2 class="h2baslik" id="_idParaDest-31">Konya’ya Davet</h2>

    <p class="normalnesililk">Kararını verdikten sonra, Amasya’da valilik yapan oğlu Şehzade Mustafa’yı Konya’ya çağırıyor.</p>

    <p class="normalnesil">Kendisi de 1553 yılı baharında ordusuyla birlikte Konya ovasına gidiyor.</p>

    <p class="normalnesil">Oğlu Şehzade Mustafa otağına geliyor.</p>

    <p class="normalnesil">Mustafa, otağ-ı hümâyunun kapısında durduruluyor. Kılıcını çıkarması, huzura silahsız girmesi isteniyor.</p>

    <p class="normalnesil">Oysa daha önceki uygulamalarda şehzadeler silahları ile huzura kabul olunurdu. Kuşkulansa bile yapacak bir şeyi yoktur.</p>

    <p class="normalnesil">Kanuni, elini öptürüyor. Oğlunun gözlerine bakamıyor. Zar zor hatırını soruyor. Sonra da dinlenmesi için kendi çadırına gönderiyor.</p>

    <p class="normalnesil">Bu son görüşmeleridir.</p>

    <p class="normalnesil">Kuşkusuz baba yüreği yanıyor!</p>

    <p class="normalnesil">Ama onun da yapacağı bir şey yoktur. Çünkü bu yola “Ya devlet başa, ya kuzgun leşe” denilerek çıkılıyor.</p>

    <p class="normalnesil">Mustafa Bey huzurdan başı önünde çıkıyor. Babasındaki tuhaflığı fark etmiştir. Kendi çadırına yöneliyor (Kanuni’nin çadırında infaz edildiği şeklinde kayıtlar bulunmakla birlikte, bize pek mümkün görünmüyor).</p>

    <p class="normalnesil">Çadırına girer girmez, yedi dilsiz cellat aynı anda üzerine çullanıyor.</p>

    <p class="normalnesil">Şehzade Mustafa, cellatlara direniyor. Onları dağıtıyor da, lakin nereden çıktığı belli ünlü cellat Zal Mehmut Ağa elinde balta ile saldırıyor.</p>

    <p class="normalnesil">Nutku tutuluyor âdeta Mustafa Bey’in. Çünkü Zal Mahmut, onun sarayda iken sık sık görüştüğü en yakın arkadaşları arasındadır.</p>

    <p class="normalnesil">Zal Mahmut, elindeki baltayı savuruyor. İsabet alan Mustafa Bey yere düşüyor.</p>

    <p class="normalnesil">Dilsiz cellatlar kement atıyorlar. Yay kirişini boğazına bastırıp soluğunu kesiyorlar. Mustafa nefessiz kalıyor.</p>

    <p class="normalnesil">Hayatını ‘devletin bekası’ uğruna veriyor.</p>

    <h2 class="h2baslik" id="_idParaDest-32">Suçlu Hürrem Sultan mı?</h2>

    <p class="normalnesililk">Şehzade Mustafa’nın katlinden Hürrem Sultan’ı sorumlu tutanlar, Hürrem Sultan’ın öz oğlu Şehzade Bayezid’in (d. 1525 - ö. 25 Eylül, 1561) de ‘Nizam-ı Âlem’ için aynı akıbete uğradığını görmezden geliyorlar.</p>

    <p class="normalnesil">Gerçi Hürrem Sultan, şehzadesinin katlinden birkaç sene önce vefat etmiştir, ama derin aşkının hatırına Kanuni Sultan Süleyman, Bayezid’i bağışlayabilirdi.</p>

    <p class="normalnesil">Kanuni’nin aşk meşk hatırına değil, devlet hatırına hareket ettiğinin en büyük delillerinden biri budur.</p>

    <p class="normalnesil">Devletin bekası neyi gerektirmişse onu yapmıştır.</p>

    <p class="normalnesil">Şu halde, Hürrem Sultan’ın aşkına kapılıp, Şehzade Mustafa’yı tahkiksiz, delilsiz katlettirmiş olamaz.</p>

    <p class="normalnesil">Mustafa Bey’in ölümünden bir süre sonra Şehzade Cihangir de öldüğü için tahta varis olarak geriye Şehzade Bayezid’le Şehzade Selim kalıyor.</p>

    <p class="normalnesil">“Ya devlet başa, ya kuzgun leşe!”</p>

    <h2 class="h2baslik" id="_idParaDest-33">Şehzade Mustafa’nın Kaç Çocuğu vardı?</h2>

    <p class="normalnesililk">Şehzade Mustafa’nın dört çocuğu oldu:</p>

    <p class="normalnesil"><span class="idebolditalik">Nergisşah Sultan:</span> 1536 yılında Manisa’da doğdu. Damat Cenabi Ahmet Paşa (şair, tarihçi, Enderuni ve çeşnigirbaşı, 20 yıl kadar Anadolu Beylerbeyi olarak görev yaptı) ile evlendirildi.</p>

    <p class="normalnesil"><span class="idebolditalik">Şehzade Mehmed:</span> 1546’da Amasya’da doğdu. 1553 yılında Bursa’da ‘Nizam-ı Âlem’ için öldürüldü...</p>

    <p class="normalnesil"><span class="idebolditalik">Şah Sultan:</span> 1547 yılında Konya’da dünyaya geldi. Abdülkerim Ağa ile evlendirildi. 2 Ekim 1577’de öldü.</p>

    <p class="normalnesil"><span class="idebolditalik">Şehzade Orhan:</span> 1552’de Konya’da vefat etti.</p>
  </div>
</body>
</html>
