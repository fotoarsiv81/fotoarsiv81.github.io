<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OsmanlidaSehzadeKatliEkitap-15</title>
  <link href="../Styles/idefixnesilApple.css" rel="stylesheet" type="text/css" />
</head>

<body id="OsmanlidaSehzadeKatliEkitap" xml:lang="tr-TR">
  <div>
    <h1 class="baslik" id="_idParaDest-24">Şehzade İsyanları</h1>

    <p class="normalnesililk">ERTUĞRUL GAZİ VEFAT EDİNCE, âlim ve fazıl insanlardan oluşan “Ak Saçlılar Kurulu,” Osman Gazi’yi “Bey” seçti.</p>

    <p class="normalnesil">Amcası Dündar Bey ise, beylik sırasının kendisinde olduğunu, Osman Gazi’nin hakkını gasp ettiğini iddia ederek ayaklandı (1298).</p>

    <p class="normalnesil">Bizans valileriyle işbirliği yaparak yeğeni Osman Gazi’ye komplo kurdu. Osman Gazi bu tuzağa düşseydi, henüz “Beylik” sürecini dahi tamamlayamayan Kayı Aşireti, devlete dönüşmeden Bizans’ın hükmüne girip yok olacaktı.</p>

    <p class="normalnesil">Beylik kurtuldu, ama Dündar Bey hayatından oldu.</p>

    <p class="normalnesil">“Keşke beylik de Dündar Bey de yaşasaydı” diyebilirsiniz, ama eğer beylikle Bey (Dündar Bey) bir arada yaşayamıyorsa, kimin hayatını tercih edeceksiniz? Beyliğin hayatını mı, Dündar Bey’in hayatını mı?</p>

    <p class="normalnesil">Osman Gazi, sorumluluğunun icabı olarak, beyliğin yaşamasını seçti. Amcasını tercih etseydi, hem kendisi hayatından olacak hem de Osmanlı Devleti büyük bir ihtimalle doğmadan ölecekti. Bu da İslâm bayrağının yere düşmesi anlamına gelecekti (çünkü Osmanlı, İslâm’a 600 sene bayraktarlık yaptı).</p>

    <p class="normalnesil">Tabii, “Bana ne devletten, bana ne İslâmiyetten” de diyebilirsiniz, ancak bu gerçekçi olmaz.</p>

    <p class="ortayazi">* * *</p>

    <p class="normalnesililk">1385’de Sultan I. Murad’ın henüz 14 yaşlarında bulunan küçük oğlu Savcı Bey isyan etti. O sırada Sultan I. Murad, Bizans İmparatoru V. Yuannis Palaologos’la ittifak halindeydi. Birlikte Anadolu Seferi’ne çıkmışlardı.</p>

    <p class="normalnesil">İmparatorun büyük oğlu Andronikos ile Osmanlı Şehzadesi Savcı Bey, anlaşarak babalarına karşı bayrak açtılar. Andronikos İstanbul’da imparatorluğunu ilan ederken, Savcı Bey Rumeli’de padişahlığını ilan etti.</p>

    <p class="normalnesil">Sultan I. Murad, hızla Rumeli’ye geçti. Şehzade Savcı Bey’le müttefiki Andronikos’un ordularını darmadağın etti. Çaresiz kalan Savcı Bey, Dimetoka’ya kaçtı, ama orada yakalanıp idam edildi.</p>

    <p class="normalnesil">Şehid Hünkâr Murad Hüdavendigâr, babalık şefkatiyle davranıp ülkenin yarısını Savcı Bey’e verseydi, öteki oğulları da “Baba mirası”ndan pay isteyecek, devlet beş evlat arasında bölüştürülecek, bu kez “Devletin iyi yerleri senin payına düştü” savaşları çıkacak, birkaç sene içinde ortada “devlet” kalmayacaktı.</p>

    <p class="ortayazi">* * *</p>

    <p class="normalnesililk">Timur Han’ın galibiyetiyle ve Osmanlı Padişahı Yıldırım Bayezid’in esir edilmesiyle sonuçlanan Ankara Savaşı (1402) sonrasında (Fetret Devri), Yıldırım Bayezid’in oğulları bir birbirleriyle acımasızca savaştılar. Binlerce mazlumun kanı aktı, canı yandı, bu yüzden Bizans’a nice tavizler verildi, daha önce alınmış topraklar iade edildi. Hatta İstanbul’un fethi 50 yıl gecikti.</p>

    <p class="ortayazi">* * *</p>

    <p class="normalnesililk">Musa Çelebi bir ara İstanbul’u sıkı şekilde muhasara etmişken, kardeşinin (Mehmed Çelebi) ordusuyla üzerine gelmesi yüzünden muhasarayı mecburen kaldırdı. Daha sonra Bizans’a alet olan kardeşlerden Mustafa Bey (Düzmece Mustafa) isyanlarıyla, Osmanlı Devleti, önemli kayıplara uğradı. Halk çok sıkıntı çekti.</p>

    <p class="ortayazi">* * *</p>

    <p class="normalnesililk">Sultan II. Murad zamanında, padişahın Bizans’ta yaşayan kardeşi Şehzade Mustafa (Düzmece Mustafa’dan ayırt edilebilmesi için tarihlerimiz bu şehzadeyi “Küçük Mustafa” olarak yazar) Bizans, Germiyan ve Karaman kışkırtmaları sonucu ayaklandı.</p>

    <p class="normalnesil">Bunun üzerine Sultan II. Murad, tıpkı Musa Çelebi gibi, İstanbul kuşatmasını kaldırarak küçük kardeşinin üstüne yürümek durumunda kaldı (1423). Çok insanın kanı aktı, devlet zayıfladı.</p>

    <p class="ortayazi">* * *</p>

    <p class="normalnesililk">Hepinizin bildiği Cem Sultan isyanı... Ağabeyi Sultan II. Bayezid’e karşı ayaklanmış, Bursa’yı işgal etmiş, çok kan dökülmesine sebep olmuştur.</p>

    <p class="normalnesil">Tümüne hâkim olamayacağını anladığında ise devleti bölüşme teklifinde bulunmuştur.</p>

    <p class="normalnesil">Sultan II. Bayezid’in bu teklife verdiği meşhur cevap, dün için olduğu kadar bugün için de geçerliliğini korumaktadır. Şöyle diyor:</p>

    <p class="normalnesil">“Bu kişver-i Rûm bir ser-i pûşide-i arûs-i pûr nâmûstur ki, iki dâmad hutbesine tâb götürmez.”</p>

    <p class="normalnesil">Yani; Osmanlı Devleti öylesine namuslu bir gelindir ki, iki damat istemez.</p>

    <p class="normalnesil">Cem Sultan tutunamayacağını anlayınca Rodos’a kaçtı.</p>

    <p class="normalnesil">Biraz kaldıktan sonra Rodos şövalyeleri Fransa baskısına dayanamadıklarından Fransa’ya sattılar.</p>

    <p class="normalnesil">Fransa, Papa’ya sattı.</p>

    <p class="normalnesil">Yıllarca “küffar eli”nde oyuncak oldu. Onun yüzünden Osmanlı Devleti büyük paralar ödemek zorunda kaldı.</p>

    <p class="normalnesil">Çocuklarından bazıları Hıristiyanlığı kabul etti.</p>

    <p class="normalnesil">Osmanlı hanedanı ve devlet adamları daima ‘birli’ şuuruna, ‘Nizam-ı Âlem’ düşüncesine ve “Fitne katilden daha şiddetlidir” meâlindeki ilahî hükme inanıyorlardı.</p>

    <p class="ortayazi">* * *</p>

    <p class="normalnesililk">Yavuz Sultan Selim babasını yıkıp padişah olduktan sonra çok sevdiği kardeşi Korkud Bey’i katletmemiş, vali olarak Manisa’ya (Saruhan) göndermişti.</p>

    <p class="normalnesil">Korkud Bey fıkıhta hatırı sayılır bir âlimdi. Yavuz’un istediği de ilimle irfanla uğraşmasıydı. Kıyamamıştı.</p>

    <p class="normalnesil">Bu arada merkezden eski padişaha mensup bazı vezirler ve askerler Korkut Bey’e mektuplar yazarak kendisini padişah görmek istediklerini, bunun için şartların hazır olduğunu bildirdiler.</p>

    <p class="normalnesil">Bu teklife müsbet cevap vermek, üstelik padişah olduğunda maaşlarını arttıracağını vaadetmek talihsizliğine düşen Şehzade Korkud’un mektubu Yavuz Sultan Selim’in eline geçti.</p>

    <p class="normalnesil">Aynı zamanda hukuk bilgisiyle meşhur olan Şehzade, hadiseyi inkar edemedi ve bu onun sonu oldu (1513).</p>

    <p class="normalnesil">Yavuz Selim, biraz öfkeli, biraz da hüzünlü bir sesle, çevresindekilere şöyle yakınıyor:</p>

    <p class="normalnesil">“Ben bu saltanatı, ümmete hizmet içün pederumun elinden aldum ve ıslâh-ı âlem (insanların ıslahı ile mutluluğu) uğruna birader ve biraderzadelerimi (kardeşlerimi ve çocuklarını) feda eyledum... Ben uykularımı, rahat ve huzurumu terk ile din-i mübînin te’yidine uğraşıyorum. Eğer İslâm’ı ihyâ etmek maksudunuz değilse, benum de nefs-ül emirde saltanata kat’a hevesum yoktur. ”</p>

    <p class="normalnesil">Son devir İslâm-Osmanlı hukukçusu Ali Himmet Berki gibi bazı zatlar, bu kanunnâmenin sahte olduğunu, böyle bir maddenin bulunmadığını ileri sürmüşse de zamanımızda ilmî çevrelerde bu kanunnâmenin sahte olmadığı kanaati hâkimdir.</p>

    <p class="normalnesil">Fransız düşünür Fernand Grenard’ın da dediği gibi, “Osmanlı Devleti, gücünü devamlılığından alır.”</p>

    <p class="normalnesil">Yani uzun soluklu oluşunu, hiç bölünmeden yürümesine borçludur.</p>

    <h2 class="h2baslik" id="_idParaDest-25">Bazı Şehzadeler Neden Öldürüldü?</h2>

    <p class="normalnesililk">Çok sorulan bir sorudur bu: “Padişahlar, taht uğruna kardeşlerini, hatta oğullarını katlederler miydi?”</p>

    <p class="normalnesil">Taht uğruna değil, baht uğruna katlederlerdi. Yani kendi ikballeri için değil, devletin bekası için...</p>

    <p class="normalnesil">Bazı kitaplarımızda uzunca izah edildiği gibi, olayı, alelade bir ‘katl’ şeklinde mütalaa etmek son derece yanlış olur. Olayı değerlendirirken mutlak surette dönemin şartlarını, yönetim anlayışlarını, işin önünü ve sonunu hesaba katmak, muhtemel neticelerini düşünmek, buna bağlı olarak da şu soruyu sormak lazım gelir: “Acaba devletin bekası mı mühimdir, yoksa bir şehzadenin hayatı mı?”</p>

    <p class="normalnesil">Yani daha önce sorduğumuz o kısa soru: “Evlat mı, devlet mi?”</p>

    <p class="normalnesil">Hem devlet beka bulsun, hem de şehzadeler hayatta kalsın; elbette güzel olanı, ideal olanı budur. Fakat ideali bulmak her zaman mümkün olamamıştır. Ve devletin birliğine, bütünlüğüne şehzadeler kurban verilmiştir.</p>

    <p class="normalnesil">Nitekim kardeş katlini sevimsiz ve hatta gayrimeşru görmekle beraber, Osmanlı Devleti’nin bekası bakımından faydalı bulanlar çoktur.</p>

    <p class="normalnesil">Unutmayın ki, altı yüzyıllık Osmanlı tarihi boyunca, yirmi iki şehzade isyan etmiş, devlet ve millet büyük badireler atlatmıştır.</p>

    <h2 class="h2baslik" id="_idParaDest-26">Kaç Şehzade Öldürüldü?</h2>

    <p class="normalnesililk">Osmanlı tarihi boyunca beşi on dördüncü, sekizi on beşinci, kırk ikisi on altıncı, beşi on yedinci ve biri de on sekizinci asırda olmak üzere altmış bir şehzade katledilmiştir.</p>

    <p class="normalnesil">Bunlardan yirmi iki tanesi bilfiil isyan ettiği için öldürülmüştür. Diğerleri de ekseriya Fatih Kanunnâmesi’ni takib eden yüz elli yıl içinde uygulanmıştır.</p>

    <p class="normalnesil">1603 yılında padişah olan Sultan I. Ahmed kardeşlerini öldürmeye lüzum görmedi ve 1617’de vefatından sonra, oğulları bulunduğu halde, bunlar yaşça küçük olduğundan kardeşi Sultan I. Mustafa tahta geçti.</p>

    <p class="normalnesil">Böylece ilk defa bir padişahın yerine oğlu değil, kardeşi geçiyordu. Bu fiilen Osmanlı veraset telakkisinin değişmesi demekti. Çünkü Osmanlılarda o zamana kadar muayyen bir veraset prensibi olmamakla beraber, tahta hep önceki padişahın oğlu geçerdi. </p>

    <p class="normalnesil">Sultan I. Ahmed’den sonra, hanedanın ‘erşed’ (akıl sağlığı yerinde) ve ‘ekber’ evlâdının padişah olması hükmü getirildi ve ondan sonra bir-iki istisna dışında şehzâde katledilmedi.</p>

    <p class="normalnesil">Ne var ki şehzadeler sancağa çıkarılmıyor, dolayısıyla halkla temas kuramıyor, tabii devlet yönetiminde de tecrübe kazanamıyordu. Kendilerine tahsis edilen dairede yarı hapis hayatı yaşıyorlardı. Bu yüzden çoğunun sinirleri harap oluyordu.</p>

    <p class="normalnesil">Doğaldır ki, bileğinin hakkıyla padişah olma dönemi kapanınca, şehzade eğitimi de tavsamış, yetersiz padişahlar dönemi de böylece başlamıştı.</p>

    <p class="normalnesil">Sultan I. Ahmed’in getirdiği veraset sistemi, 1876 tarihli Kanun-ı Esasî’ye girdi. Bir ara Sultan Abdülaziz ve daha sonra Sultan II. Abdülhamid bu usulü değiştirerek tahta genç ve dinamik kimselerin geçmesini sağlamak maksadıyla eskiden olduğu üzere ve Avrupa hanedanlarındaki gibi babadan oğula intikal eden bir veraset usulü kurmak istedilerse de başaramadılar.</p>

    <h2 class="h2baslik" id="_idParaDest-27">Osmanlı’ya Özgü Bir Uygulama Değil</h2>

    <p class="normalnesililk">Şehzade katli Osmanlı’ya özgü bir uygulama değildir...</p>

    <p class="normalnesil">Biliyorsunuz Türkler, gerek anavatanları olan Orta Asya’da, gerekse sonra yerleştikleri İran, Ortadoğu ve Anadolu’da irili ufaklı pek çok devlet kurdular.</p>

    <p class="normalnesil">“Pek çok devlet kurdular” deyince, pek çoğunu yıktıklarını da kabul etmek gerekiyor. Bunların yıkılmasında, devlet hâkimiyetinin, hanedanın ortak malı sayıldığı eski bir Türk siyasi geleneğinin tesiri çok büyük olmuştur.</p>

    <p class="normalnesil">Hanedanın her erkek mensubu,  küçük olsun, büyük olsun, tahta geçmek hususunda kendisini eşit hak sahibi görmektedir.</p>

    <p class="normalnesil">İşte eski Türk tarihinde bolca görülen hanedan kavgalarının esası, ülüş sistemi denilen bu gelenektir.</p>

    <p class="normalnesil">Bazı Türk hükümdarları bunun önüne geçmek için devleti parçalara ayırıp her birini bir şehzadenin idaresine vermek yoluna gitmişse de, mahzurları bertaraf etmek şöyle dursun, bu devletçikler düşmanlarınca kolayca yutulmuştur.</p>

    <p class="normalnesil">Hun, Göktürk, Kutluk, Uygur, Karahanlı, Gazneli, Gürganlı ve Selçuklu; sonra da Cengiz Han, Timur, Hülagü gibi devletler, hep böyle yıkılmışlardır.</p>

    <p class="normalnesil">Selçuklular bir ara veliaht tayin etmek suretiyle merkeziyetçi bir usul getirmeye çalışmışlarsa da, bu usülü yerleştirmeye muvaffak olamamışlardır.</p>

    <p class="normalnesil">Tarihteki Türk devletlerinin, Kuzey-Güney veya Doğu-Batı diye ayrıldığı, ya da Selçuklularda olduğu gibi beylikler, atabeylikler halinde parçalandığı tarih kitaplarından hatırımızdadır.</p>

    <p class="normalnesil">Bu uygulamaya Sasaniler’de, Roma ve Bizans’da, hatta Müslüman Endülüs ve Mağrib devletlerinde sıkça rastlanmaktadır. Bu yönteme uymayan Avrupa devletleri, yıllarca süren veraset savaşlarında harap olmuş, binlerce insan ölmüştür.</p>

    <p class="normalnesil">Osmanlı Devleti’ni Avrupa karşısında galip getiren olgulardan biri de Avrupa’daki bu bölünmüşlük olsa gerektir.</p>

    <p class="normalnesil">İşte Selçuklulardan sonra Anadolu’da yeni bir güç olarak ortaya çıkan Osmanlılar, bu tecrübelerden ders almış, devletin böyle bir akıbete uğramaması için fedakârlık göstermişlerdir.</p>

    <p class="normalnesil">Halk arasında “Şehzade katli” diye bilinen, hanedan mensuplarının ‘nizâm-ı âlem,’ yani kamu menfaati yolunda katledilmesi yoluna gidilmiştir.</p>
  </div>
</body>
</html>
