<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OsmanlidaSehzadeKatliEkitap-11</title>
  <link href="../Styles/idefixnesilApple.css" rel="stylesheet" type="text/css" />
</head>

<body id="OsmanlidaSehzadeKatliEkitap" xml:lang="tr-TR">
  <div>
    <h1 class="baslik" id="_idParaDest-17">Kanuni Nasıl Öldü?</h1>

    <p class="normalnesililk">AVUSTURYA’NIN BAZI SINIR köylerine ve kalelerine saldırdığı haberi Kanuni Sultan Süleyman’a ulaşınca, kulaklarına inanamadı. “Yanlış haberdir” diye düşündü, “Avusturya ile anlaşmamız var.”</p>

    <p class="normalnesil">Anlaşma 1562’de imzalanmıştı. Sekiz yıl süreli olan bu antlaşmaya göre, Avusturya İmparatoru Ferdinand, Osmanlılara yılda otuz bin duka vergi ödeyecekti.</p>

    <p class="normalnesil">Avusturya bazı bahaneler ileri sürerek ödemesi gereken vergiyi iki yıl erteledi.</p>

    <p class="normalnesil">Bu arada, İmparator Ferdinand ölmüş (1564), yerine Maximilian ikinci Avusturya İmparatoru olmuştu.</p>

    <p class="normalnesil">Sadrazam Semiz Ali Paşa, yeni imparatora bir ültimatom göndererek biriken verginin tamamen ödenmesini ve antlaşmanın yenilenmesini istedi.</p>

    <p class="normalnesil">Ortam git gide gerginleşti. Nihayet Avusturya sınır kalelere saldırdı. Bunu duyan Kanuni Sultan Süleyman:</p>

    <p class="normalnesil">“Ahde vefa göstermeyenin haddini bildirmek gerektür!” diye kükredi.</p>

    <p class="normalnesil">Ardından fetva alınıp sefer açıldı.</p>

    <p class="normalnesil">5 Ağustos 1566’da Zigetvar kuşatıldı. Kanuni Sultan Süleyman, uzun uzun kaleye baktıktan sonra askerlerine döndü:</p>

    <p class="normalnesil">“Zigetvar’ı sizden isterim!”</p>

    <p class="normalnesil">Fakat o gece hastalanıp yatağa düştü. Sokollu Mehmed Paşa, çadırında onu ziyarete gitti. Çok bitkin olduğunu gördü:</p>

    <p class="normalnesil">“Şevketlü hünkârım. Artık taarruz zamanıdır. Amma top sesleri sizi rahatsız edebilir. Emrederseniz otağ-ı hümâyunu (padişah çadırı) gerilere çekelim.”</p>

    <p class="normalnesil">Padişah itiraz etti:</p>

    <p class="normalnesil">“Ne söylemektesin lala? Top sesleri bize ninni gibi gelir! Allah kuvvet verse de askerimizin başında ceng-u cidale katılsak...”</p>

    <p class="normalnesil">Bir akşam top sesleri iyice arttı. Lakin Zigetvar Kalesi bir türlü düşmüyordu.</p>

    <p class="normalnesil">Padişah hasta yatağında iyice sabırsızlanmıştı. Dayanamayarak yataktan çıktı.</p>

    <p class="normalnesil">“Kılıcımızı verin!” diye bağırdı, “Askerimizle birlikte vuruşacağız.”</p>

    <p class="normalnesil">Başhekim Bedrettin Çelebi, telaşla atıldı:</p>

    <p class="normalnesil">“Aman hünkârım, lütfen yatınız. Mübarek vücudunuz buna dayanamaz.”</p>

    <p class="normalnesil">Padişah’ın gözleri ateş saçıyordu:</p>

    <p class="normalnesil">“Geri dur çelebi!.. Bu kale, yüreğimizi yakar. Cenk libasımızı (elbisemizi) giydirin, kılıcımızı elimize verin, atımızı çadırın önüne çekin.”</p>

    <p class="normalnesil">Ellerini semaya açtı: “Allah’ım, sancağ-ı şerif Zigetvar’a dikilmeden canımı alma!”</p>

    <p class="normalnesil">Sokollu Mehmed Paşa’ya haber gönderildi. Paşa telaşla çadıra girdi. Padişahı ayakta görünce, hayret ve korkuyla atıldı:</p>

    <p class="normalnesil">“Aman şevketlü hünkârım, bu ne haldir?”</p>

    <p class="normalnesil">Sultan Süleyman’ın kaşları alabildiğine çatıktı:</p>

    <p class="normalnesil">“Bu hal, askerle beraber olmak halidir lala... Ya sen burada ne ararsın? Hâlâ neden alamazsın Zigetvar’ı?”</p>

    <p class="normalnesil">Sesi kısıldı. Yorulmuştu. Başhekime dayandı. Bacakları gövdesini taşımıyordu. Sadrazam’a son emrini verdi: “Senden Zigetvar’ı isterim!”</p>

    <p class="normalnesil">Birkaç gün sonra Zigetvar düştü. Hazin ki, şanlı ordu kaleye girerken, Muhteşem Süleyman son nefesini veriyordu. Hamd sancağı burca dikilmiş, ancak Kanuni bunu dünya gözüyle göremedi (7 Eylül 1566).</p>

    <p class="normalnesil">Sokollu’yu bir endişe bulutu sardı. Korkusunun kaynağı, şanlı padişahın ölümü yüzünden kargaşa çıkma ihtimaliydi. Bu yüzden elim ölümü ordudan saklamaya karar verdi. Sadece birkaç sadık bende bilecekti.</p>

    <p class="normalnesil">Bu karardan sonra, hekimler, Kanuni’nin iç organlarını çıkarıp (Müverrih Solakzade’nin ifadesidir: “Sokollu Padişah’ı pastırma gibi sardı” diyor) cesedini tahnit ettiler. Sayıları on ikiyi geçmeyen küçük bir cemaatle cenaze namazını kıldıktan sonra iç organlarını yatağın altına gizlice gömdüler. Bedeni ise tahtın altına yerleştirildi. Ve ordu Zigetvar’dan hareket edinceye kadar, kırk günden fazla tahtın altında saklandı.</p>

    <p class="normalnesil">Bir taraftan da, Sokollu, Kütahya valiliğinde bulunan Şehzade Selim’e haber gönderip durumu bildirmişti. Ve Şehzade Selim, babasından boşalan tahtı sahipsiz bırakmamak için, derhal Belgrad’a hareket etmişti.</p>

    <p class="normalnesil">Padişah’ın öldüğü ordu ancak Belgrad’a yaklaşılırken, ölümünden tam kırk sekiz gün sonra duyuruldu. Bu süre içinde Şehzade Selim, “II. Selim” unvanıyla Osmanlı tahtına cülus etmişti.</p>

    <p class="normalnesil">Kanuni’nin ikinci cenaze namazı yeni padişahın da iştirakıyla Belgrad’da kılındı. Daha sonra cenaze Vezir Ahmed Paşa’ya teslim edildi. Ahmed Paşa, 400 kişilik bir muhafız kıtasıyla cenazeyi Başkent İstanbul’a getirdi. Belgrad’dan ayrılışının otuz dördüncü günü İstanbul’a ulaşan cenaze, devlet adamları ile ulemâ tarafından karşılandı. Süleymaniye Camii’ne getirilip orada üçüncü kez namazı kılındıktan sonra, camiin mihrabı önüne defnedildi.</p>

    <p class="normalnesil">Yani Kanuni Sultan Süleyman, ölümünden ancak seksen iki gün sonra toprakla buluşabildi. Çünkü türbesi henüz bitirilememişti.</p>

    <p class="normalnesil">Osmanlı tarihinin önemli isimlerinden müverrih Peçevi şöyle diyor: “... ve mutad üzre şemleler sarınıp otağ-ı hümâyun önünde namazın kıldılar. Andan Vezir Ahmed Paşa’yı ve Şeyh Nureddin Zade Efendi’yi ve merhumun makbul ve merğubu olan Ferdad Ağa’yı na’şı rahmet nakışları mürafekatine koşup canib-i İstanbul’a revane kıldılar ve cami-i şerifleri mihrabı önünde defn olunmasını ferman ettiler.”</p>

    <p class="normalnesil">“Hükmen şehit” olan biri hakkında ileri geri konuşulmaz. Böyle biri mücbir sebep olmadan değil oğluna, karıncaya bile kıymaz. Şehzade katli meselesini doğru anlamak lazım.</p>
  </div>
</body>
</html>
