<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OsmanlidaSehzadeKatliEkitap-30</title>
  <link href="../Styles/idefixnesilApple.css" rel="stylesheet" type="text/css" />
</head>

<body id="OsmanlidaSehzadeKatliEkitap" xml:lang="tr-TR">
  <div>
    <h1 class="baslik" id="_idParaDest-54">Hürrem Sultan’ın Kanuni’ye Mektubu</h1>

    <p class="normalnesililk">HÜRREM SULTAN KANUNİ’YE yazdığı mektuplara genellikle “Hazret-i Sultan’ım,” ya da “Sultanım Padişah’ım” diye başlardı.</p>

    <p class="normalnesil">Birini bugünkü dile aktarıp özetleyelim:</p>

    <p class="indentmetinilk">“Gönül devletimin güneşi ve saadetimin sermayesi Sultan’ım...</p>

    <p class="indentmetin">Yüzümü yere koyup, mutluluk sığınağı ayağınızın topraklarını öperim...</p>

    <p class="indentmetin">Eğer bu ayrılık ateşine yanmış, ciğeri kebap, sinesi harap, gözleri yaş dolu, gecesi gündüzü belirsiz, hasret deryasına gark olmuş çaresiz, aşkınıza müptela cariyenizi, Ferhat ile Mecnun’dan beter şeyda kölenizi sorarsanız, ne zamandır Sultanı’mdan ayrıyım; bülbül gibi ah u feryadım dinlemeyip, ayrıldığınızdan dolayı öyle bir halim var ki, Allah, kâfirlere bile böyle dert vermesin...</p>

    <p class="indentmetin">Benim devletim, benim Sultan’ım!..</p>

    <p class="indentmetin">Özellikle, bir buçuk ay olduğu halde sizden bir haber gelmemesi yüzünden, Allah biliyor ki, hiçbir şekilde rahatlık yüzü görmedim. Gece-gündüz ağlayıp, kendi hayatımdan el çektim. Cihan gözüme dar görünür.</p>

    <p class="indentmetin">Ne yapacağımı bilmeden ağlayıp gözyaşları içinde kapıları gözlerken, ol ferdü Rabbü’l Âlemin, âleme rahmet eden Subhan-ı Yezdan, cümle âleme inayet nazarın edip, fetih haberi ve müjdeli haberlerini yetiştirdi. Bu güzel haberi işitince, Allah biliyor ki, benim Padişah’ım, gönlümün Sultan’ı, ölmüş iken taze can buldum.</p>

    <p class="indentmetin">Benim Sultan’ım!..</p>

    <p class="indentmetin">Şehir hakkında soracak olursanız; şimdilik henüz hastalık (veba salgınını kastediyor) devam etmektedir. Ancak önceki gibi değildir. İnşallah Sultan’ım gelince, Allah’ın inayetiyle bu da geçer gider. Bilenler, hazan yaprağı dökülünce geçer derler.</p>

    <p class="indentmetin">Benim Sultan’ım!..</p>

    <p class="indentmetinson">Sık sık mübarek mektubunuzu gönderirsiniz diye, tazarru ve iltimas ederim. Zira ki, billah yalan değil, bir iki hafta geçip de ulak (haberci) gelmezse, âlem gulguleye gelir (herkeste bir telaş başlar). Türlü türlü sözler söylenir. Yoksa sadece kendi nefsim için istediğimi sanmayın.”</p>

    <p class="normalnesil">Hürrem Sultan, rüzgârı kendisine elçi tayin ederek seferdeki padişaha şiir diliyle şöyle sesleniyor:</p>

    <p class="normalnesil">“<span class="ideitalik">Ey saba sultanıma zar u perişan diyesün,</span></p>

    <p class="normalnesil"><span class="ideitalik">Gül yüzünsüz işi bülbül gibi efgan diyesün.</span>”<sup class="_st-Simge"><a class="_idFootnoteLink" href="#footnote-5740-3" id="footnote-5740-3-backlink">[3]</a></sup></p>

    <p class="normalnesil">Bu aşka zerre miktar saygı göstermeyen erkek tarihçiler (hemen hemen tamamı erkektir) Hürrem Sultan’ı hep ‘fitne odağı cadı’ gibi görüp gösterdiler. O devirde yaşanan bütün olumsuzluklardan onu sorumlu tuttular. Çünkü o ‘kraliçe’ gibi davranıyor, haremin dışına taşıp devlet adamlarına mektuplar yazıyordu.</p>

    <p class="normalnesil">Bir bakıma elinin hamuruyla erkek işine karışıyordu. Bu yüzden ‘erkek’ tarihçilerin hışmına uğradı. Bütün kadınlardan, bütün erkekler adına Hürrem Sultan üzerinden şahsından ‘intikam’ aldılar. Hatta hayır eserlerini bile görmezden geldiler.</p>

    <p class="normalnesil">Halbuki Hürrem Sultan, valide sultanlar arasında en fazla hayır yapanlardandır.</p>

    <p class="normalnesil">En başta, hâlâ hizmet veren Haseki Hastanesi...</p>

    <p class="normalnesil">Aynı semtte kubbeli bir cami ile şadırvanı, yanında imareti, medresesi, mektebi...</p>

    <p class="normalnesil">Ayasofya’da hâlâ dimdik ayakta olan bir hamam (Sinan’ın eseri)...</p>

    <p class="normalnesil">Edirne’ye su yolu ile muhtelif çeşmeler...</p>

    <p class="normalnesil">Edirne Uzunköprü’de kervansaray, cami ve imaret...</p>

    <p class="normalnesil">Mekke ve Medîne’de birer imaret...</p>

    <p class="normalnesil">Mekke ve Medine fukarasına dağıtılmak üzere, her yıl kendi mal varlığından altı bin altın lira...</p>

    <p class="normalnesil">Kumasının oğlu Şehzade Mustafa’nın öldürülmesinde etkili olmuştur belki, ancak amacı iktidar değil, oğlu Selim’i (II. Selim) hayatta tutma çabasıdır. Yani Hürrem Sultan’ın çırpınışları evladını hayatta tutmak isteyen bir annenin çırpınışlarıdır. Çünkü Osmanlı tahta geçme sisteminde, padişah olamayan şehzade ölür. Bu sistem, Osmanlı Devleti’nin devamlılığı açısından ‘zaruri’ sayılmış, padişahlar ister istemez bu ‘zaruri fedakârlığa’ katlanmıştır.</p>

    <p class="normalnesil">Hürrem Sultan’ın önünde şöyle bir soru var: “Senin oğlun mu ölsün, kumanın oğlu mu?”</p>

    <p class="normalnesil">Buyurun, o zamanın şartlarını hatırlamaya çalışarak, soruya siz cevap verin!</p>

    <div class="_idFootnotes">
      <div class="_idFootnote" id="footnote-5740-3">
        <p class="normalnesil"><a class="_idFootnoteAnchor" href="#footnote-5740-3-backlink">[3]</a> “Ey sabah rüzgârı, sultanıma dermansız kaldı, perişan oldu de. Sultanının gül yüzünü göremediği için bülbül gibi feryat ediyor de...”</p>
      </div>
    </div>
  </div>
</body>
</html>
