<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OsmanlidaSehzadeKatliEkitap-44</title>
  <link href="../Styles/idefixnesilApple.css" rel="stylesheet" type="text/css" />
</head>

<body id="OsmanlidaSehzadeKatliEkitap" xml:lang="tr-TR">
  <div>
    <h1 class="baslik" id="_idParaDest-79">Kahve ve Fincan Kültürümüz</h1>

    <p class="normalnesililk">KAHVE YEMEN’DEN (1517 yılına tarih düşülmüştür) de gelse, başka yerden de gelse (Tarihçimiz Peçevi, “Hakem namında bir herifin Halep’den getirdiğini yazar), pişirmeyi de içmeyi de dünyaya İstanbul öğretti.</p>

    <p class="normalnesil">Eski İstanbul’da gönül dostları kahvehanelerde buluşur, kimi yoğun köpüklü, kimi kaymaklı Türk kahvesini eşliğinde derin sohbetin tadına varırlardı.</p>

    <p class="normalnesil">Asıl amacın kahve içmekten çok, nezih bir ortamda (eski kahvehaneler elit insanların devam ettiği mekânlardı) sohbet etmekti. Bu yüzden şu söz darbımesel olmuştur:</p>

    <p class="normalnesil5mmbefore"><span class="ideitalik">“Gönül ne kahve ister, ne kahvehane</span><span class="ideitalik">,</span></p>

    <p class="normalnesil"><span class="ideitalik">Gönül sohbet ister, kahve bahane”</span> </p>

    <p class="normalnesil5mmbefore">Kadınlar ise “Hu komşu! Bir içimlik kahven varsa, kap da gel, beraber keyfedelim” diyerek, komşularını kahve eşliğinde sohbete davet ederlerdi.</p>

    <p class="normalnesil">Özgürce dertleşir, dostluklarını ilerlettikçe birbirlerini gönüllerini açar, ortak çözümler üretirler, bir kadının tek başına üstesinden gelemediği işleri yardımlaşarak yaparlardı.</p>

    <p class="normalnesil">“Bir kahvenin kırk yıl hatırı var” sözü işte o günlerden kalmadır.</p>

    <p class="normalnesil">Türk kahvesi, tekkelerde, dergâhlarda, kahvehanelerde ve evlerde gönül dostlarıyla sohbet eşliğinde içilir, sohbet edenlerin kıymetini ve sohbetin lezzetini vurgulamak babında, “Kahvenin tadı geldi” denirdi.</p>

    <p class="normalnesil">Kız isteme seremonilerinin vazgeçilmezi de kız istemeye gelen aileye sunulan birer fincan kahve idi. Gelin adayının becerisi, pişirdiği kahvenin lezzeti, seçtiği fincanın özelliği ve sunumda gösterdiği dikkatle ölçülür, kahve tepsisini uzatırken oluşturduğu açı bile gözlemlenirdi.</p>

    <p class="normalnesil">Kahve köpüğünün bir damlasının bile fincana akması, puanının kırılması anlamına gelirdi.</p>

    <p class="normalnesil">Kahve fincanlarının üzerindeki desenlerin derin anlamları vardı. Gelen misafire ne kadar değer verildiği, fincanlardaki desenlerin ağırlığıyla ölçülürdü.</p>

    <p class="normalnesil">Lale desenli fincan: Lalede “Allah” lafzı olduğuna inanıldığı için, “Allah muinin (yardımcın) olsun.”</p>

    <p class="normalnesil">Gül desenli fincan: Osmanlı kültürü, görüntüsünün ve kokusunun güzelliği sebebiyle gülü Peygamber Efendimizle özdeştirmişti. Gül desenli fincanlar hem “Peygamber Efendimizin şefaatine nail ol” hem de “Misafir gelmekle evimizde gül gibi açtınız” anlamına geliyordu.</p>

    <p class="normalnesil">Ancak gül desenli fincan, kız isteme merasimi sırasında, delikanlıya sunulan kahve için seçilmişse, anlamı farklılaşırdı.</p>

    <p class="normalnesil">Tek gül, “Evlenmeye niyetim yok,” başları birbirine değen iki gül ise “Sizinle evlenmeye hazırım.”</p>

    <p class="normalnesil">Karışık desenli fincan: Kız istemeye gelen ailenin oğluna karşı kızın net bir kararı yoksa, karışık desenli fincan içinde kahvesini verir, böylece de “Karışığım, sana karşı kararsızım” demek isterdi...</p>

    <p class="normalnesil">Yüzyüze bakan kadın ve erkek figürlü fincan: “Gönlüm sende.”</p>

    <p class="normalnesil">Ayrı yönlere bakan kadın ve erkek figürü: “Seninle bir gelecek düşünmüyorum.”</p>

    <p class="normalnesil">Evcil hayvan figürü: “Sana itaat etmeye (eşin olmaya) hazırım...”</p>

    <p class="normalnesil">Vahşi hayvan figürü: “Benden vazgeç.”</p>

    <p class="ortayazi">* * *</p>

    <p class="normalnesililk">Kısacası kahve ve kahvehane, zaman zaman yüksek vergilerle, zaman zaman yasaklarla karşılaşmasına rağmen, Osmanlı sosyal hayatındaki vazgeçilmez yerini korudu.</p>

    <p class="normalnesil">Kahvecilere tahmis denilirdi. Tahmislerin çoğu mahallenin bilge ve saygın insanlarıydı. Sanattan ve edebiyattan haberleri vardı. Hatta bazıları hatırı sayılır derecede şairdi.</p>

    <p class="normalnesil">Kahvehane müptelalarıyla tahmisler arasında zaman zaman ilginç diyaloglar da yaşanırdı.</p>

    <p class="normalnesil">Onlardan biri şöyle: Tiryakilerden biri kahvesini içmiş, masaya beş para bırakmıştı. Tahmis, beş parayı görünce, irticalen şu beyti söylemiş:</p>

    <p class="normalnesil5mmbefore"><span class="ideitalik">“Kahve Yemen’den gelir, yolları ırak,</span></p>

    <p class="normalnesil"><span class="ideitalik">Beş para yetmiyor, on</span> <span class="ideitalik">para bırak!”</span></p>

    <p class="normalnesil5mmbefore">Müşteri ise şu karşılığı vermiş:</p>

    <p class="normalnesil"><span class="ideitalik">“Kahve</span> <span class="ideitalik">Yemen’den gelir, yolları sapa,</span></p>

    <p class="normalnesil"><span class="ideitalik">Beş para yetmiyorsa, kahveni kapa!”</span></p>

    <p class="normalnesil5mmbefore">Kahveyle ilgili bir tekerleme:</p>

    <p class="normalnesil"><span class="idebolditalik">“</span><span class="ideitalik">Ehl-i keyfin keyfini</span> <span class="ideitalik">ne tazeler?</span></p>

    <p class="normalnesil"><span class="ideitalik">Taze elden, taze pişmiş, taze kahve tazeler!”</span></p>

    <p class="normalnesil5mmbefore">Meşhur tarihçimiz Solakzade, kahvenin, Yavuz Sultan Selim’in Mısır seferinden sonra, Müslüman tüccarlar tarafından 1519’da İstanbul’a getirildiğini, ancak fazla rağbet görmediğini yazıyor.</p>

    <p class="normalnesil">Peçevi ise 1554 yılına tarihliyor. O tarihe kadar Osmanlı’da kahve ve kahvehane olmadığını söylüyor. İsterseniz Peçevi’den (tabii Türkçesini bugüne uyarlayarak) okuyalım:</p>

    <p class="normalnesil">“Hicrî 962 senesinin sonuna doğru Halep’den Hakem nâmında bir herif ve Şam’dan Şems adlı bir zarif gelüb Taht-el-Kal’a’da (kale altında) birer büyük dükkân açarak kahve satmaya başladılar.</p>

    <p class="normalnesil">Keyiflerine düşkün bazı safâ ehli, hele okur yazar takımından nice zevk erbabı toplanır, yirmişer, otuzar yerde meclis kurar oldu. Buralarda kimi kitap ve güzel şeyler okur, kimi tavla ve satranç oynar, kimi yeni yazılmış gazeller getirüb maarifden bahseder, nice akçalar ve pullar sarfedüb, dost toplantılarına sebep olmak için ziyafet tertip edilir; bir iki akça kahve parası vermekle bol bol eğlenir oldular.</p>

    <p class="normalnesil">O kadar ki, işlerinden çıkarılanlar, kadılar, müderrisler, işsiz güçsüz bir köşede oturanlar, ‘böyle bir eğlenecek ve gönül dinlendirecek yer olmaz’ diyerek kahvehanelere doldular; oturacak ve duracak bir yer bulunmaz oldu.</p>

    <p class="normalnesil">Kahve o kadar şöhret buldu ki, mevki sahiplerinden başka ne kadar kibar takımı varsa, oraya gelir oldular. İmamlar, müezzinler ve sofu takımı, ‘halk kahvehaneye dadandı, mescidlere kimseler gelmez oldu’ demeye başladılar.</p>

    <p class="normalnesil">Ulemâ ise; ‘kötülük yeridir, oraya gitmektense meyhaneye gitmek daha iyidir’ deyüb, bilhassa vaizler yasak edilmesi için çalışır oldular. Müftiler, ‘herkangi bir şey ki, fahm derecesine vara, yani kömür ola, sırf haramdur’ deyu fetvâlar virdiler.</p>

    <p class="normalnesil">Rahmetli Sultan Üçüncü Murad Han zamanında, büyük ikazlar oldı. Lâkin bazı yârân ‘koltuk kahvesi’ diye, çıkmaz sokaklarda ve bazı dükkânların ardında, arka kapudan işleyub, subaşı ve asesbaşıya çokça müracaat etmekle izin koparub men olunmadılar (engellenemedi).</p>

    <p class="normalnesil">Hattâ merhum Manav İvaz Efendi İstanbul kadısı iken, ocakları ve kazanları yaktıkları zaman ‘yalaklarını da... yalaklarını da...’ diyerek fincanlara işaret ettiğini naklederdi. Amma o asırdan sonra o kadar revaç buldu ki, tenbihten vazgeçildi. Vâızlar ve müftüler ‘kömür derecesine gelmezmiş, içmesi câiz imiş’ der oldular.</p>

    <p class="normalnesil">Âlimlerden ve şeyhlerden, vezirlerden ve kibardan içmez adam kalmadı. Hattâ bir mertebeye vardı ki, koca vezirler gelir temini için kahveler ihdas ettiler ve günde birer, ikişer altın kira alır oldular.”</p>

    <p class="normalnesil">Kahveyi Osmanlı sarayına tanıtan, Yemen Valisi Özdemir Paşa’dır derler. Yemen’de içip lezzetini çok beğendiği kahveyi Kanuni Sultan Süleyman’a takdim etmiş, padişah yeni lezzeti beğenince, sarayda bir “Kahvecibaşılık” makamı ihdas edilmiş ve saraylılara servis verilmeye başlanmıştır. İlk kahvehane ise devrin ticaret merkezi olan Tahtakale’de açılmıştır. Oradan da tüm İstanbul’a, nihayet Anadolu ve Rumeli’ye yayılmıştır.</p>

    <p class="normalnesil">Kısa sürede kahvehane sayısı büyük bir hızla arttı. O kadar ki, bir fırına on kahvehane isabet ediyordu. Onca insanın bir araya geldiği ortamlarda pek tabiî kavgalar da olur. Bu yüzden kahvehaneler asayiş sorunu olarak görülmeye başlandı ve Ebussuud Efendi fetvasıyla yasaklandı.</p>

    <p class="normalnesil">Sözlerimizi, ‘en sıkı kahvehane yasakçısı’ olarak Sultan IV. Murad’ı, en sıkı ‘tiryaki’ olarak da Sultan II. Abdulhamid’i anarak bitirelim.</p>
  </div>
</body>
</html>
