<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OsmanlidaSehzadeKatliEkitap-31</title>
  <link href="../Styles/idefixnesilApple.css" rel="stylesheet" type="text/css" />
</head>

<body id="OsmanlidaSehzadeKatliEkitap" xml:lang="tr-TR">
  <div>
    <h1 class="baslik" id="_idParaDest-55">Hürrem Sultan ve<br />
    Şehzade Mustafa</h1>

    <p class="normalnesililk">TARİHÇİNİN GÖREVİ TEŞHİS ve tespittir. Yargılamayı Allah yapar. Herhangi bir kişi hakkındaki en yanılmaz hükmü sadece Allah verir.</p>

    <p class="normalnesil">Bu bakımdan padişahların, sadrazamların, vezirlerin ve hepimizin hesap vermemiz kaçınılmazdır. Günah işleyen padişah bile olsa bunun sonuçlarına katlanacaktır.</p>

    <p class="normalnesil">Bu girizgâhtan sonra, diyeceğim şu ki, Şehzade Mustafa’nın katlinde gerçi Hürrem Sultan’la Sadrazam Damat Rüstem Paşa’nın parmağı var, ama Şehzade’nin bazı yanlış davranışlarının da bunda payı yok mu?</p>

    <p class="normalnesil">Şehzade öyle şeyler yapmış ki, babası, tahtı üvey kardeşlerinden (Bayezid, Cihangir ve Selim) kapmak için, Şehzade Mustafa’nın bir isyan hazırlığında olduğuna, hatta bunun için İran Şahı Tahmasb’la gizli ittifak kurduğuna inanmış yahut buna inandırılmıştı.</p>

    <p class="normalnesil">Sonuçta bu inancını dönemin Şeyhülİslâmı Ebussuud Efendi’ye aktardı ve ondan ‘idam’ fetvası istedi. Şehzade Mustafa bu fetva ile idam edildi. Yani Şehzade Mustafa’nın idamı için gereken yüksek mahkeme kararı vardır.</p>

    <p class="normalnesil">Öte yandan, tarihi tüm ayrıntısıyla bilmek, bizim durumumuzdaki ülke tarihçisi açısından, elbette mümkün değildir. Çünkü zaten tarihî belgelerin tamamı henüz tasnif edilememiştir. Demektir ki, yeni birkaç belge tarih bilgimizi kökünden sarsabilir. Bu bakımdan tarihî kişilikler hakkında hüküm vermede, özellikle de onları suçlamada acele etmemek gerekir.</p>

    <p class="normalnesil">Bir nokta daha; tarihçi, tarihin (ve tarihi şahsiyetlerin) ne avukatı, ne yargıcı ne de celladıdır.</p>

    <p class="normalnesil">Söyler misiniz lütfen, oğlunu hayatta tutmaya çalıştığı için hangi anne suçlanabilir? Ama Hürrem insafsızca suçlanmış, Kanuni’yi etkilediği için ‘kötü kadın’ ilan edilmiştir.</p>

    <p class="normalnesil">Oysa her kadın kocasını etkilemeye çalışır. Kuşkusuz o da etkilemeye çalışmıştır. Bunun için onu suçlamak yerine anlamaya çalışmak lazımdır.</p>

    <p class="normalnesil">Eğer ortada bir suç, ya da günah varsa, bunun sorumlusu Hürrem Sultan’dan ziyade, hüküm mevkiinde olan Kanuni’dir.</p>

    <p class="normalnesil">Sanırım tarihleri erkek kalemler yazdığı için Kanuni’yi beraat ettirmekte, Hürrem Sultan’ı ise ipe çekmektedirler.</p>

    <p class="normalnesil">Kanuni, Hürrem Sultan’ı çok sevmiştir. Âşıktır. Ancak bazıları tarafından gösterildiği gibi, aşkından kendini kaybedip devletine zarar vermedi. Hürrem Sultan’ı çok severdi, çünkü karısıydı. Ayrıca hem neşeli hem de zekiydi.</p>

    <p class="normalnesil">Hürrem Sultan, öz oğlu Selim’i tahta geçirmek gibi özünde duygusallık bulunan, siyasal amacına ulaşmak için, Padişah’ın sevgi ve ilgisini kullanmaya çalışması doğaldır. Çünkü Hürrem annedir.</p>

    <p class="normalnesil">Eğer Veliaht Şehzade Mustafa Bey, “Babam kocadı, dedem Selim Han’ın yaptığı gibi yapıp yerine geçme vakti geldi” türünden, Safevi Şahı Tahmasb’a mektuplar yazmasaydı ve bunlar bir şekilde Kanuni’nin eline geçmeseydi, Hürrem Sultan’ın, oğlunu tahta geçirme çabası sonuçsuz kalabilirdi.</p>

    <p class="normalnesil">Ayrıca, kaderin hükmünü de unutmamak lâzım.</p>

    <p class="normalnesil">Hürrem Sultan elbette ki büsbütün masum değildir, ancak ders kitaplarımızda anlatılanları hak ettiğini de sanmıyorum.</p>

    <p class="normalnesil">Hangi anne evladını Osmanlı tahtında görmek istemez ve bunun için bazı imkânlarını kullanmaz?</p>

    <p class="normalnesil">Yani Hürrem Sultan’ın oğlu (Sarı) Selim, tahttan olursa hayatından da olacaktır. Başka bir deyişle Selim’in hayatı padişahlıkla kaimdir. Bu durumda annesinin tüm imkânları kullanması tabii sayılmalıdır.</p>

    <p class="normalnesil">Nitekim Kanuni’nin ilk gözdesi, Şehzade Mustafa Bey’in annesi Mahidevran Sultan da Mustafa Bey’i tahta geçirmeye çalışmıştır. Fakat başarılı olamamış, o süreçte Şehzade Mustafa hayatını kaybetmiştir.</p>

    <p class="normalnesil">Hürrem Sultan’ın devlet işlerine bu amaçla karışmış olmasını şahsen doğal buluyorum. Düşününüz ki, bugün bile, bazı yöneticilerimizin eşleri zaman zaman devlet işlerine (tayin, terfi, ihale gibi) karışmakta, kendilerine yakın isimleri bir yerlere getirmeye çalışmaktadırlar.</p>

    <p class="normalnesil">Hürrem Sultan’ın tarih kitaplarında yargısız infaza tabi tutulması, tarih kitaplarının erkekler tarafından yazılmasıyla da ilgidir. Hangi amaçla olursa olsun, Hürrem Sultan’ın devlet işlerine karışması, erkek tarihçiler tarafından, “Elinin hamuruyla erkek işine karışmak” şeklinde algılanmış ve bu yüzden reddedilmiştir.</p>

    <p class="normalnesil">Yine bu yüzden Hürrem Sultan tarihçilerin haksızlığına uğramıştır.</p>

    <p class="normalnesil">Bir annenin oğlunu cellada kaptırmama mücadelesini, anneliğini daima içinde gezdiren kadınlarımızın daha doğru anlayacağına inanıyorum.</p>

    <p class="normalnesil">Hürrem’in düzenbaz olduğunu söyleyen tarihçiler, ‘Türk’ olmadığının ve Müslüman olarak doğmadığının altını da özenle çiziyorlar. Halbuki nesebi bir insanı ne büyütür, ne küçültür. Ayrıca kimse kendi etnik kökenini seçme lüksüne de sahip değildir.</p>

    <p class="normalnesil">Dine gelince: Müslüman olmuş herhangi biri, artık eski inancıyla yargılanamaz! Cennetle müjdelenmiş sahabelerin geçmişinde ‘eski bir inanç’ olduğunu da unutmamak lazım.</p>

    <p class="normalnesil">Evet, pek çok padişah annesi gibi, Hürrem de Türk ve Müslüman olarak doğmamıştır. Ama Müslüman olmuş ve dinî kurallara bağlı olarak yaşamıştır. Zaten dinî konularda duyarsız bir cariyenin padişaha takdimi sözkonusu değildir. Bu konuda Osmanlı Sarayı o kadar duyarlıdır ki, bir sabah namazını mazeretsiz kılmadığı tespit edilen cariyenin üstü çizilir, asla padişaha eş olarak seçilmezdi.</p>
  </div>
</body>
</html>
