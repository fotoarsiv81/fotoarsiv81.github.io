<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OsmanlidaSehzadeKatliEkitap-45</title>
  <link href="../Styles/idefixnesilApple.css" rel="stylesheet" type="text/css" />
</head>

<body id="OsmanlidaSehzadeKatliEkitap" xml:lang="tr-TR">
  <div>
    <h1 class="baslik" id="_idParaDest-80">Meşhur Tarihçimiz Peçevi’nin<br />
    Sigaraya Bakışı</h1>

    <p class="normalnesililk">HAYAT BİRBİRİNE BENZER günlerden oluşuyor gerçekten. Ve tarih zaman zaman kendini tekrarlıyor...</p>

    <p class="normalnesil">“Şu tütün işine ne zaman bulaştık?” diyerekten, şöyle bir baktım eski kaynaklara, karşıma meşhur tarihçimiz Peçevi İbrahim Efendi (1574-1650) çıktı. Kendine has tatlı üslubuyla sigaranın Osmanlı’ya nasıl geldiğini ve nasıl yaygınlaştığını anlatıyor.</p>

    <p class="normalnesil">Olayı Peçevi Türkçesinden okumak, şüphesiz büyük bir zevktir, ancak bu Türkçeyi anlayacak insan sayısı çok sınırlı olduğundan, özelliğini çok fazla bozmamaya çalışarak, günümüz insanının anlayabileceği hale getirmek zorundayım.</p>

    <p class="normalnesil">Buyurun, bir Osmanlı tarihçisinin, ‘tütün’ denen illete bakışını okuyun.</p>

    <p class="indentmetinilk">“Tütünü, Hicrî 1009 (Miladî 1600’ler) sonunda İngiliz kâfirleri getirdiler. ‘Bazı hastalıklara iyi gelir’ diye sattılar. Keyif ehlinden bazı kimseler keyif verir diye müptelâ oldular. Hatta ulemanın (âlimlerin) kibarı ve ashâb-ı devletten (devlet büyüklerinden) niceleri o iptilâya uğradılar (tiryakisi oldular).</p>

    <p class="indentmetin">Kahvehânelerde reziller ve külhanbeyleri o kadar çok kullanırlardı ki, kahveler, tütün dumanıyla dolup içinde olanlar birbirlerini göremez hâle geldiler. Sokaklarda bile lüle ellerinden düşmez oldu. Birbirinin yüzüne ve gözüne ‘puf puf’ diyerek duman üflediklerinden, sokakları ve mahalleleri dahi kokuttular.</p>

    <p class="indentmetin">Hakkında nice saçma sapan şiirler söyleyip, münasebet gözetmeden okuttular. Bazı ahbap ile kaç defa münakaşa çıktı: ‘Bunun pis kokusu hemen adamın sakalını ve sarığını ve sırtındaki gömleğini, hususan içinde kullandığı zaman evini kötü kötü kokuttuğundan başka, halı, keçe gibi şeyleri ve evindeki yatağı yakabileceği, külü ve kömürü ile ortalığı kirlettiği ve uyuduktan sonra beyne çıkan pis kokusu ve boyuna kullanıldığı takdirde insanın kazançtan ve elleri işten kaldığı ve buna benzer nice aşırı zararları var iken, safası ve faydası nedir?’ diye sorduk da, ‘Bir eğlencedir, safası zevke dairdir’ demekten gayri bir cevap vermemişlerdir.</p>

    <p class="indentmetin">Hâlbuki bundan ruhanî bir safa ihtimali yoktur ki, zevke dair ola. Bu cevap, cevap olamaz. Sırf ağız kalabalığıdır. Her şey bir yana, İstanbul’da kaç defa büyük yangınlara sebep olmuştur. Nice yüz bin âdem o ateşe yanmış, yakılmıştır.</p>

    <p class="indentmetin">Ancak olsa olsa forsa gemilerde, vardiyanlar kullanırsa, bir miktar uyku kaçırdığı için, forsa bekçiliğine faydası olduğu inkâr olunmaz ve rutubeti def edip kurutur. Amma bu kadar az fayda için bir sürü mazarratı (zararlar) göze almak aklın câiz göreceği bir iş değildir.</p>

    <p class="indentmetin">Hicrî 1045 (Miladî 1635) tarihine gelindiği zaman, tütünün yaygınlığı ve şöhreti o kadar arttı ki, anlatılamaz...</p>

    <p class="indentmetin">Cenâb-ı Hak, Saadetlû Padişahımız hazretlerinin ömr-ü devletlerini, adalet ve insaflarını ziyade eylesin ki, memlekette bütün kahvehaneler kaldırılıp, yerlerine münasip dükkânlar yaptırdılar ve ‘tütün mutlaka içilmesin’ buyurdular.</p>

    <p class="indentmetinson">Bu bapta nice fukara ve zengine, merhamet ve şefkatinin fazlalığından öyle büyük ihsanlarda bulundular ki, kıyamete kadar şükretseler yine bir şey yapmış sayılmazlar.”</p>

    <p class="normalnesil">Ancak tütün Peçevi’nin sayıp döktüğü zararlarından dolayı yasaklanmadı. Ayrıca ilk yasaklayan da Sultan IV. Murad değil, Sultan I. İbrahim’dir. Bu yasağın da bir hikâyesi vardır...</p>

    <p class="normalnesil">O tarihlerde saraylar mumla aydınlatılır bu yüzden Manisa ve Biga bölgesinden hatırı sayılır miktarda balmumu getirilirdi. 1610’da da sipariş edilmesine rağmen balmumu gelmedi. Sebebi araştırıldığında  o bölgede yetişen tütünün böceklenmemesi için balmumu kullanıldığı ortaya çıktı. Bunun üzerine Sultan I. Ahmed Biga ve Manisa bölgesinde tütün ekilmesini ve içilmesini yasakladı (Başbakanlık Arşivi, 80 numaralı mühimme defteri).</p>

    <p class="normalnesil">İlk tütün yasağı budur.</p>
  </div>
</body>
</html>
