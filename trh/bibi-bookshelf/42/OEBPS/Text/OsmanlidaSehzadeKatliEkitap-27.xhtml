<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OsmanlidaSehzadeKatliEkitap-27</title>
  <link href="../Styles/idefixnesilApple.css" rel="stylesheet" type="text/css" />
</head>

<body id="OsmanlidaSehzadeKatliEkitap" xml:lang="tr-TR">
  <div>
    <h1 class="baslik" id="_idParaDest-50">Haremde Entrika İddiaları</h1>

    <p class="normalnesililk">THEVENOT, “BİR MİLYONLUK koca İstanbul şehrinde dört yılda dört katl vak’ası görülmemiştir. Ticarî malla dolu olan muazzam kervansaraylar bile bir tek adam tarafından korunuyor. Türklerin sevdikleri bir Hıristiyan’a yapacakları en büyük iyilik, onu Müslüman etmektir” diyor.</p>

    <p class="normalnesil">Batılılara göre, Doğuda bir yerde saray varsa, içinde mutlak surette entrika olmalı, mutlaka iradeler çatışmalı ve zehirli kadehler sevgililerin elinden sunulup, zehirli hançerlerin dili kuytu köşelerden uzanmalıdır. Ve padişahlar mutlaka Doğu masallarında yaşayan debdebeli bir hayat sürmelidirler.</p>

    <p class="normalnesil">Bu yüzden, aradıklarına yakın malzemeler bırakan Hürrem Sultan’ı dillerine dolamış, o devrin saray hayatını didik didik etmişler, buldukları ipuçlarını hayalî mizansenleriyle süsleyerek masallar uydurmuşlardır.</p>

    <p class="normalnesil">Peşinen şunu belirtelim ki, tarihî şahsiyetleri mahkûm etmek yahut temize çıkarmak gibi gizli bir niyetin içinde değiliz. Maksadımız, hadiseleri yerli yerine oturtmak, olup bitenleri tarihî perspektiften tahlille sebeplerini incelemekten ibarettir.</p>

    <p class="normalnesil">Gelin, önce peygamberlerin dışında hatasız kul olmayacağını kabulle işe başlayalım.</p>

    <p class="normalnesil">Kudret, her insanın zaafıdır. Ama bazı insanlar durulacak yeri bilirler, bazıları ise kudretleri arttıkça daha fazlasını isterler.</p>

    <p class="normalnesil">Kanuni’nin annesi Hafsa Sultan’ın ölümüne kadar (19 Mart 1534) Osmanlı sarayında çıt yoktur. Hafsa Sultan, hayatı boyunca biricik oğluna şahsiyet kazandırmış, evlat çok bunalıp annesinin dizine başını koyarak padişahlıktan yakındığı demlerde, şanlı babasının karşılaştığı güçlükleri nasıl aştığını anlatmış, devlet içinde en büyük kudret olduğunu ve dilediğini yapabilmesi için emretmesinin yeteceğini telkin etmiştir. Mahidevran ve Hürrem Sultan arasında denge unsuru olmuş, zaman zaman da arabuluculuk yapmıştır.</p>

    <p class="normalnesil">Yalnız o değil...</p>

    <p class="normalnesil">Genç padişahın her biri kendi sahasında büyük değer olan öyle güçlü danışmanları ve akıl hocaları vardı ki, bin Hürrem Sultan bir araya gelse padişaha yanlış bir şey yaptıramazdı.</p>

    <p class="normalnesil">Onlar kimler miydi?</p>

    <p class="normalnesil"><span class="ideitalik">Birincisi:</span> Şeyhülislâm Zembilli Ali Cemali Efendi...</p>

    <p class="normalnesil">Evinin dışına nadir çıkması, fetvaları bir zembille koyup dairesinden aşağı sarkıtması ve Yavuz gibi sert bir padişaha, “Şeriatın hükmünden ayrılırsan hal’ine fetva veririm!” diyebilecek kadar sözünü sakınmamasıyla meşhur bu veli zat, adalette ve şeriatta kılı kırk yaran bir İslâm hukukçusudur. İrşatlarıyla önce babasını, sonra Kanuni’yi adalete yönlendirmiş, aynı zamanda da sıkı bir ‘denetçi’ olmuştur.</p>

    <p class="normalnesil"><span class="ideitalik">İkincisi:</span> Pirî Mehmed Paşa...</p>

    <p class="normalnesil">Sadaretten emekli olup Silivri’ye yerleşmekle birlikte, 13 Kasım 1532’de ölünceye kadar sık sık İstanbul’a çağırılmış, padişahın özel meclisinde yer alıp danışmanlığını üstlenmiştir.</p>

    <p class="normalnesil">Padişahtan daima saygı, sevgi ve ilgi görmüş, deneyimleriyle genç padişahı yönlendirmiş, hatalarını azaltmıştır.</p>

    <p class="normalnesil"><span class="ideitalik">Üçüncüsü:</span> İbni Kemal (Kemal Paşazade)...</p>

    <p class="normalnesil">Yalnız Osmanlı Devleti sınırları içinde değil, bütün İslâm âleminde, hatta Batı dünyasında ilmiyle, faziletiyle haklı bir şöhrete ulaşmış olan İbni Kemal, padişahı hem ilmi hem faziletiyle etkilemiştir.</p>

    <p class="normalnesil">O kadar değerli bir âlimdir ki, Yavuz Sultan Selim, Mısır’dan dönerken, atının ayaklarından sıçrayan çamura bulanmış kaftanını çıkarıp, ölümü halinde üstüne örtülmesi vasiyetiyle saklamıştır (Yüzyıllar boyu Yavuz’un sandukasının üzerine örtülü olarak duran bu tarihi kıymeti yüksek kaftan, ‘onarım’ gerekçesiyle kaldırılmış, günümüze kadar yerine konmamıştır).</p>

    <p class="normalnesil">Osmanlı Sarayı’na ‘entrika’ yamayanlar, aynı çağda Batı saraylarında yaşananlara baksınlar. Entrika’nın envaiçeşidini göreceklerdir.</p>

    <p class="normalnesil">Kanuni dönemi, her alanda ve her anlamda iyi yetişmiş insanların üst düzey görevlerde bulundukları dönemdir. Hürrem Sultan’a âşık olması, onun tarafından yönetildiği anlamına gelmez. Kim olursa olsun, ne kadar sevilirse sevilsin, Kanuni’ye etkinin sınırı, devletin sınırlarının başladığı yere kadardır.</p>

    <p class="normalnesil">Devlet sözkonusu olduğunda akan sular durur!..</p>

    <p class="normalnesil">Hatırlayalım ki, o devletin bütünlüğünü koruma adına öz çocuklarını feda etmiştir. Böyle yetişmiş biri, aşkına devletini feda eder mi?</p>

    <h2 class="h2baslik" id="_idParaDest-51">Yabancı Yazarların Haremi</h2>

    <p class="normalnesililk">Genelde Osmanlı haremini anlatan Avrupa kaynaklı tasvirlerde valide sultandan hiç söz edilmeyip, padişah kadınları ön plana çıkarılmaktadır. Harem kısmındaki gücün valide sultanın değil de hasekilerde olduğunu savunmak, yabancı gözlemcilerin saray hayatına dair cinsel fantazi ve entrika senaryolarını daha rahat kurabilmenin bir ürünü olmalıdır.</p>

    <p class="normalnesil">Harem-i Hümâyûn konusunda arşiv belgelerine dayalı ciddi bir eser ortaya koyan Amerikalı tarihçi Lesli Peirce, bu durumu: “Büyük ölçüde kendi kraliçelerinin karşılığını arayan ve dolayısıyla Osmanlı haremindeki en büyük güç ve statü sahibinin valide sultan olduğunu anlamaya hazır olmayan Avrupalı gözlemcilerin kültürel at gözlüklerine bağlanması gerekir” diyerek açıklamaktadır.</p>
  </div>
</body>
</html>
