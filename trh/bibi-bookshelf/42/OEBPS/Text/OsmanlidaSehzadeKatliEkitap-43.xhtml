<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OsmanlidaSehzadeKatliEkitap-43</title>
  <link href="../Styles/idefixnesilApple.css" rel="stylesheet" type="text/css" />
</head>

<body id="OsmanlidaSehzadeKatliEkitap" xml:lang="tr-TR">
  <div>
    <h1 class="baslik" id="_idParaDest-75">Osmanlı’da Cellatlar ve<br />
    Cellat Mezarlıkları</h1>

    <p class="normalnesililk">OSMANLI DEVLETİ BİR KURUMLAR ve kurallar devletiydi. Devlete herkesin yeri, her şeyin sistemi belirlenmişti. Cellatların da bu sistem içinde yerleri vardı.</p>

    <p class="normalnesil">Osmanlı’da cellatlık bir meslekti ama hor ve hakir bir meslekti. Cellatlar genel olarak Hırvat ya da Romenler arasından seçilirdi. İnfaz sırasında, infaz ettikleri kişinin tanıması ihtimaline karşı, tüm yüzlerini kapatıp sadece gözlerini dışarıda bırakan bir maske takarlardı. Bu onları daha da korkunç bir hale getirirdi.</p>

    <p class="normalnesil">Yükselme devrinde Bostancı Ocağı bünyesinde bir Cellat Ocağı kuruldu. On yedinci yüzyılda bu ocağa bağlı beş cellat vardı. Cellatlık, nadiren iş yapan bir geçim kapısına dönüştüğü için cellat sayısı git gide arttı ve on sekizinci yüzyılda yetmişe ulaştı.</p>

    <p class="normalnesil">Cellatların başında yer alan cellata “Cellatbaşı” denirdi. Cellatbaşı, Bostancı Ocağı’nın komutanı konumundaki Bostancıbaşı’ya bağlıydı. Ocağa giren cellat adayları, önce usta bir celladın yanında yamak olarak çalışır, zamanla kalfa ve ustalığa yükselirlerdi.</p>

    <p class="normalnesil">Osmanlı Tarihi içindeki cellatların en ünlüsü Sultan İbrahim’in celladı olarak ün yapan Cellat Kara Ali’dir. Osmanlı tarihinin en mahir, en acımasız ve soğukkanlı celladı olarak bilinen Kara Ali, Sultan İbrahim’in tahttan indirilmesi ile sonuçlanan olaylar sırasında, önce Sadrazam Ahmed Paşa’yı, ardından Sultan İbrahim’i boğmuştur.</p>

    <p class="normalnesil">Sultan İbrahim’i boğmak için hücreye girip eski padişahla göz göze geldiğinde dayanamayarak dışarı kaçmış, ancak Sadrazam Sofu Mehmed Paşa’nın tehditlerinden korkup ağlaya ağlaya Sultan İbrahim’i infaz etmiştir.</p>

    <p class="normalnesil">Anlaşılan o ki, ihtirasla kirlenen yürekler, cellat yüreğinden daha katı olabiliyor.</p>

    <p class="normalnesil">Balıkhane Kasrı (Gülhane Parkı’nın sahile yakın kısmında bulunan aşı boyalı bina), bir zamanlar, idama mahkûm edilen siyasetçilerin infaz gününü bekledikleri zindandı. (Ek bir bilgi; borçlular Baba Cafer Zindanı’na, siyasi suçlular ile tutuklanan yabancı sefirler ise Yedikule zindanlarına atılırdı.)</p>

    <p class="normalnesil">Bu işlevi yüzünden herhangi bir yerde adının anılması bile orada bulunanların tüylerini diken diken etmeye yeterdi.</p>

    <p class="normalnesil">Dîvân-ı Hümâyûn’da hüküm giyen idamlıklar, bostancıların kollarında bu kasra gönderilir, haklarındaki hüküm kesinleşene kadar burada bekletilirlerdi.</p>

    <p class="normalnesil">Bekleme süresi azami üç gündü. İdam kararı üç gün içinde Dîvân-ı Hümâyûn’da tekrar görüşülür, deliller bir bir gözden geçirilir, duruma göre mahkûm ya bağışlanır ya da infaz emri verilirdi. Bu süre içinde mahkûmların yapabildiği tek şey Aff-ı Şahane’ye (Padişah affı) mazhar olmak için dua etmekten ibaretti.</p>

    <p class="normalnesil">Üçüncü günü herhalde çok tedirgin geçirirlerdi. Vakit akşama devrilirken, tedirginlikleri artar, her ayak sesine yürekleri titrer, ölüp ölüp dirilirlerdi.</p>

    <p class="normalnesil">Kısacası Balıkhane Kasrı’na atılan idam mahkûmları hayatla ölüm arasında birkaç gün yaşarlardı.</p>

    <p class="normalnesil">Eğer mahkûmun idam kararı Divan’da tasdik edilmişse, üçüncü günün sonunda zindanın demir kapısı hıçkırarak açılır, görevi mahkûma şerbet sunmak olan zebella gibi bir bostancı kapıda belirirdi.</p>

    <p class="normalnesil">Bostancının kapıda belirmesiyle mahkûmun gözü, bostancının tepsi üstünde taşıdığı bardağa dikilirdi. Her şeyi o bardağın içindeki şerbetin rengi belirlerdi. Eğer şerbetin rengi beyaz ise, mahkûm affedildiğini anlar, derin bir nefes alır, kuyuda soğutulmuş şerbeti afiyetle yudumlar, ardından bostancının eşliğinde sahile iner, Yalı Köşkü’nün önündeki Bostancı Kayıkhanesi’nde hazırlanmış çektiriye binerek sürgün yerine giderdi (idamdan affedilen sürgüne gönderilirdi).</p>

    <p class="normalnesil">Ama eğer kıpkırmızı kızılcık şerbeti gelmişse, işte bu ‘ölüm şerbeti’ demekti.</p>

    <p class="normalnesil">O an bostancı susar, mahkûm susar, sadece bardağın rengi konuşurdu: ölüm ya da hayat!</p>

    <p class="normalnesil">Ölüm şerbeti getiren bostancı, mahkûma karşı saygıda asla kusur etmez, hatta biraz aşırıya bile kaçardı. Bu hayata karşı duyulan saygının bir yansımasıydı.</p>

    <p class="normalnesil">Ecel şerbetini zar-zor içen mahkûm, yine bostancı eşliğinde infaz için, Topkapı Sarayı’nın Bâb-ı Hümâyûn’la Bâbusselâm arasında kalan Cellat Çeşmesi’nin önündeki Cellat Taşı’nın yanına getirilirdi.</p>

    <p class="normalnesil">Risk almak ve kararlı olmak anlamında kullanılan, “Kelle koltukta” deyiminin özünde yine cellatlar var.</p>

    <p class="normalnesil">Cellatlar, Müslüman siyasetçilerin başlarını kestikten sonra, cesedi sırtüstü yatırır, kesik başlarını sağ koltuğunun altına koyarlardı.</p>

    <p class="normalnesil">Bu yüzden devletin üst düzey görevlileri, “Kelle koltukta yaşıyoruz” sözünü çokça söylerlerdi. Bu deyimin hâlâ kullanıldığını biliyoruz.</p>

    <h2 class="h2baslik" id="_idParaDest-76">İki Cellat Portresi: Kara Ali ve Eyyüb Basri</h2>

    <p class="normalnesililk">Rivayet o ki, Osmanlı asırlarının en ünlü, en gaddar, ama en usta celladı Kara Ali, en duygusal celladı ise Eyyüb Basri idi...</p>

    <p class="normalnesil">Eyyüb Basri infazı seremoniye dönüştürmüştü. İnfazdan önce mahkûma gusül abdesti aldırır, onu teselli eder, dünyanın faniliği konusunda birkaç söz söyler, hakkını helal etmesini, zira aralarında hiçbir husumet bulunmadığını söyler, kelime-i şahadet de getirttikten sonra, mahkûmün başını Cellat Taşı’na dikkatle yerleştirip palayı indirirdi.</p>

    <p class="normalnesil">İnfaz gerçekleştikten sonra cellatlar, kanlı palalarını, Cellat Çeşmesi’nde yıkar temizlerlerdi. Zaten bu işlevi yüzden o çeşme Cellat Çeşmesi ya da Siyaset Çeşmesi olarak isimlendirilmişti.</p>

    <p class="normalnesil">Sultan II. Abdülhamid bu çeşmeyi yıktırıp, yerine kendi adını taşıyan bir çeşme yaptırdı. Eski Cellat Çeşmesi’nin yerine yapılan Hamidiye Çeşmesi’nin kitabesinde “El-Gâzî Sultan II. Abdülhamid Han Hazretlerinin müceddeden ibnâ ve inşâ buyurdukları Hamîdiye Çeşmesidir” yazar.</p>

    <p class="normalnesil">Eğer infaz edilen meşhur biri ise kesik başı Seng-i İbret (İbret Taşı) denilen taş sütunların üzerine konur, ibret-i âlem için üç gün bekletildikten sonra, denize atılırdı.</p>

    <p class="normalnesil">Cellatlar sözün tam manasıyla ‘isimsiz’ insanlardı. Emir kulu olmalarına rağmen, herkes onlardan nefret ederdi. Ne dostları, ne arkadaşları vardı. Meslekleri yüzünden evlenemedikleri için de tümüyle yapayalnız yaşarlardı. Sağlıklarında sadece cellat olarak anılır, öldüklerinde ise mezar taşlarına isimleri yazılmazdı.</p>

    <p class="normalnesil">Meşhur seyyahımız Evliya Çelebi bile onları anlatırken aşağılayıcı ifadeler kullanmaktan kendini alamaz:</p>

    <p class="normalnesil">“Eyyüb Basrî, katl edileceklere guslettirip siyaset meydanına çıkartır; türlü tesellilerle imanı yeniletip Kelime-i Şahadet getirtir; boynunu kıbleye çevirip sağ eliyle başını sığadığında adamcağız donakalınca, iki eliyle tuttuğu kılıcı besmeleyle indirip kellesini teninden ayırır; ruhuna fatiha okurmuş.</p>

    <p class="normalnesil">Sonra uzaktan bakanları çağırıp ‘ibret alın’ diye nasihat edermiş.</p>

    <p class="normalnesil">Bu kavmin (cellâtların) üstad-ı kâmili Murad Han’ın cellâdı Kara Ali’dir ki, pazularını sığayıp ateş saçan kılıcını kemerine bağlayıp sair işkence ve karabend ve nakışbend ve kemendbend ve zünnarbend edeceği ucu aşık yağlı kemendleri kemerine asıp vesair işkence âletlerinden kelpedan ve burgu ve mismar ve buhur-ı fitil ve deri yüzecek tentraş ve polat tas ve türlü türlü zehirli göz milleri ve el ayak kırmağa mahsus baltaları iki yanına takıştırır. Omuzlarında servi ağacından altın bezekli kazıklar bulunan kalfaları da yedişer pare âlet ile kemerlerine ziynet verip yalın kılıç merdane cünbüş ederler. Amma ne’uzü-billah hiç birinin çehresinde nur kalmamış zehir gibi âdemlerdir.”</p>

    <p class="normalnesil">Evliya’nın bahsettiği Kara Ali, yukarıda belirttiğim gibi, Sultan İbrahim’in de celladıdır. Yürekleri ürperten bu infazdan sonra, belki hayatında ilk kez ağlamış, kendinden ve mesleğinden nefret etmiştir.</p>

    <p class="normalnesil">Sarayda cellat bulundurulması geleneğine Sultan Abdülmecid son verdi. Böylece “Cellatlar Ocağı” da tarihten silindi.</p>

    <p class="normalnesil">Onlardan geriye isimsiz ve şekilsiz taşlar altında yatan mezarlardan oluşan birkaç mezarlık, Topkapı Sarayı’nın ikinci kapısının (Bâbusselâm) yanındaki Cellat Odaları ve Silah Hazinesinde sergilenen cellat satırı kaldı.</p>

    <p class="normalnesil">Tabii birkaç da mezarlık...</p>

    <p class="normalnesil">Cellatlar, adalet mekanizmasının bir parçası da olsalar, kendilerini “Hükm-ü sultân (Padişah emri) olmazsa, hatâ (suç-günah) gelmez cellâttan” diye tanımlasalar da toplum tarafından reddedilmişler, normal hayattan sonra mezarlıklara da kabul edilmeyip dışlanmışlardır. Devlet de onlara ayrı mezarlıklar tahsis etmek durumunda kalmıştır. İşte o mezarlıklardan birkaçı Eyüp Sultan’dadır.</p>

    <p class="normalnesil">Teleferikle meşhur Pierre Loti Tesisleri’ne çıkın. Mezarlığı ikiye bölen yolda yürümeye başlayın. Tesisleri geçin. Karyağdı Baba Tekkesi’ne (rivayete göre İstanbul’un ilk karı bu tepeye yağar, son karı bu tepeden kalkarmış) ve türbesine ulaşın. Türbenin şöyle böyle yüz metre ilerisinde bir mezarlık göreceksiniz. Gördüğünüz o mezarlık “Cellat Mezarlığı”dır.</p>

    <p class="normalnesil">Osmanlı ve cumhuriyet tarihinin en lanetli isimleri o mezarlıkta yatıyor.</p>

    <p class="normalnesil">Bulursunuz, asri mezarlıklarda, özellikle de Eyüp Sultan mezarlığında ebediyeti yaşayanların mezar taşlarına künyeleri yazılıdır. O taşları okumak, harf inkılâbından sonra büyük bir maharettir, ama çok da büyük bir keyiftir. Çünkü mezar taşındaki yazılar insanı tarihin içine çeker. O mezarda yatanın adını, ne zaman doğup öldüğünü, unvanını, mevkiini-makamını, mesleğini, meşrebini hatta tarikatını bile mezar taşından öğrenebilirsiniz.</p>

    <p class="normalnesil">Kişinin mesleğini ve tarikatını okumak, taşın üzerindeki yazıları okumaktan biraz daha zordur; çünkü bunlar simge ile anlatılmıştır.</p>

    <p class="normalnesil">Sözgelimi mezar taşındaki Mevlevi külahı, o mezarda yatanın Mevleviliğine, katmerli sarık ulemadan olduğuna, savaş topu işlemesi Topçu Ocağı’na mensubiyetine, açık kitap kabartması ilim ehlinden oluşuna işarettir.</p>

    <p class="normalnesil">Cellat mezarlarında ise bunları bulamazsınız. Ne mesleklerine, ne mensubiyetlerine ne de makam ve mevkilerine ilişkin en küçük bir işaret yoktur. Doğum-ölüm tarihleri belirsizdir. Zaten cellatların mezar taşları son derece kaba ve dayanıksız taşlardır. Sanki bir an önce eriyip gitmesi amaçlanmıştır (Bir zamanlar yalnızca cellatlara mahsus olan bu mezarlığa Cumhuriyetten sonra, muhtemelen yer darlığından dolayı, normal insanlar da gömülmeye başlanmış, böylece Cellat Mezarlığı’nda cellatla kurban birbirine karışmıştır).</p>

    <p class="normalnesil">İkinci cellat mezarlığı, Edirnekapı’dan Ayvansaray’a inen kara surlarının Eğrikapı civarında olduğu belirtiliyor. (Haldun Hürel, <span class="ideitalik">İstanbul’u Geziyorum Gözlerim Açık</span>)</p>

    <h2 class="h2baslik" id="_idParaDest-77">İdam şekilleri</h2>

    <p class="normalnesililk">Yeniçerilerin kellesi, cellat satırıyla vurulurdu (Bu satır halen Topkapı Sarayı silah hazinesinde sergileniyor).</p>

    <p class="normalnesil">Vezirler, sadrazamlar, devlet adamları umumiyetle boğdurulur, sıradan şahısların kılıçla başları kesilirdi.</p>

    <p class="normalnesil">Kementle boğularak îdam edilenlerin, ibret ve inandırıcılık için ölümünden sonra “şifre” denilen gayet keskin ve özel bir usturayla kafaları kesilirdi.</p>

    <p class="normalnesil">Başı başka yerde, bedeni başka yerde gömülü iki mezarı olan devlet adamları ve sadrazamlar çoktur.</p>

    <p class="normalnesil">Bunlardan en meşhuru Viyana Kuşatmasındaki başarısızlığı sebebiyle başı kesilen ve bir bal torbası içinde payitahta gönderilen, sonra da denize atılan Merzifonlu Kara Mustafa Paşa’dır.</p>

    <p class="normalnesil">Osmanlı şehzadeleri genelde yay kirişi ile boğulmuştur. Zira Osmanlı Hanedanı mukaddes sayıldığından kanı akıtılamazdı.</p>

    <p class="normalnesil">Bâbusselâm’ın kulelerinin arasındaki Kapuarası, devlet adamlarının, hiç ummadıkları bir anda ölümle yani cellatla burun buruna geldikleri yerdi.</p>

    <p class="normalnesil">Birinci ve ikinci avluya bakan karşılıklı iki kapı kapatıldığında, aralarında bir insanın gizlice yok edilebileceği karanlık bir kapı arası kalır.</p>

    <p class="normalnesil">Padişah selamlanarak girildiği için “Bâbusselâm” ismini alan ve “Orta Kapı” olarak da bilinen bu kapının sağlı sollu dehlizleri, cellat hücreleriyle doluydu.</p>

    <p class="normalnesil">Boğulmaları gerekenlerin infazları genel olarak Kapuarası denen hücrelerde gerçekleştirilirdi.</p>

    <p class="normalnesil">Patrona Halil İsyanı’nda saraya sığınan Sadrazam Nevşehirli Damat İbrahim Paşa da Kapuarası’nda boğulanlardan biridir.</p>

    <p class="normalnesil">Bu kapının önündeki Seng-i İbret (İbret Taşı) Tanzimat’ın ilanından sonra, Sultan Abdülmecid’in siyasi idamları yasaklamasıyla, yerlerinden sökülüp toprağa gömüldü.</p>

    <p class="normalnesil">İdam edilen şahsın cesedi ve üzerindeki kıymetli eşya, para ve giyecekleri celladın malı sayılırdı. Cellat, cesedi isterse atar, isterse ölünün sahiplerine rütbe ve mevkiine göre satardı.</p>

    <p class="normalnesil">İdam edilenlerin üzerinden çıkan şeyler de toplanır, senede bir veya iki defa mezatta satılır, geliri cellatlar arasında bölüşülürdü. Buna ‘cellat mezadı’ denilirdi.</p>

    <p class="normalnesil">Bu eşyaların uğursuzluğuna inanıldığından, pek müşteri çıkmaz, bu yüzden değerinin çok altında satılırdı.</p>

    <p class="normalnesil">Bazı idam mahkûmları, cellat yakalarına yapışmadan evvel, üzerlerinde bulunan kıymetli eşyaları çıkarıp yanındakilere “Beni anar, bir Fatiha okursunuz” diye hediye ederlerdi.</p>

    <p class="normalnesil">İstanbul’da adi suçlular ya suçu işledikleri mahalde, ya da Parmakkapı’da asılarak idam olunurlardı. Yeniçerilerden idamlık suç işleyenleri ocak içindeki askeri cellatlar, başını cellat satırı denilen bir kılıçla keserek infaz ederlerdi.</p>

    <h2 class="h2baslik" id="_idParaDest-78">Cellat Hikâyeleri</h2>

    <p class="normalnesililk">Sultan IV. Mehmed dönemi...</p>

    <p class="normalnesil">1655 yılında Kara Murad Paşa, yeniçeriyi tahrik ederek Sadrazam İpşir Mustafa Paşa ile Şeyhülislâm Esat Efendizâde Ebu Said Mehmed Efendi’nin kellelerini istetti.</p>

    <p class="normalnesil">Araya giren devlet adamları, şeyhülislâmın affedilmesine muvaffak oldular, ancak İpşir Paşa’nın idamını engelleyemediler.</p>

    <p class="normalnesil">Sadrazamla şeyhülislâm, zindanda idamlarını beklerken, Bostancıbaşı geldi ve şeyhülislâma affedildiği müjdesiyle verip zindandan çıkardı.</p>

    <p class="normalnesil">Hemen arkasından, idamlık sadrazama usulen dinî telkinde bulunmak üzere, Mahmud Efendi isimli bir molla, zindana girmişti.</p>

    <p class="normalnesil">İnfaza gelen cellatlar, şeyhülislâmın affedildiğini bilmediklerinden, dinî telkine gelen hocayı şeyhülislâm sandılar.</p>

    <p class="normalnesil">İpşir Paşa, direnmeden boynunu ipe teslim etti.</p>

    <p class="normalnesil">Sıra, Molla Mahmud Efendi’ye gelmişti. Ona yöneldiler. Bağırıp çağırıyor, dinî telkin için zindana geldiğini anlatmaya çalışıyor fakat dinletemiyordu.</p>

    <p class="normalnesil">Çırpınmaya, tepinmeye başladı.</p>

    <p class="normalnesil">Bunun üzerine, bostancıbaşı, nasihat etmeye başladı:</p>

    <p class="normalnesil">“Efendi, sen bir din adamısın! Kadere rıza göster; metin ol ki, ölümün âsân (kolay) olsun.”</p>

    <p class="normalnesil">Mahmud Efendi durmadan itiraz ediyor, sık sık bağırıyordu:</p>

    <p class="normalnesil">“Ben telkine geldiydim. İdamıma mucip nedur?”</p>

    <p class="normalnesil">Cellatları bir türlü inandıramadı.</p>

    <p class="normalnesil">“Padişah fermanıdır?” diyerek kemendi boynuna geçirdiler.</p>

    <p class="normalnesil">Bereket versin, muhafızlar gürültünün sebebini merak etmiş, hücreye doluşmuşlardı.</p>

    <p class="normalnesil">Böylece Molla Mahmud Efendi son anda boğulmaktan kurtuldu.</p>

    <p class="normalnesil">Cesedi soğumaya yüz tutan İpşir Paşa’ya söylene söylene zindanı terk etti:</p>

    <p class="normalnesil">“Fesuphanallah! Ne muzır adammış bu İpşir Paşa. Böyle heriflerin dirisinden de ölüsünden de uzak durmalı ki, muzırratı (zararı) dokunmaya!” </p>

    <p class="solbaslik"><span class="ideitalik">Kavuğun kurtardığı baş</span></p>

    <p class="normalnesililk">Sultan II. Mahmud’un sadrazamı Mehmet Emin Rauf Paşa bir sebepten dolayı, idamlıkların atıldığı Balıkhane Kasrı’na kapatılmıştı.</p>

    <p class="normalnesil">Halet Efendi’nin hışmına uğrayıp 1818’de üç gün bu kasrın karanlık odasında ecel terleri döktükten sonra, endişeyle akıbetini beklerken, zindanın demir kapısı açılmış, bostancıbaşı elinde tepsiyle, içeri girmişti.</p>

    <p class="normalnesil">Rauf Paşa korkuyla tepsideki kâsenin rengine baktı.</p>

    <p class="normalnesil">Tepsinin üstündeki şeffaf bardağı fark eder etmez bir sevinç çığlığı attı... Kurtulmuştu.</p>

    <p class="normalnesil">Teşekkür için padişaha gittiğinde, padişah şöyle şakalaştı:</p>

    <p class="normalnesil">“Kallavi kavuğun böylesine yakıştığı bu başa nasıl kıyılır?” </p>

    <p class="normalnesil">Böylece Rauf Paşa, başına kallavi kavuk (sadrazam kavuğu) çok yakıştığı için (değil elbet, suçsuz bulunduğu için) idamdan kurtulan sadrazam olarak tarihe geçti. </p>

    <p class="solbaslik"><span class="ideitalik">Siyah ter</span> <span class="ideitalik">ve Nef’inin idamı</span></p>

    <p class="normalnesililk">Sultan IV. Murad şair Nef’i’yi sever, sert bulduğu hicivlerinden hoşlanır, sık sık da ödüllendirirdi.</p>

    <p class="normalnesil">Ama arada bir tembih de ederdi:</p>

    <p class="normalnesil">“Bakasun şair, sivri dilin başına öyle bir iş açar ki, ben bile seni kurtaramazam!”</p>

    <p class="normalnesil">Nef’i hicivlerini giderek sertleştirdi. Devrin şeyhülislâmı Tahir Efendi de bundan nasibini aldı. Bir toplantıda Şair Nef’i’yi aşağılayıcı ifadeler kullanıp, hatta ‘kelp’ (köpek) diyen Tahir Efendi’ye sert bir cevap verdi:</p>

    <p class="normalnesil5mmbefore"><span class="ideitalik">“Bana Tahir Efendi kelp demiş,</span></p>

    <p class="normalnesil"><span class="ideitalik">İltifadı</span> <span class="ideitalik">bu sözde zahirdir.</span></p>

    <p class="normalnesil"><span class="ideitalik">Mâlikî mezhebim, zira,</span></p>

    <p class="normalnesil"><span class="ideitalik">İtikadımca kelp tahirdir (temizdir</span><span class="ideitalik">).”</span></p>

    <p class="normalnesil5mmbefore">Nihayet Sadrazam Bayram Paşa aleyhine öyle bir şiir yazdı ki (meşhur Sihâm-ı Kazâ), gerçekten de padişah bile kurtaramadı. İdama mahkûm edilip zindanı boyladı (Meşhur tarihçimiz Köprülü, sadrazamı koruma adına Padişah’ın çok sevdiği şairi feda etmeyeceğini, büyük ihtimalle bizzat padişaha yönelik hicviyeler de yazdığını söylüyor).</p>

    <p class="normalnesil">Siyahi Dârüssaâde Ağası, Nef’i hayranıydı. Zindana gitti. Affı için sadrazama mektup yazacağını söyledi. Ardından başladı yazmaya...</p>

    <p class="normalnesil">Şair, özene-bezene şefaat mektubu yazan Siyahi Dârüssaâde Ağası’nın başında durmuş, fütursuzca seyrediyordu.</p>

    <p class="normalnesil">Bir ara kâğıda divitten bir damla siyah mürekkep damlayınca, Nef’î yine kendini tutamadı ve ölümüne sebep olan meşhur şakasını yaptı:</p>

    <p class="normalnesil">“Teriniz kâğıda damladı ağam!”</p>

    <p class="normalnesil">Ağa, öfkelenip mektubu yırttı. Son af umudu da böylece suya düştü. İnfaz edildi.</p>

    <p class="normalnesil">İdam edilirken bile celladını: “Yürü bre nâbekâr!” diye azarlayacak kadar cesurdu. </p>

    <p class="normalnesil">Sarayın odunluğunda kementle boğularak öldürülen şairin cesedi denize atıldı. Mezarsız kaldı.</p>

    <p class="normalnesil">Ölümünden sonra kendisi için söylenen beyit meşhurdur:</p>

    <p class="normalnesil">“<span class="ideitalik">Gökten nazîre indi ‘Sihâm-ı</span> <span class="ideitalik">Kazâ’sına,</span></p>

    <p class="normalnesil"><span class="ideitalik">Nef’i diliyle uğradı Hakk’ın belâsına!</span>” </p>

    <p class="solbaslik"><span class="ideitalik">Cellat</span> <span class="ideitalik">mezadı</span></p>

    <p class="normalnesil">Meşhur tarihçimiz Peçevi anlatıyor.</p>

    <p class="normalnesil">Sultan III. Murad’ın Kapı ağası Gazanfer Ağa, Rüstem Ağa isminde bir sanatkâra elmaslarla süslü büyükçe bir cep saati yaptırmıştı.</p>

    <p class="normalnesil">Gazanfer Ağa idam edildiğinde, kıymetli saati koynundaydı. Cellatlar, bir servet değerinde olan saat için bir mezat yaptılar. Saati Tırnakçı Hasan Paşa satın aldı.</p>

    <p class="normalnesil">Az bir zaman sonra Tırnakçı Hasan Paşa da idam edilince, saat yine cellat mezadına düştü. Bu defa oldukça ucuz bir fiyata Kasım Paşa satın aldı. Bir iki ay geçmeden Kasım Paşa da cellatın elinde ruhunu teslim etti.</p>

    <p class="normalnesil">Üçüncü defa cellat mezadına düşen saati Sadrazam Derviş Paşa satın aldı ve Eğriboz Sancak Beyliğine tayin edilen kardeşi Civan Bey’e hediye etti.</p>

    <p class="normalnesil">Meşhur tarihçimiz Peçevi İbrahim Efendi, bir ara Civan Bey’e misafir oldu. Eğriboz’da sahildeki evinde sohbet ederken, söz saatten açıldı. Civan Bey koynundan saati çıkararak müverrihe gösterdi. İbrahim Efendi “Ömrümde böyle güzel bir saat görmedim” deyince, Civan Bey de saatin hikâyesini anlattı.</p>

    <p class="normalnesil">Peçevi elindeki saati hemen bırakarak: “Sübhanallah! Böyle uğursuz saati insan düşmanına vermez? Paşa nasıl olmuşta size hediye etmiş!”</p>

    <p class="normalnesil">İbrahim Efendi’nin bu infiali karşısında Civan Bey’in korkudan yüzü sarardı ve hançeriyle saatin elmaslarını çıkarıp çarklarını da çekiçle kırarak denize attı.</p>

    <p class="normalnesil">Civan Bey’le İbrahim Efendi denize nazır otururken, bir atlı çıkageldi. Civan Bey’e, görevinden azledildiğini tebliğ etti.</p>

    <p class="normalnesil">“Hayrola! Azlimi mucip ne ola?” diye soran Civan Bey’e, habercinin cevabı şöyle oldu:</p>

    <p class="normalnesil">“Beyim! Biraderiniz Derviş Paşa idam olundu. Sizin dahi idamınız için ferman çıkıp bostancıbaşılarla gönderildiydi. Lakin araya şefaatçiler girip himmet eylediler. İkinci bir ferman ile kulunuz gönderildim ve idamınıza memur olanlara yarım saat önce yetişebildim!”</p>

    <p class="solbaslik"><span class="ideitalik">Merzifonlu Kara</span> <span class="ideitalik">Mustafa Paşa</span></p>

    <p class="normalnesililk">Bazen cellatlarla kurbanlar arasında ilginç diyaloglar geçerdi.</p>

    <p class="normalnesil">Mesela, İkinci Viyana Kuşatması’nda bozguna uğradığı için Sultan Dördüncü Mehmed tarafından hakkında idam fermanı çıkarılan Merzifonlu Kara Mustafa Paşa, idamından hemen önce namazını kıldı, duasını etti, cesedinin doğrudan toprağa düşmesi için odasının içinde bulunan kilimleri toplattı ve sonra celladına dönerek, “Vazifeni maharetle ve çabucak yap, incitme” dedi.</p>
  </div>
</body>
</html>
