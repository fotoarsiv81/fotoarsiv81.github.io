<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yavuz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">Zâten Almanya, İki-Sicilya (Napoli ve Sicilya), Kastilya ve Aragon, Charles-Quint'den önce, XV. asrın sonlarında 4 büyük devletti. Bu sûretle Charles-Quint, 4'ü "büyük devlet", diğerleri orta ve küçük devlet olmak üzere, bir sürü devleti toplamış oluyordu. Kastilya ve Aragon krallıkları, evlenme yoluyla birleşmişler ve bu sûretle Hıristiyan İspanya birliğini meydana getirmişlerdi. Bu birlik, Güney İspanya'da, Endülüs'ün en büyük kısmını başkent Gırnâta (Granada) olmak üzere elinde tutan Müslüman Arab krallığı, Nasrîler (veya Benî-Ahmer) için, felâket oldu. 1492 yılbaşında birleşik Kastilya-Aragon kuvvetleri Gırnâta'ya girdiler ve İspanya'da 711'den yâni 781 seneden beri devâm eden Müslüman hâkimiyetinin son yâdigârını ortadan kaldırdılar. "Reconquista" yâni İberya yarımadasının Hıristiyanlar tarafından yeniden fethi hâdisesi, tamamlanmış oldu. Bu hâdise ve aynı 1492 yılında Kristof Kolob'un İspanya nâmına Amerika'yı keşfetmesi, XVI. asır başlarında İspanya'yı, Hıristiyan devletlerin en güclüsü mevkıine çıkardı. Bu sûretle İspanya krallığı, Türkiye dışında Avrupa devletlerinin en büyüğü ve güclüsü oldu. Almanya imparatorluğu ile birlik, bu gücü dehşetli sûretle arttırdı. Charles-Quint, Almanya'nın başkenti olan Viyana'da kardeşi Avusturya arşidukası Ferdinand tarafından temsil ediliyordu.</p>

    <p class="normal">"Reconquista"nın tamamlanması, yâni Müslümanlar'ın İberya'dan, Batı Avrupa'dan tamamen atılmaları, Yeniçağ'ın fecrinde mühim bir hâdisedir. Bu sûretle Türkler'in Doğu Avrupa'daki terakkileri kısmen telâfi edilmiş oluyordu. İspanya, birkaç milyon Müslüman Arab teb'ayla başbaşa kalıyordu. Bu Müslümanlar, İspanyollar'la mukayese kabûl etmiyecek derecede yüksek kültür ve medeniyet seviyesinde idiler. İspanya, 1,5 asırda tamamlanacak olan bu Müslümanlar'ı yok etme siyâsetine başladı. 1492'den sonra 1,5 asır süren bu siyâset, "reconquista"nın mânevî cephesinin ikmali demekti.</p>

    <p class="normal">Portekizliler tarafından ayak basılan Brezilya kıyıları dışında Güney ve Orta Amerika kıyıları ile Antiller, İspaya'nın elindeydi. Bundan sonra İspanya, Amerika'da kıt'a fethine başlıyacak, yâni içerilere doğru girmeye çalışacaktır.Kıt'adaki Kızılderili krallıklar, İspanyollar'ın ateşli silâhlarına karşı koymaktan âciz bulunuyorlardı. Büyük kıt'anın fethinin başlaması, tabiî kaynaklar bakımından da İspanya'yı çok güclü kılıyordu. Bu sûretle Doğu Avrupa'da Türk gücü yükselirken, Batı Avrupa'da da İspanyollar, yükselişlerinin en üst noktasına tırmanıyorlardı. Her iki imparatorluk, asrın sonunda zirveyi bulacaklardır.</p>

    <p class="normal">Türkiye ve İspanya dışında Avrupa'nın büyük devletleri Macaristan, Fransa, İngiltere, Venedik, Portekiz ve Lehistan idi.</p>

    <p class="normal">Macaristan, Türkiye'den büyük darbeler yemişti. Karadeniz'le hiçbir alâkası kalmamıştı. Adriyatik'le alâkası da pamuk ipliğine bağlı olup Venedik'in tehdidi altında bulunuyordu. Tamamen bir kara devleti hâline düşmüştü. Sıkı bir şekilde Almanya-İspanya ittifakına yapışmıştı. Pek yakın görünen Türk istilâsına başka türlü karşı koyamıyacağını anlamıştı. Genç kral II. Layoş, Charles-Quint'in kızkardeşi Arşidüşes Maria ile evliydi, yâni pek kudretli İmparator-Kral'ın eniştesi oluyordu. Bu sûretle Macaristan, Almanya-İspanya'nın Türkler'e karşı sağ cenâhını teşkil ediyordu. Bugünki Macaristan dışında Erdel (Transilvanya), Banat (Tameşvar), Bohemya, Moravya, Slovakya (yâni Çekoslavakya), Sava'nın kuzeyinde kalan bütün Kuzey Yugoslavya, Rutenya, Macaristan krallığına aitti. Sava'nın güneyindeki Belgrad kalesi de Macarlar'da olup, Türkler tarafından alınamamıştı. 1521'de Kaanûnî'nin bu kaleyi fethetmesi, Macaristan'ın kaderini çizecektir. Zira Belgrad, Orta Avrupa'nın kapısı idi. Macaristan, Almanya ve İspanya'dan sonra Hıristiyan devletlerinin en büyüğü görünüyor idiyse de, kara devleti olmanın kısırlıkları, bünyesini yıpratmış bulunuyordu. Buna karşılık eski şevketini muhafazada devâm eden Venedik ve yeni yükselmekte olan Fransa, Portekiz, hattâ İngiltere, gittikçe güc kazanıyorlardı.</p>

    <p class="normal">Portekiz, Büyük Avrupa devletleri arasına yeni katılmıştı. 1499 tarihlerine doğru denizciliği sâyesinde artık büyük bir devlet manzarası göstermektedir. Kudreti denizlerde olup, Avrupa karasında geçen büyük mücadelelerle alâkası yoktu. Zira kuzey ve doğusundan İspanya, Portekiz'e Avrupa yollarını kapatıyordu. Müstemlekecilikte İspanya'dan sonra gelmekle berâber Portekiz, bu kudretli rakîbi ile çatışmamaya dikkat ediyordu. Netice itibariyle, menfaatleri bakımından, Portekiz de, Macaristan gibi İspanya-Almanya ittifak manzumesinin bir parçasını teşkil ediyordu.</p>

    <p class="normal">O halde bu kudretli ittifak manzumesinin karşısında kim vardı? Şüphesiz Türkiye. Yavuz'dan sonra Türkiye'nin gücü dünyanın geri kalan bütün devletlerinin gücünün toplamı ile eşit bir dereceye yaklaşmıştı. Charles-Quint tarafından yutulmak istenmiyen iki büyük devlet, Fransa ile İngiltere, Türk ittifak manzûmesinin etrafında gruplaşmak üzere idiler. Yalnız Venedik'tir ki, müstakil bir siyâsete mâlik görünüyor ve iki taraftan birine yanaşmıyordu. Lehistan, tamamen doğuda kalmıştı. Fakat istikbal, Lehistan gibi Venedik'i de Türk nüfuz dairesinin içine doğru itiyordu. Türkiye'nin büyük düşmanı olan Venedik, bu büyük imparatorluğa karşı tertip ettiği her kombinezondan mağlûb çıkmıştı.</p>

    <p class="normal">Venedik, artık dünyanın birinci donanmasına sâhib değildi. Çoktan beri Türkler, dünyanın birinci denizci devleti olarak onun yerini almışlardı. İspanya ve Portekiz'in deniz kuvvetleri de devleşmiş olmakla berâber, Akdeniz dışında faaliyet gösterdikleri için, Venedik'le çatışmıyorlardı. Akdeniz'de Türkiye'nin en büyük rakîbi olmak durumunu hâlâ Venedik muhafaza ediyordu. Kudretli Cumhuriyet'in Ege Denizi ile az alâkası kalmıştı. Bu denizin güneyindeki Siklad (Kiklad) Adaları'nda tutunmaya çalışıyordu. Kıbrıs ve Girit, Venedik'e aitti. Dubrovnik'in kuzeyinden başlıyan Dalmaçya kıyılarının Venedik'te bulunması, onu Adriyatik'e hâkim kılıyordu. Bununla berâber Türkler, Venedik'i Yunan (İyonya) Denizi'nde olduğu gibi çoktan Adriyatik'te de tehdide başlamışlardı. İyonya Adaları, başta Korfu olmak üzere, Türk tehdidi altında bulunuyordu.</p>

    <p class="normal">Litvanya büyük-dukalığına sâhip bulunan Lehistan da Macaristan gibi bir kara devleti olmanın ıztırablarını çekiyordu. Karadeniz'le hiçbir alâkası kalmamıştı. Almanlar tarafından Baltık ile de irtibatı kesilmek üzereydi. Lehistan, Beyaz Rusya'nın tamamına hâkimdi. Ukrayna, Kırım Hanlığı ile Lehistan arasnıda paylaşılmıştı.</p>

    <p class="normal">Fransa, hâlâ Kuzey İtalya'yı eline geçirmek sevdasında idi. Sınırları bugünkinden daha dardı. Birçok kuzey, bilhassa doğu eyâletleri, hattâ Burgonya, Almanya'da bulunuyordu. Bununla berâber, genç kral I. François, büyük ihtiras sahibiydi ve hiçbir şekilde Charles-Quint'e baş eğmek niyetinde değildi. Capet'ler, en büyük Hıristiyan hânedânı olmak prestijine sâhip bulunuyorlardı.</p>

    <p class="normal">İngiltere'nin terakkî adımları henüz çok mütevazı idi. Bir denizci devlet olabilmek için mahçub adımlar atıyordu. O da İspanya'nın tehdidinde bulunmakla berâber, denizlerle çevrilmiş olmanın avantajlarına sahipti. Bununla birlikte İngiltere, Yüzyıl Harbleri'nde Fransa'yı ezen gücünü kaybetmiş, Fransız topraklarını elden çıkarmıştı. Fransa, İngiltere'den çok daha güclü bir devlet durumuna yükselmişti ve Türkiye'nin desteğiyle Charles-Quint'e karşı uzun vâdeli bir mücadeleye girişmeye kesin sûrette karar vermişti.</p>

    <p class="normal">İrlanda'yı fetihte büyük zorluklarla karşı karşıya bulunan İngiltere, İskoçya krallığı ile de rakıyb haldeydi. Henüz İskoçya ile İngiltere arasında hiçbir bağlılık yoktu. Bilakis İskoçya, İngiltere'nin eski rakıybi Fransa'nın safında yer alıyordu. Ancak Charles-Quint'in tehdidi, İngiltere ile Fransa'yı bir dereceye kadar yaklaştırmıştı.</p>

    <p class="normal">Danimarka krallığı, Norveç krallığına da sahipti. Güney İsveç kıyıları da bu devletin elindeydi. İsveç krallığı, Finlandiya'ya da sahip bulunuyordu.</p>

    <p class="normal">Almanya'da 500'e yakın devletcik vardı. Hepsi imparatoru metbû tanıyorlardı. İmparatorluğun resmî başkenti Viyana idi.</p>

    <p class="normal">İtalya ve Holanda-Belçika, ticâret ve sanayi sâyesinde zenginleşmişlerdi. Holanda-Belçika'nın tamâmı ve İtalya'nın mühim kısmı, İspanya'nın hâkimiyet veya nüfuzunda bulunuyordu. 1453'te büyük devletler arasından çıkan Ceneviz Cumhuriyeti, tamamen gücünü kaybetmişti; bazı Fransa'nın, daha çok İspanya'nın nüfuzuna düşüyordu. Orta İtalya, başkent Roma olmak üzere Papa'ya aitti. Papa bile Charles-Quint'in nüfuzunda idi. Kuzey İtalya birkaç küçük, fakat mâmur devletcik arasında paylaşılmıştı. İsviçre, Almanya imparatorluğundan yeni ayrılmıştı, bağımsız bir manzara arzediyordu.</p>

    <p class="normal">Rusya, daha büyük devlet değildi. Uzakta kalmış bir kara devleti idi, hiç bir denizle irtibatı yoktu. Başkenti Moskova idi. Altın-Ordu Hâkanlığı'nın dağılması ve parçalanmasının meyvalarını devşirmeye çalışıyordu. Bununla berâber Kuzey Buz Denizi'ne ve Volga'ya erişmek için büyük bir çaba içindeydi.</p>

    <p class="normal">Doğu Avrupa'da Rusya'dan başka Kırım Hanlığı, Kazan Hanlığı, Kasım Hanlığı, Astırhan Hanlığı vardı. Bu 4 Türk devleti, Altın-Ordu'nun parçalarından teşekkül etmişlerdi. Başlarında Cuci Ulusu'ndan inen Cengizoğulları bulunuyordu. Kırım Hanlığı, askerî güc ve arazi bakımından en mühimleri olup, Kuzey Karadeniz'e hâkim olmanın bütün nîmetlerine sahipti. Sınırları kuzeyde, Moskova'nın az güneyinden başlıyordu. Diğer 3 hanlık, zaman zaman Kırım'ın, dolayısiyle Türkiye'nin nüfuzuna düşüyorlardı. Moskova'ya çok yakın olan Kasım Hanlığı, ciddî şekilde Rusya'nın tehdidindeydi. Ruslar, Kazan ve Astırhan'ı da tehdid etmek niyetindeydiler. Henüz Kırım'la başa çıkacak gücleri yoktu. Batıda Lehistan, Rusya'nın bütün istikbalini köreltiyordu. Rusya'dan çok güçlü olan Lehistan, Türkler'den sonra Ruslar'ı tehdîd eden ikinci büyük düşman durumunda idi.</p>

    <p class="normal">Denizlere doğru hareket gibi, Rönesans akımı da Avrupa'yı yeni ufuklara götürüyordu. Avrupa ciddî bir kalkınma ve gelişme hamlesi içinde bulunuyordu. Rönesans, İtalya'da büyük başarılar kaydetmişti ve hızla diğer Avrupa ülkelerine, Fransa'ya ve Almanya'ya yayılmak üzereydi.</p>

    <p class="normal">Avrupa tarihinin anahatları ve bütün başlıca hamleleri Türkiye tarihi içinde mütalâa edilmiş olduğu için, bu bahiste Avrupa'nın 1520'ye doğru siyâsî tablosunu çizmekle iktifa ettik.</p>

    <p class="solbaslik">2. ASYA</p>

    <p class="normal">Asya'da Türkiye'den sonra en büyük ve güclü devlet İran, sonra Çin idi. Hindistan, Güney Hindistan ve Türkistan imparatorlukları da 3 büyük devlet olmakla berâber, Türkiye, İran ve Çin seviyesinde değillerdi.</p>

    <p class="normal">Memlûk imparatorluğunun 1517'de târih sahnesinden silinmesi, bu pek büyük Asya-Afrika devletini ortadan kaldırmış ve bunun bütün nîmetlerini Türkiye toplamıştı. Bu sûretle Türkiye, halîfelik tâcına ve Mukaddes Makamlar'a, İslâm'ın 3 büyük mukaddes şehrine de, Mekke, Medîne ve Kudüs'e hâkim olmuştu. Kuzey Irak yâni Musul çevresi de Osmanoğulları'nda idi. Asıl Irak Bağdad başta olmak üzere henüz İran Türk Safevî imparatorluğunda bulunuyordu. 1514'te Çaldıran'da pek büyük bir darbe yemiş olan Safevîler, buna rağmen, Türkiye'den sonra cihanın 2 numaralı devleti olmak durumunda idiler. 1520'de henüz Şâh İsmâîl hayatta idi ve Çaldıran darbesi altından silkinememişti. Kars, Erzurum, Van, Hakkâri, Ağrı çevresi, yâni Doğu Anadolu'nun doğusu daha Safevîler'de bulunuyordu. Safevîler'in Karadeniz'le ilgileri yoktu. Güney Kafkasya'nın hemen tamamını ellerinde tutmakla berâber, Karadeniz kıyılarının doğusu Türkiye, Kırım Hanlığı ve ikisinin arasında kalan kısım da bu iki devletin nüfuzundaki Çerkes ve Abhaz (Abaza) kabîleleri arasında bölünmüştü. Hıristiyan Gürcistan, İran'a aitti. Hazar'ın güneybatısının hâkimi olan (Kuzey Âzerbaycan ve Dağıstan) Sünnî Şirvan-Şahlar'ın bütün uğraşmalarına rağmen Safevîler'e karşı bağımsızlıklarını devam ettirebilmelerine imkân kalmamıştı. Şâh İsmâîl, Şaybak Hân'a vurduğu darbeden sonra Türkmenistan ve Afganistan'da da birçok yerleri eline geçirmişti. Horasan'ın tamamı, merkezi Herât olan Doğu Horasan dâhil, Safevîler'de idi.</p>
  </div>

  <div class="calibre1" id="calibre_pb_16"></div>
</body>
</html>
