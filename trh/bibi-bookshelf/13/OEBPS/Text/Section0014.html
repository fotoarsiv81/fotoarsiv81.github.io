<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cumhuriyetinilkyuzyili-epub-3.html</title>
  <link href="../Styles/template.css" rel="stylesheet" type="text/css" />
</head>

<body>
  <p class="e-resimalti"><img alt="Findley-dingbat-flag-vert.tif" class="image" src="../Images/Findley-dingbat-flag-_fmt16.png" width="6%" /></p>

  <p class="e-1-baslik" id="ua830baf9-4f48-4547-87c5-1b061afd7799">“İKİNCİ ADAM”</p>

  <p class="e-soru">Atatürk’ten sonra İnönü dönemi başlıyor. Cumhuriyet’in o andan itibaren seyri nasıl? İsmet Paşa nasıl bir profil sergiliyor?</p>

  <p class="e-paragraf">Bu konuda Atatürk ile genel manada bir uyuşması, uyumu vardır. Ama bunun ötesinde de tabii ki muhafazakâr bir davranış içerisine girmiştir. Birtakım hareketler karşısında çekinir. Üçüncü dünya ülkesi liderlerinde olmayan bir anti-komünist tarafı da vardır. Vakıa bu tarzı bir misyon olarak ortaya koymuş değildir. Sovyetler’le hep iyi geçinirdi. Gerilimi örtmeyi tercih etti. Aslında liberal politikayı ister ama o konudaki atılımları çok da cesurca değildir. Atatürk ile çatışması da oradan ileri gelir.</p>

  <p class="e-soru">İnönü’nün devletçiliği daha mı koyu?</p>

  <p class="e-paragraf">Devletçi diye adını koyuyorlar. Devletçilikle alakası yok. Tipik bürokrat, yani karşı tarafa güvenmiyor. Güvenmediği zaman da olmuyor. Çünkü verdiğiniz kararda, daha doğrusu dünyanda sosyalizm yok, bunu istemiyorsunuz. İstediği özel teşebbüs düzeni istiyorsanız, o zaman özel teşebbüse güveneceksiniz. Ona göre bir kontrol mekanizması geliştireceksiniz. İnönü’nün geliştirdiği “Bunların her biri hırsız,” görüşüdür ve tabii bu tutumla bir gelişme olmuyor. Birtakım fırsatlar kaçırılıyor. Ama unutulmasın ki çok talihsiz bir dönemin cumhurbaşkanıdır. Beşeriyetin o güne kadar görmediği, büyük, topyekûn bir harbin, bir felaketin gölgesi ortaya çıktığı zaman cumhurbaşkanı seçilmiştir. Başbakanlığı da doğudaki isyanla başlamıştır. Daha kendini toparlamaya kalmadan Dünya İktisadi Buhranı patlamış, başbakanlığı da böyle geçmiştir.</p>

  <p class="e-soru">Bazı yerde “Atatürk’ün mirasına gerektiği gibi sahip çıkamamıştır,” dersiniz.</p>

  <p class="e-paragraf">Bazı konularda Atatürk’ü anlamamıştır. Atılımları ve cesareti yoktur. Kültürel konularda ise zaten daha kaba ve basit yorumludur. Tabii çok talihsiz bir dönemin cumhurbaşkanıdır. Düşünebiliyor musunuz; Türkiye gibi üretimi düşük, sanayide geri kalmış bir ülke 1939–45 Harbi’ni yaşıyor. 1946’ya gelindiği zaman zaten çok partili rejime girilmiş. Bu dönemde aldığı tedbirlerde bile ipin ucu kaçmıştır. Çünkü organize bir cemiyet değildir. Karne ihdas ediliyor, tatbik etmiyorlar. Suiistimal olmasın diye bazı ürünlere müsadere kararı alınıyor, el konuluyor. Her şeyden önce mürtekîb (buldu mu yiyen, usulsüz çalışan) bir alt bürokrasi var. Bu sefer istifçiler çıkıyor. Köylünün büyük bir kısmının bu tedbirlerden canı yanıyor. Bir kısmı da hacıağa olarak ortaya çıkıyor. Buğdayın renginden değil, o buğdayın altın etmesinden ötürü birtakım adamlar için “sarı” derlerdi. Tabii bu düşük organizasyonla böyle zecri bir devlet yönetmek totaliter tedbirler gerektirir. Ama onu yapacak teknik aygıtlar da yok. İşte o zaman perişan oluyorsunuz. Yani o devrin savcısı diyor ki “Adamın evinde bir teneke buğday bulduk diye mahkemeye veriyorum, ondan sonra buğday istasyonda çürümeye terk ediliyor.” Sevk edecek, koyacak yer yok. Bunun faturası kime çıkıyor? Reis-i Cumhur, Millî Şef İsmet İnönü’ye, onun başbakanına ve onun bakanlarına. Varlık Vergisi çıkışı itibariyle despotik bir vergidir ama onun aldığı şekil bürokrasinin alt katmanındaki kontrolsüzlüklerden olmuştur. Bununla birlikte bir şeyi unutuyoruz: Türkiye bugünkünden çok daha az orandaki polis ve jandarma ile hiç savaşsız, ayaklanmasız bir biçimde harbi geçirmiş ve devlet olduğunu göstermiştir. İkinci Cihan Harbi sıkıntılarından sonra artık İsmet Paşa’ya ve etrafındakilere, gitmekten başka yol kalmıyordu. Kendisi de bunu ifade etmiş ve “Değişiklik bütün milletlerin en masum isteğidir,” demiştir. O değişikliğin olması lâzım gerekiyordu. Herkes, millet de idare eden de bunu istiyordu.</p>

  <p class="e-soru">Atatürk’ün hatıratında ve Nutuk’ta gördüğümüz gibi, kendisi 1929’dan itibaren Cumhuriyetin geldiği görüntüden rahatsız oluyor. Neden?</p>

  <p class="e-paragraf">Çünkü Cumhuriyet Türk milleti ile birlikte özlenen portreyi çizemedi. Cumhuriyetin ekonomisi iyi değil ve hatta Türkiye Cumhuriyeti’nin hizmet yeteneği eskisinden farklıydı. En kötüsü de kadroları yoktu. Trablusgarp, Balkanlar ve Cihan Harbi yani yaklaşık 10 senedir devam eden savaşlar ülkeyi bitirmiş; işçi, uzman, mühendis, hekim bulunamıyor. Hatta devleti yönetecek doğru düzgün bir kadro bile zor bulunuyor. Ankara’ya hariciyeci bile gelmiyor o dönemde ki bu en önemli kademedir. Galatasaray Lisesi’ni bitirip hariciyeye girilebiliyor. Kaç tane lise mezunu büyükelçimiz vardı o zamanlar.</p>

  <p class="e-soru">Çankaya sofrasında Atatürk sık sık “Bu vaziyetten hoşnut değilim, ben de fani bir insanım ve biz cumhuriyeti kendimiz için kurmadık ama görüntü bir çeşit diktatörlüktür!” diyor. Atatürk burada ne demek istiyor?</p>

  <p class="e-paragraf">Bu diktatörya konusunda, Atatürk’ün neredeyse eski Batı demokrasilerine karşı bir mahcubiyeti var gibi, yani bir demokratik sistem kurmak zorundaymış gibi görüyor kendini. Atatürk kesinlikle Hitler, Mussolini ve muadillerinin söylem ve sloganlarını benimsemiyor. Bilal Şimşir yayınlamıştı; <span class="e-dipnotno" style="font-size:0.63em;" xml:lang="tr-TR"><a class="footnote-link" href="#footnote-230-6" id="footnote-230-6-backlink">6</a></span> Ruşen Eşref Bey’e Arnavutluk’a yola çıkarken şöyle bir talimat veriyor: “Arnavutluk’taki mevcut ortamda faşistleri dinlemeyin, onların bulunduğu ortamda oturmayın, sözlerini tasvip etmeyin ve onları alkışlamayın!” Bu siyasal mücadelelerin ötesinde bir ayrılık göstergesidir. Yani Mussolini ile Akdeniz konusunda çatışma içinde olduğu için değil, Türkiye devletinin sefaretinin, diplomasisinin faşizme karşı olduğunun altını çizmek için bu talimatı veriyor.</p>

  <p class="e-soru">Cumhuriyet, kurucusunu 15. yılında kaybediyor. Peki, bunu kolayca atlatabiliyor mu?</p>

  <p class="e-paragraf">Evet, Cumhuriyet bunu kolayca atlatarak devlet olduğunu göstermiştir. İnönü’ye rakip olarak, Şükrü Kaya vardı, fakat Fevzi Çakmak derhal İsmet İnönü’den yana olmaya karar verdi ve onun seçilmesini sağladı ki bu çok önemlidir. Hiçbir sıkıntı yaşamadan, anonim bir tehlike karşısında derhal gerekenin yapılması bir devlet ananesidir ve devlet olmanın göstergesidir.</p>

  <p class="e-soru">Atatürk belli bir noktaya kadar İsmet İnönü ile hareket ederken, bazen Celal Bayar’ı tercih ediyor. Burada daha liberal ekonomik politikalar ve daha yumuşak bir devlet yapısı kurma çabası mı etkili?</p>

  <p class="e-paragraf">Celal Bayar ve İsmet İnönü tercihlerinde katı devletçilik ve özel sektör uygulamaları üzerinden yapılan tasniflere pek inanmıyorum. Elimizde bununla ilgili bir delil de yok. Zira o zamanki Türkiye, sermayenin son derece zayıf olduğu ve işadamı mahiyetindeki insanların bir elin parmaklarını geçmediği bir ülke. Bu işadamlarının sermayeleri de sabit ve tüccar hüviyetinde kimseler. Ziraatta da önemli bir makineleşme yok. İspanya’da Franco’nun zaferinden sonra bir iflas hikâyesi anlatılır. Bir tüccar evlerde büyük problem olduğu için fare zehri satıyormuş. Ama hem fakirlikten hem de herkes farelerle yaşamaya alıştığı için adam iflas etmiş. Belki evlerde farelerin yiyebileceği kadar tahıl bile yok çünkü. Türkiye’de de manzara buna benzerdi. Bizim zamanımızda bile, işadamları kazandıkları ilk parayla ev alır, döşer ve eğlenceye gider, yani yatırım yapmazlardı. Tüketim odaklı, daha doğrusu teşebbüsün olmadığı bir toplum.</p>

  <p class="e-paragraf">İsmet Paşa, Atatürk’ün yakın silah arkadaşı ve kendisiyle en iyi anlaşan, hatta en güvendiği arkadaşıdır. Malûm, rütbe olarak müsait olmadığı halde genelkurmay başkanı olmuş, hatta kabineye girmiştir. Hâlbuki genelkurmay başkanı kabinede neden yer alsın? Bunun sebebi, askere düşkünlük yahut Osmanlı ananesinin devamı değildir. Bilindiği gibi, daha sonra da sivil hayata geçiyor. Fethi Bey başbakanken bir ara bir anlaşmazlık oluyor ve derhal sıradan çıkarılıyor, çünkü anlaşılıyor ki bu mühim mevki ancak onunla doldurulur.</p>

  <p class="e-soru">Bazı olaylar Atatürk üzerinde tesir yapıyor. Kırılmaya neden oluyor…</p>

  <p class="e-paragraf">Burada 1935 Trakya Olayları ön plana çıkar. Trakya’da Yahudilerin malları yağmalanmış ve çok sayıda Yahudi İstanbul’a kaçmıştır. Bu olaylar Atatürk’ü çok sarsmıştır ve asıl mesele, asayişin sağlanamayışıdır; yoksa Trakya’da müthiş bir antisemitizm var demek mümkün değildir. Bu konuda Kudüs Üniversitesi’nden İzmirli Avner Levy ile konuştuğumda, Nazi Almanya’sının kışkırtmasının etkisi ve tertibi olduğunu kabul ediyor. Bu konuda makalesi de var. Ama her halükarda umumi müfettiş İbrahim Tali ve başvekil İsmet Paşa bu konuda yeterince etkin davranamamıştır. Hatta İbrahim Tali Bey bazı şeylere göz yummuş gibi görünüyor. Bu olay Avrupa’da elbette sert tepkiler doğurdu ki bu Avrupa bugünkü Avrupa gibi de değildir. Hitler’in Almanya’da iktidara geldiği, Fransa’da bile yavaş yavaş antisemit eylemlerin arttığı bir Avrupa söz konusu. Diğer yandan, ilginçtir, İkinci Dünya Harbi başladığında Franco’nun İspanya’sı Yahudi mültecileri kabul ediyor. Böyle karışık bir ideolojik toplumsal yapı ortasında Avrupa’da bazı kesimler, Atatürk’ü bu olaylardan dolayı suçladılar ve Atatürk de çok rahatsız oldu. İsmet Paşa ile bağlarının koptuğu bir safha. Bu esasen devletin bir politikası değil, derin bir nefretin açığa çıkmasıdır. Çünkü ortada bir devlet yoktur ki asıl sorun da budur. Bu dönemde özel sektör de yoktur. Devlet çelik fabrikası kurarsa, özel sektör onun ürünlerini alıp satar, yapacağı da en fazla odur. Sanki özel sektör çok gelişmiş de, İsmet Paşa takımı onun önüne set çekiyormuş gibi bir durum yok. Özel sektörün dağıtım yönü küçümseniyor ama dağıtım özel sektörün önemli bir kademesidir. İşte bu şekilde geçinen bir sınıf var, kendisi üretemiyor ama aracı.</p>

  <p class="e-paragraf">Celal Bayar ise o zaman için iktisadi konularda çok mahir bir adamdır. İttihat ve Terakki zamanından, yani Türkiye’de bankacılık sisteminin çok zayıf olduğu zamanlardan beri bankacılık, sigortacılık gibi sektörlerde çalışmıştır. İttihat ve Terakki’nin İzmir mesul kâtibi (yani bölge sekreteri) iken böyle konularda tecrübeler edinmiştir. Bankacılığı bu şekilde uygulamalı olarak tanıması çok önemlidir. Fakat mesele, kapitalist ruhlu olmak falan değil, işi bilmektir. Zira o dönemdeki bir sürü kapitalist ruhlu kişi işi bilmez; bütçeden, para hareketlerinden haberi yoktur ki bir bankacının bunları bilmesi lâzım. Celal Bey sakin de bir adamdır ve hırçın değildir. Mesela kabineyi kurarken bir kişi hariç, İsmet Paşa kabinesini aynen almıştır. O tek kişi de (Refik Saydam) kendisi istememiştir kabineye girmeyi. Refik Saydam sadece İsmet Paşa ile çalışabileceğini söyleyerek, kabineye girmeyi reddetmiştir.</p>

  <p class="e-soru">Atatürk, Celal Bayar’a güvenir miydi? İyi bir idareci olarak görür müydü? Yabancı sermayeli bankadan çektiği 100 bin lirasını veriyor, banka kurduruyor.</p>

  <p class="e-paragraf">Elbette. İttihatçı diye ona düşman değil, hatta tanıyor da onu. İşleri doğru şekilde yürütüyor ki kendisine idare-i maslahatçı deniyor. Bu kötü bir anlamda söylenmiyor, maslahata uygun hareket ettiği ifade ediliyor ki mesela kin tuttuğu görülmemiştir Celal Bayar’ın. Bayar sadece işine bakar, yani işine yarayanı yanı başında tutar, işine yaramayanı da uzaklaştırır ki iktidar olduğu dönemde bu hep böyledir. Çevresine, dostlarına ve asıl partisi İttihat ve Terakki’ye vefalı da biridir; İttihatçı liderlerine ve üyeliğine sadakati vardır. Bu tip partilerde, mesela komünist partilerde, ezcümle SSCB Komünist Partisi’nde İkinci Cihan Harbi’ndeki Alman istilası boyunca bir üyenin partiye ihanet etmiş olması için mutlaka faşistlerle anlaşması gerekmez. Almanlar ile işbirliği yapması, bazı üyeleri ele vermesine gerek yoktur. Eğer Almanlar geldiğinde ölmekten korkup kimliğini gizlerse, bunun adı ihanettir, cezalandırmak için bu kadarı yeter. İkinci olarak, bu tür partilerde verilen görevi reddetme hakkı yoktur. Öte yandan aynı görev bilinci içerisinde diğer mensuplarla iyi geçinme zorunluluğu vardır. Bunu şahsi sempati veya duygular değil, görevin icabı tayin eder. Sanki birtakım İttihatçılarda da bu vasıflar vardır.</p>

  <p class="e-paragraf">Bu bakımdan Atatürk her konuda, hem sırdaş olarak hem de başarı noktasında Celal Bayar’a itimat ediyor. Evet, İsmet Paşa Atatürk’ü sever, sonuçta hem silah hem dava arkadaşıdır ama Celal Bayar’da da müthiş bir Atatürk sevgisi olduğuna inanıyorum. Nitekim muhafazakâr reyleri alan bir devlet adamının, Türkiye’nin dönemdeki şartlarında Atatürk için “Seni sevmek bir ibadettir!” demesi kolay bir iş değil. Bunu söylerken amacı Atatürk’ü ilahlaştırmak değil herhalde, onu sevmenin önemli ve değerli bir şey olduğunu belli etmeye çalışıyor.</p>

  <p class="e-soru">Atatürk, İsmet İnönü’nün Refet Bele’ye hazırlattığı bir raporu görünce, “Bu düpedüz İtalya faşizmidir!” diyerek sert bir tepki gösteriyor. Burada bir görüş ayrılığı mı var?</p>

  <p class="e-paragraf">Gayet tabii. Atatürk’ün bir şeylerin değişmesini istediği kesin. Zaten iki kere çok partili hayata geçmeyi deniyor ve artık cesareti kalmıyor bu konuda. İkinci deneme daha da kötü oldu: Solcular ve onların mürteci dedikleri gruplar bir araya geldi. Aslında, terim olarak boşandığı kadınla yeniden evlenene “mürteci” denir. Tabii en ön anlamı da “cahiliyye” devrini özleyip dönmek isteyendir. Bizim yakın tarihimizde bu terim şeriat özleyenlere verildi. Birtakım kimseler de cevaben “Şeriatı özlemek ve dönmek irtica ise mürteciyiz,” dediler. Ama tabii siyaset bilimindeki kullanma şekli daha farklı. Şu bir gerçek ki Atatürk demokrasisiz devam etmeyi istemiyor.</p>

  <p class="e-soru">Muhalefet partisini CHP’nin içinden çıkararak kurmak gibi bir düşünceleri de var. Ama İsmet Paşa’nın partide hizip istememesinden ötürü bu gerçekleşmiyor. Belki bir muhalefet partisi için bölünme yaşansa, İsmet Paşa’nın parti içi mücadeleyle devrilmesi söz konusu olabilir miydi?</p>

  <p class="e-paragraf">İsmet Paşa bunu istememiş ama daha sonra aynısını kendisi yapıyor. Bir sürü parti çıktıktan sonra, çok ilginç biçimde Demokrat Parti ile birlikte sistem dışı partileri yok ediyorlar.</p>

  <p class="e-paragraf">CHP tek partidir ve “diktatörlük” sisteminin yönetim örgütüdür deniyor, doğru tarafları var ama tam değil. Naziler ve komünistlerin aksine, devlet CHP’nin üstündedir ama CHP devleti yönlendirecek bir parti olamaz. CHP’yi ve ideolojisini totaliter rejimlerde olan Nazi, Faşist ve hatta Falanjist partilerin dünya görüşü ve devlet üzerindeki şekillendirmesiyle mukayese etmek doğru değil. Toplumun inşası, dünya görüşünün tespiti ve devletin kuruculuğu bakımından SSCB Komünist Partisi ile hiç mukayese edemeyiz. Cumhuriyet Halk Partisi’nin cumhuriyetçilik, laiklik gibi saikleri vardır. Cumhuriyetçilik prensibi dışında laikliğin bile zaman zaman uygulaması tartışmaları görünümler verir. Bir kere parlamentodaki parti meclis grubu haliyle milletvekillerinin tümünü kapsar. Ancak birisi istifa ederse, kendisine göz yumulduğu ölçüde bağımsız olarak bu grubun dışında kalabilir. Grup TBMM Salonu’nda öğleden önce toplanır; aynı kimseler, aynı yerde öğleden sonra meclis umumi heyeti olarak toplanırlar. Öğleden sonra tasarılar ne kadar tartışmasız ve ekseriya oy birliği ile geçerse (oy çokluğu haline de rastlanır) sabahki oturumlarda farklı görüşlerin yan yana oturduğu tartışmalar ortaya çıkar. Bu tartışmalı oturumlarda CHP’lilerin sağ milliyetçi düşünceden sola yakın görüşlere kadar her tavrı barındırdığını görürüz. Umumi sloganlar şefe sadakat ve tabii örgütlenmeme dışında bu gibi farklılıklara cevaz da verilir. Her şeyden önce bu partide Tahsin Banguoğlu, Aydın Bolak gibi sağa yakın milliyetçiler veya sola yakın mebuslar da olmuştur.</p>

  <p class="e-paragraf">Maalesef CHP grup toplantı zabıtlarının iyi muhafaza edilmediği görülüyor. Ferruh Bozbeyli’nin<span class="e-dipnotno" style="font-size:0.63em;" xml:lang="tr-TR"><a class="footnote-link" href="#footnote-230-7" id="footnote-230-7-backlink">7</a></span> başkanlığı sırasında bu zabıtlar çuvallar içinde TBMM Başkanlığı’na teslim edilmiş ve zamanla herkes parça parça bu zabıtları alıp gitmiş. Bizzat CHP’nin kendi arşivlerini koruyamadığı açıktır. Bu diğer partiler için de geçerli bir durumdur. CHP grup toplantılarına ait zabıtların parça parça bazı neşriyata yansıdığı biliniyor. Bunlarsız yakın siyasi tarihimizin her türlü yorumunun karanlıkta kalacağı açıktır.</p>

  <p class="e-soru">Atatürk öldüğünde içinde kalan bir ukde var mıydı? Mesela çok partili yaşam, hür demokratik rejim…</p>

  <p class="e-paragraf">Demokrasi bir hayal olarak içinde kalmış mıdır, bilmiyoruz. Çünkü dünyada doğru düzgün bir demokrasi kalmamıştı. Mesela 1938’de Avusturya’nın sistemindeki sıkıntıyı gördü. Kendi ölümünden bir gece önce de dükkânlar yağmalanmış, insanlar sokaklarda dövülüp öldürülmüş, Nazi kamplarına toplamalar başlamış. Benim o günlerin kahrını çeken, Dachau toplama kampında kalan Avusturyalı bir Yahudi dostum vardı. Tevkif edildiği günü kastederek; “10 Kasım 1938 itibariyle Avusturyalı olarak addetmiyorum kendimi!” demişti. Öyle bir dünyada kimsenin Atatürk’ün demokrasisine laf söyleyecek bir durumu yoktur. Düşünün ki VIII. Edward’ın müstakbel eşi dahi, Nazi ileri gelenleri ile fazla samimiydi. Kendisi de bu ideolojiye yatkındı. Kıta Avrupa’sında zaten demokrasi çok zayıflamıştı. Onun için bu işin olmayacağına dair bir düşüncesi vardı ve o zaman için bu doğruydu. Nihayetinde Türkiye demokrasiye şartları oluşturmadan giren bir memlekettir, çünkü bir yandan kalkınma, yapılanma, sistemsel gelişimle uğraşırken, diğer yandan siyasi rejimin yenilenmesi çok zordur. O yüzden, en azından 1960’ların sonuna kadar Türkiye’de demokrasinin oturduğunu söylemek mümkün değildir.</p>

  <p class="e-soru">Atatürk’ten sonra arkası gelmeyen şey nedir? Eksik kalan ne oldu?</p>

  <p class="e-paragraf">Ben tarihsel süreç eksikliğine dayanan teorilere hiç itibar etmem. Kimileri köy enstitülerini devam ettirmemesi, kimileri yobazlığa karşı savaşı durdurması diyor. Yobazlık(!) denen davranış, hareket ve yaşam biçimine karşı mücadele etmesi mümkün değil. Mesela içlerinde Yusuf Hikmet Bayur’un da bulunduğu parti heyeti Anadolu’yu geziyor, her yerde Kur’ân dersleri veriliyor ve Osmanlıca öğretiliyor. Gelip Recep Peker’e söylüyorlar, o da “Ben ne yapayım?” diye cevap veriyor. Doğudaki gizli köy medreselerinde yetişenlerden ileride yazarlar ve hatta Diyânet İşleri Başkanı çıktı. Böyle çıkan bir yazar da Turan Dursun, İslâmcılarla (!) mücadele ederken suikasta kurban gitti. Her yerden her türlü düşünce çıkar. Tarikatler dahi baba-oğul, usta-çırak, mürşid-mürid ilişkisi içinde devam etti.</p>

  <p class="e-soru">İsmet İnönü deyince aklınıza ne geliyor? “İkinci Adam” nasıl tanımlanır?</p>

  <p class="e-paragraf">İsmet İnönü cumhuriyetçi bir komutandır. Karizmatik bir kişilik değil, otoritesi olan bir devlet adamıdır, fakat bu otorite çoğu kişinin alaka gösterdiği bir otorite değil. Zamanla muhalefetin babası, sevimli bir ihtiyara dönüşüyor. Ama azınlıkta kalan bir dönüş bu. İnönü öldükten sonra daha çok kabul gören bir tarihî kişiliktir. Millet, bu tarihî kişiliğe yaşarken ilgi göstermemiştir, çünkü İnönü çok kötü bir cumhurbaşkanlık dönemi geçirdi.</p>

  <p class="e-paragraf">Türkiye harbe girmemiş olmasına rağmen, (non belligerent) ülke çok kötü bir iktisadi duruma geldi. İlginçtir, aynı anda hem öyle zor bir dönemi göğüsleyebilen hem de bunu devam ettiremeyen bir bürokrasi vardı. O dönemde çekilen sıkıntıyı halk İsmet İnönü’ye mal etti. Ayrıca CHP’li profili öyle üstten bakan ve ukala bir görünüm arz ediyordu ki halk bundan hoşlanmadı.</p>

  <p class="e-paragraf">İnönü’nün en zayıf tarafı, dinamizmi küçük ve üretmeyen bir Türkiye’yi temsil etmesiydi. Üretmeyen bir ülke her zaman için sıkıntılıdır. Bununla birlikte, İnönü ciddi bir kanun adamı ve bir komutandı, herhangi bir diktatör değildi. İkinci Cihan Harbi diktatörleri arasında duruma uyum sağlayan bir tek o vardır. Fakat halkı anlamak zordur; halkın da onun yaşadığı sıkıntıyı anlaması zordur.</p>

  <p class="e-soru">İnönü için başarısız bir devlet adamı profili çizilmesinin sebebi nedir? Bugün dahi çok fazla eleştirilmiyor mu?</p>

  <p class="e-paragraf">Öncelikle belirtmek gerekir ki İsmet Paşa ikinci adamdır. İkinci adamın da bazı görevleri vardır. İnönü aslında devrimci değildir; harf devrimini istememiş ve haklı olduğunu düşünerek itiraz etmiştir. Fakat kanun çıktıktan sonra da kesinlikle eski harfle yazmamıştır. Diğer taraftan, kanuna ve nizama çok dikkat eden bir liderdir. O dönemde Türkiye’de hırsızlık, yolsuzluk olsa bile usulsüzlük olmazdı. Türk siyasetçisi, karakteri dolayısıyla, hazineyi boşaltarak başka ülkelere götürmek gibi bir şey düşünemez. Mesela Adnan Menderes’in oğullarından biri alışveriş yapmak için, borç almak yerine yurtdışında bir hesap açtırmak istemiş. Bunu öğrenen Menderes herkesin içinde çocuğunu azarlamış ve “Bir başvekilin çocuğunun yabancı bankada hesabı olamaz!” demiş. Türklerde bu zihniyet hâkimdir. Böyle bir yapı içinde yüksek devlet adamları arasında kanuna mugayir iş pek olamazdı, bünye buna uygun değildir.</p>

  <p class="e-paragraf">Diğer yandan da o dönemde üretim yapılmıyordu. Bazıları İsmet İnönü’nün değil, Celal Bayar’ın üretimi sağladığını iddia eder fakat bu doğru değildir. Asıl mesele memlekette imkân olmamasıdır. Ne insan gücü, ne teknisyen, ne sermaye, ne de kadro vardı. Üstelik bu haldeyken Cihan Harbi başladı. Türkiye doğrudan harbe katılmıyor ama durumdan da istifade edemiyor. İthalat kısıtlaması altında, Avrupa dışarı bir şey verecek durumda değil; Akdeniz’de seyrüsefaîn sivil gemiler için tehlike arz ediyor. Mevcut ihracat gelişemez, çünkü harbin taleplerini karşılayacak yatırımlar yapılamıyor. Buna karşın anormal derecede bir talep artışı var. Bu noktada aşırı spekülasyon ve karaborsa tehdidine karşı -bu düşüncesinde Birinci Cihan Harbi’ndeki kötü anılar etkendir- hükümet buğdayı müsadere etmeye başlıyor. Üretici kendisi dolduramasa bile depoyu müsadereye devam eder ki bu da köylüye zulümdür. Yol yapılacak, maden işletilecek diye köylünün üzerine angarya yıkılıyor. Bunların hepsini hesaba katmak gerekir.</p>

  <p class="e-soru">İsmet İnönü’nün ekonomi konusunda aşırı devletçi olduğu doğru mu?</p>

  <p class="e-paragraf">Kesinlikle değil. 1930-1940’lı yıllarda kim tuğla üretimi dışında bir sanayi alanı yaratabilir ki? O zamanın zenginleri de belliydi. Mesela İstanbul’un en zengin ve gözde adamlarından biri, Tuzla’da tuğla harmanları olan bir girişimci, inşaat sektöründe olmasına rağmen işi çeşitlendirip bugünkü gibi süslü fayans, klima sistemi ya da cam işleri yapmıyordu, kolay değil yapamazdı. İnönü yatırım yapmak vaadiyle muafiyet talep ederek kazanç elde etmeye çalışanları önlemeye özen gösterdi. Bu arada belki birkaç iyi niyetli yatırımcıyı da engellemiş olabilir. Bazı şikâyetler o kadar küstahça oluyordu ki mesela bir soyguncu kendini hak sahibi olarak gösteriyordu. Bunun gibi şeyleri ayırt etmek çok zor. Mimarı, kimyageri, mühendisi olmayan devlet adamlarının işi hakikaten çok zordur. Üçüncü Cumhurbaşkanımız Celal Bayar bankacı olduğu için görünüşte kapitalizmin babası sayılıyor. Oysa tek başına ne yapabilir ki? 1950–1960 arasında koruma temin edilen özel sektör ne yapabilmiştir?</p>

  <p class="e-soru">İnönü dönemi icraatlarını Cumhuriyet’in diğer liderleriyle karşılaştırabilir misiniz?</p>

  <p class="e-paragraf">Devlet hayatında kanuna itaat de, ciddiyet de önemlidir. Fakat İnönü kesinlikle bizim alıştığımız enerjik başbakan tiplemesinde değildir. Genel olarak asayiş, kanun, sükûnet ve asıl önemlisi, borçlanmaya olabildiğince değil mutlak surette karşı duran mali bir denge gözetiliyordu. Tabii böyle bir memlekette mali dengeyi tutturmak bürokrasi için fevkalade kolaydır, fakat bunun vatandaş açısından o kadar da kolay olmadığı göze çarpar. Yol vergisi, angaryalar, çeşitli vergiler mutlak suretle alınırdı ki onların alınması esnasında hiç hoş olmayan manzaralar ortaya çıkardı. Adnan Menderes döneminde o vergiler kaldırılıyor; insanların ne kadar rahatladığını düşünsenize. Köylüler Menderes’i karşılamak için yollara akın ederdi.</p>

  <p class="e-paragraf">Bu bakımdan, vergi indirme çok önemli, çünkü malın alınıp satılması, ticaretin teşvik edilmesi gerek. Oysa vergiler insanları zora sokuyordu. Köylü zaten üretemiyor, ürettiğini de satamıyordu; çünkü yol yok, pazarlama yok. Mesela Toprak Mahsulleri Ofisi’nin yaygın olarak kurulması Menderes’in işidir. 1950 yol haritasıyla 1951 haritasını karşılaştırın, 1952-1953’ün haritalarına bakın; yolların ve yol ağının şose ve asfalt olarak genişlediğini net biçimde göreceksiniz. Bazıları “Yol yapıldı ama benzin nereden temin edilecekti?” diye itiraz ediyor ama demiryolu ağı da Anadolu’ya yayılmamış daha önce. Yani köylü istediği gibi ürününü taşıyamıyordu.</p>

  <p class="e-paragraf">Fransa’nın bile İkinci Cihan Harbi’ne katılırken % 55’i köylüydü. Afrika haritasının yarısını mor renkle belirlenen Fransız kolonileri kapladığı halde, anavatanda durum böyleyken, o zavallı kolonilerin ne durumda olduğunu varın siz düşünün. Diğer yandan, İngiltere’nin kırsal nüfus oranı ise % 3’tür. Aradaki farkı görebiliyor musunuz? Kıtada Almanya çok çabuk toparlıyor kendini, hatta sanayi ülkesi olmuş. Atatürk bu doğrultuda ilerlemeye çalışıyor ama iki önemli unsur eksik: Birincisi nüfus yok. Eğitimli nüfus çok az. İkincisi ise, ideoloji noksanlığı mevcut. Bize ilkokulda öğretilen şeyler doğru değil. Diyorlar ki Türk köylüsü açılıp modernleşmek istemiyormuş. Böyle bir şey söz konusu değil. Nitekim 1960’larda Mübeccel Kıray Çukurova’da üç köyün mukayesesine dayanan bir araştırma yaptı. En kapalı köyde bile üç misli daha iyi bir hayat tasavvur ediliyor ve köylü daha ilerisini istiyor. Çok evvelce 1940’larda Manisa köylerinde Behice Boran bir araştırma yapmıştı fakat o zamanlar pek çok şeyi soramıyor. O yüzden, Mübeccel Kıray’ın soru sorarken daha cesur olması onun araştırmasını ön plana çıkarıyor ve bize köyün değişim özlemiyle birlikte başlayan atılımı naklediyor.</p>

  <p class="e-soru">Olayın ekonomik ve sosyal boyutunun yanı sıra, bir de siyasal boyutu var. Bu siyasal boyut nasıldı? Dönüşümler ve devrim ile ilgili İnönü’nün tutumu nasıldı?</p>

  <p class="e-paragraf">İnönü’nün devrim gibi bir tutumu, hatta hiçbir tutumu yok. Aslında konunun İnönü’nün tutumu ile ilgisi de yok. Asıl mesele memleketin zenginleşememesi.</p>

  <p class="e-soru">Günümüzde de sıklıkla konuşulan Varlık Vergisi meselesi var. Cumhuriyetin bir yanlış uygulaması…</p>

  <p class="e-paragraf">Savaş dolayısıyla ithalat ve ihracatta önemli değişmeler görülüyor. Türkiye’nin sanayileşmesinden vazgeçelim, uygar yaşamını sağlayacak ithalat bile yapılamıyor. İhracatta ise taş toprağa kadar her şeyin sevki söz konusu. Savaş sanayii ikame hammadde arıyor; bu nedenle yeni bitki türleri, maden çeşitleri ve yatakları ele geçirilmek isteniyor ve bunların örneklerinin toplaması ve ihracı bazı işadamlarına yükleniyor. 1942 yılında bütçe gelirleri nerdeyse üç misli artmıştır, tabii giderler de buna göre... Bütçe açık vermektedir. Savaş ekonomisinin yarattığı zorluklar malum; en başta üretken nüfus silâh altındadır. Zirai vergiler köylüyü ezmektedir. Bu durumda kurtuluş maalesef modern devlete yakışmayacak Varlık Vergisi ihdasında görülmektedir. Maliye bürokrasinin çok yeni kaynaklar yarattığını ve yaratabileceğini söyleyemeyiz.</p>

  <p class="e-paragraf">Varlık Vergisi, üzerinde ezbere konuştuğumuz gibi ön planda Hitlerist bir eğilimin yönlendirmesi midir? Bu bir kolay hüküm; muhtelif kademelerde özellikle alt kademelerde bürokrasinin ırkçı hınzırlıklara giriştiği görülür. Esas görüş ise belki onun kadar ağır ama bununla alakasız bir devlet tavrıdır: “Zor günler yaşıyoruz, bu masrafı ve yükü köylülerimiz kaldıramıyor, kaldı ki onları da üretimin dışına çektik, cephededirler. Devlet gücümüz ve bizim düzenimiz sayesinde zengin olan insanlar bu yükü karşılamalıdır.” Cahit Kayra’nın <span class="e-italik">Savaş-Türkiye-Varlık Vergisi</span> kitabı da okunmalıdır.<span class="e-dipnotno" style="font-size:0.63em;" xml:lang="tr-TR"><a class="footnote-link" href="#footnote-230-8" id="footnote-230-8-backlink">8</a></span> Varlık Vergisi’ni koyan ve kabul eden yüksek heyetten bir tek o hayatta kaldı.</p>

  <p class="e-paragraf">Bu görüşle 435 milyon lira vergi tahakkuk ettirildi ve 109 milyonu zaten ödenemeden affedildi. 1943’te geç kalan bir Toprak Mahsulleri Vergisi belki daha ağır bir uygulama ve utanılacak bir tasarruftu ama bütçe açığını da ancak köylüyü mahveden bu vergi kapatabildi. Üstelik de yurtdışında Varlık Vergisi kadar kötü bir intiba yaratmadığı açıktır.</p>

  <p class="e-paragraf">Varlık Vergisi olağanüstü savaş vergisiydi. Mali adalet beklenemez, bir zaruret sonucuydu. Maliyenin zavallı aciz bir uygulamasıydı, sonuçları ise devlet ve cumhuriyet için ağır bir yük ve meşum şöhret yaratmak oldu. Uygulamada, yerel komisyonlarda rüşvet mekanizması, kayırmalar ve maliye bürokrasisinin bazı mükellefe yönelik şahsi kiniyle trajik boyutlara ulaştı. Konan vergiyi ödeyemeyenlerin bir süre için Aşkale’ye sürgünü Türkiye’nin Yahudi meselesinde malum ülkeler kategorisine sokulmasına neden olmuştur ve hiç şüphesiz cumhuriyetin kurucu partisi için hem yurtta hem dünyada uzun yılar devam edecek kötü bir intiba getirdi. İsmet Paşa, Elza Niyego olayından ve bilhassa 1934 Trakya pogromundan beri antisemit olarak şöhret yapmıştı. Varlık Vergisi’nde Ankara’da maliye vekâletinin müdahalelerinden uzakta mahalli komisyonlar en ağır vergiyi Yahudi tüccara uygulardı. Sayılar belli değil fakat Aşkale’ye sürgün uygulamasında da en çok Yahudiler mağdur oldu. 1943’te konan bu vergilerin daha uzun süreli uygulanması mümkün değildi. Mali yönden de bir fiyasko olduğunu herkes kabul etmektedir.</p>

  <p class="e-soru">Bugünün CHP’si ile Tek Parti Devri CHP’si sıklıkla karşılaştırılıyor? Ne düşüyorsunuz bu konuda? Haksızlık değil mi?</p>

  <p class="e-paragraf">Türkiye’de tek parti yönetimi, Avrupa’nın diktatörlükler dönemine paralel olarak yaşadı. Yolsuz ve okulsuz, sanayi tesislerini ve insan kaynaklarını kaybetmiş bir ülkenin 27 yıllık rejimiydi. O devrin başbakanları arasında İnönü gibi Celal Bayar da vardı. Demokrat Parti’nin kurucuları o CHP’nin milletvekilleriydi.</p>

  <p class="e-paragraf">İkinci Cihan Harbi henüz sona ermemişti fakat zaferi kimin kazanacağı belliydi; dolayısıyla Almanya’ya savaş ilan edenler -ki son aylarda bunlara Türkiye de dâhildi- San Francisco Konferansı’na katıldılar. Bu toplantı ile Birleşmiş Milletler Örgütü ortaya çıkacaktı ve yeni kurulan dünyada aslolan demokrasinin var olmasıydı. 1945 Nisan sonlarında San Francisco’ya BM Anayasası’nı imza için giden Türk delegasyonunun başkanı Hasan Saka; Türkiye’de demokrasiye gidildiğini ve savaştan sonra her türlü demokratik akım ve düşüncenin gelişmesine müsaade edileceği yolunda bir demeç vermişti.</p>

  <p class="e-paragraf">Türkçüleri mahkûm ettiği ünlü 19 Mayıs nutkunda da İnönü bu geçişi tekrarlamıştır. O kadar ki, bunu takip eden zaman içinde Türkiye çok partili hayata geçti. 1946 seçimleri seçim usulü bakımından pek parlak olmasa da çok partili bir seçimdi ve Meclis de o şekilde oluştu. Bizzat herkesin saygı duyduğu Kâzım Karabekir Paşa’nın Meclis reisliğine seçilmesi bile bu yeni havaya CHP’nin uyduğunu gösterir.</p>

  <p class="e-paragraf">Gelişmeler hız kazanmıştı; ilk CHP kurultayında Cumhurbaşkanı İsmet İnönü’nün “millî şef” sıfatı kaldırıldı. Daha da önemlisi paşanın “değişmez genel başkanlığı” da kaldırılmıştır. İsmet Paşa hızla yeni dünyanın ve yeni düzenin şartlarına intibak ediyordu. Dönüşüm partinin yapısında, mecliste ve siyasal söylemde hızla gerçekleştiriliyor; İsmet Paşa dâhil kalpten inanılmayan sözler tekrarlanıyor ve bir müddet sonra inanılıyordu. Bu yeni dünyanın şartlarına uyum babında isabetli bir davranıştı.</p>

  <p class="e-paragraf">Bugün Tek Parti devrini şuurla yaşayıp muhatap olanlar 80 yaşının üzerinde, Türkiye’yi yöneten nesiller, memur ve politikacılar bu dönemi hatırlamıyorlar ve sorumlu da değiller. CHP’lilere karşı tek parti devrinden bahsetmek, alkole karşı kampanya açan birine “Sen içki düşmanı geçiniyorsun ama pederini biliriz, akşamcıydı, içki sofralarından eksik olmazdı,” demeye benziyor. Bugünkü CHP’nin 70 yaş ve üstü kuşağı dahi 1970 seçimlerinde Demokrat Parti modelini benimseyerek seçim kazanan, ondan evvel dünyanın değiştiğini anlayan, ona göre politika yöneten, İsmet Paşa’yı başkanlıktan seçimle uzaklaştıran takımdır. 1950 öncesinin tek partisinden bahsetmek artık politika kürsülerinin değil, 20. yüzyıl tarihçiliğinin işi olmalıdır. Tarih öğrenilmeli; devamlı öğrenerek saplantılarımızdan kurtulabiliriz. Tarihin yakasına yapışarak hesaplaşmak çıkar yol değildir. Tarihin bilançosu çıkarılır.</p>

  <div class="footnotes">
    <div class="footnote">
      <p class="e-dipnotmetni"><a class="footnote-anchor" href="../Text/Section0004.html#footnote-230-1-backlink" id="footnote-230-1">1</a> Altan Deliorman, <span class="e-italik">Mustafa Kemal Balkanlarda</span>, Türkiye Yayınevi, 1959.</p>
    </div>

    <div class="footnote">
      <p class="e-dipnotmetni"><a class="footnote-anchor" href="../Text/Section0004.html#footnote-230-2-backlink" id="footnote-230-2">2</a> Mülteci Profesör Dr. Albert Eckstein’in çalışmalarının anlatımı için şu kitabı okuyunuz: <span class="e-italik">Bozkır Çocuklarına Bir Umut</span>, Haz. Nejat Akar, Gürer Yayınları, 2008.</p>
    </div>

    <div class="footnote">
      <p class="e-dipnotmetni"><a class="footnote-anchor" href="../Text/Section0004.html#footnote-230-3-backlink" id="footnote-230-3">3</a> İsmail Hakkı Okday, <span class="e-italik">Yanya’dan Ankara’ya</span>, Sebil Yayınevi, 1975.</p>
    </div>

    <div class="footnote">
      <p class="e-dipnotmetni"><a class="footnote-anchor" href="../Text/Section0008.html#footnote-230-4-backlink" id="footnote-230-4">4</a> Mete Tunçay, Heyet-i Mahsusalar, Cumhuriyet’e Geçişte Osmanlı Asker ve Sivil Bürokrasinin Ayıklanması (1923-1938), <span class="e-italik">Armağan: Kanun-u Esasînin 100. Yılı</span>, Ankara Üniversitesi Siyasal Bilgiler Fakültesi Yayınları, 1978.</p>
    </div>

    <div class="footnote">
      <p class="e-dipnotmetni"><a class="footnote-anchor" href="../Text/Section0011.html#footnote-230-5-backlink" id="footnote-230-5">5</a> Şerif Mardin, <span class="e-italik">Bediüzzaman Said Nursi Olayı/Modern Türkiye´de Din ve Toplumsal Değişim</span>, İletişim, 1992.</p>
    </div>

    <div class="footnote">
      <p class="e-dipnotmetni"><a class="footnote-anchor" href="#footnote-230-6-backlink" id="footnote-230-6">6</a> Bilal N. Şimşir, “Atatürk’ten Elçi Ruşen Eşref Ünaydın’a Yönerge (Türk–Arnavut İlişkileri Üzerine)” <span class="e-italik">Prof. Dr. Ahmet Şükrü Esmer’e Armağan</span>, A.Ü. Siyasal Bilgiler Fakültesi, 1981.</p>
    </div>

    <div class="footnote">
      <p class="e-dipnotmetni"><a class="footnote-anchor" href="#footnote-230-7-backlink" id="footnote-230-7">7</a> Hatıraları yakın zamanda neşredildi. Ferruh Bozbeyli, <span class="e-italik">Yalnız Demokrat</span>, Timaş Yayınları, 2009.</p>
    </div>

    <div class="footnote">
      <p class="e-dipnotmetni"><a class="footnote-anchor" href="#footnote-230-8-backlink" id="footnote-230-8">8</a> Cahit Kayra, <span class="e-italik">Savaş-Türkiye-Varlık Vergisi</span>, Tarihçi Kitabevi, 2011.</p>
    </div>
  </div>
</body>
</html>
