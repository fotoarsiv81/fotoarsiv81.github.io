<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-24.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-24.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-sol" id="toc_marker-5-3"><span class="alt-baslik" style="font-size:1.38em;" xml:lang="tr-TR">((20))</span></p>

      <p class="paragraf para-style-override-14"><span xml:lang="tr-TR">Sultan Osman’ın katlinin arkasından Yeniçerilerle Sipahilerin arasında bir pişmanlık tepkimesi görüldü. Mantıksızca öfkelenişleri gibi şimdi de ölü hükümdarlarının yasını tutuyorlardı. Bir kitle histerisine kapılmışlar, pek az direnişle karşılaşarak adeta kudurmuşlar, ilk niyetlerinin ve gerçek çıkarlarının ötesine sürüklenerek sonuçta kendilerini geri zekâlı bir sultanın egemenliğinde ve eskisinden de beter bir karışıklığın pençesinde bulmuşlardı. Mustafa da yavaş yavaş gerçeğin farkına varınca, Osman’ın ölümünden dolayı yeise kapılmış ve katillerinin cezalandırılması için bir emir çıkartmıştı. Ama sonra zihni yine bulanınca Osman’ın öldüğünü unuttu, Saray içinde onu aramaya çıktı, kapıları yumruklayarak yeğeninin onu saltanatın yükünden kurtarması için feryat etmeye başladı. Memleketi yönetebilmekten aciz olan Mustafa buna rağmen on beş ay süresince tahtında kalacaktı.</span></p>

      <p class="paragraf para-style-override-14"><span xml:lang="tr-TR">Bu arada memleketteki anarşi Sir Thomas Roe’nun kehanetini esinleyecekti: “Bütün söyleyebileceğim, hastalığın için için gelişerek imparatorluğun sonunu hazırlayacaktır. Her gün yeni değişiklikler olmasını ve kan dökülmesini bekliyoruz. En akıllı adamlar dümene geçmemekte direniyorlar, sersemler de kendilerini ve başkalarını ölümcül kayalara toslatacaklar. Becerikli bir el bu avantajdan yararlanacak olsa, dünyada bundan kolay bir av olmazdı.” Roe yazmaya devam ederek şöyle diyordu: “İmparatorluk, gençlik ve güç elden gidince bile yapışıp kalan birçok günahın çürüttüğü yaşlı bir bedene benzedi.” Öyle de olsa, o “yaşlı beden”e dünya tarafından “Avrupa’nın hasta adamı” tanısı konulana kadar aradan iki buçuk Osmanlı yüzyılı geçecekti.</span></p>

      <p class="paragraf para-style-override-14"><span xml:lang="tr-TR">Askerlerin de aralarında bölünmüş oldukları şu sırada hükümetin icra kuvveti bir kadının oğlunun tahtının arkasından memleketi yöneten Valide Sultan’ın elindeydi. Resmi görevler bu iki hizip arasında bir entrika ürünü haline geldi, bir kapris ya da bedeli karşılığında alınır oldular. Vezirler yükselmekte olan tarafa bahşettikleri terfilerle rüşvetler ve Yeniçerilerle</span> <span class="italik" xml:lang="tr-TR">Sipahilerin</span> <span xml:lang="tr-TR">her ikisinin de ücretlerine zam bahislerinde cömert davranıyorlardı. Davut Paşa’nın, Osman’ın idam fermanını çıkarttığı için iş işten geçtikten sonra askerler tarafından görevden alınmasının arkasından sadrazamlar kısa aralıklarla birbirlerini izlediler.</span></p>

      <p class="paragraf para-style-override-14"><span xml:lang="tr-TR">Davut Paşa’nın yerine Arnavut kökenli Mere Hüseyin Paşa geçti. “Herkesin nefret ettiği bir zalim” olarak ün yapan bu paşa, meslek hayatına aşçı olarak başlamış, son zamanlarda da memleketi haraca bağlayan Mısır valisi olarak ün yapmıştı. İki görev döneminde Yeniçerilerle Sipahileri birbirine düşürmüş, Yeniçerilere halkın hesabına fazladan ayrıcalıklar ve tayınlar bahşetmiş, sonunda da, “Yiyeceğinizi, kandillerinizi ve her ne isterseniz istediğiniz yerden alın. Allah biliyor ya, padişah yeterince zengin!” uyarısıyla sultanın depolarını Yeniçerilere açmıştı. Bu kez Sipahiler başkaldırıp saraydaki bütün gümüş ve altın kap kacağı onlar için eritmesini istediler. Bütün İstanbul’da kuşatılarak ele geçmiş, şehirdeki gibi yağmalar, cinayetler, kasten çıkarılmış yangınlar arkası kesilmemecesine almış yürümüştü.</span></p>

      <p class="paragraf para-style-override-14"><span xml:lang="tr-TR">Yeniçerilerle Sipahiler o an için Hüseyin’e cephe alınca, Valide Sultan örtülü olarak, ama öyle de olsa Kuran’ın yasalarına karşı gelerek karşılarına çıktı ve aşağıdaki adaylardan hangisini sadrazam olarak istediklerini sordu. Askerler aralarında anlaşamayınca görev, karısı bir zamanlar sultanın dadısı olan bir adama verildi. Yeniçeriler, bir eşek sürücüsüyle bir borazancıyı Ayasofya’yla Sultanahmet’in müezzinliğine atadığı gerekçesiyle adamı istemeyince, yerine bir başkası geçirildi, böylece bu, askeriyenin kaprisi yüzünden dört ayın içinde görevden alınan üçüncü sadrazam oldu. “Yeniçerilerin yanında otoritesini korumak için rüşvetçileri bile ürkütürcesine devletin hazinesini hızla tüketen ve özel kişilerden şiddete başvurarak para alan, içlerindeki sağduyu Sipahilerini bu savurganlık nedeniyle kendi sonlarının yaklaştığını görür gibi olarak ürküten” Hüseyin’in dönüşü için sinyal verilmişti.</span></p>

      <p class="paragraf para-style-override-14"><span xml:lang="tr-TR">Osman’ın idamından kısa bir süre sonra hedefi görünürde bu ölümün intikamını almak olan Erzurum valisi Abaza Mehmet Paşa’nın çıkardığı ayaklanmanın arkasından olaylar hızla gelişerek krize dönüştü. Yeniçerilerin düşmanı olan paşa bunları ezmek için bir Asya Ordusu oluşturulmasında sultanın müttefiği olmuştu. Kendi kalabalık başıbozuk askerleri ve ülkenin başka asi kuvvetlerinin desteğiyle çok geçmeden Orta ve Doğu Anadolu’nun büyük kısmına egemen oldu. Bu bölgeye bir yandan sultanın kuvvetlerini sürekli katlederek beş yıl süresince hâkim olacaktı. İstanbul’da ulemanın bir ayaklanma girişiminden sonra hükümetin sivil ve askeri elemanları birbirlerine danışarak dürüst olarak bilinen Ali Paşa’nın sadaret makamına oturtulmasını sağladılar. Sonra Mustafa’dan tahttan vazgeçmesini istediler, o da söylendiğine göre “sevine sevine” bu işi yaptı. Osman’ın küçük kardeşi Murat, yani “tahtın gerçek vârisi” tahta çıkarıldı. Gerek Yeniçeriler gerekse Sipahiler bu seçimi onaylamışlardı, öyle ki hazinenin perişan durumunu göz önüne alarak cüluslarda kendilerine verilmesi usulden olan bahşişten bile vazgeçtiler.</span></p>

      <p class="paragraf para-style-override-14"><span xml:lang="tr-TR">Böylece sultan IV. Murat 1623’de törenle İstanbul’a girdi. Bu da henüz deneyimsiz olan “tombul, enerjik ve boylu poslu” on dört yaşlarında bir çocuktu. Hiç olmazsa şimdilik ortalık sakindi. Uçurumun kıyısından kendini zar zor kurtaran Osmanlı İmparatorluğu bir kez daha rahat nefes alabilirdi. İradesini etrafındakilere kabul ettirecek kadar güçlü yeni bir sultanın egemenliğinde bir kez daha hayat bulmuştu.</span></p><br />

      <p class="paragraf para-style-override-14"><span xml:lang="tr-TR">Osmanlı Devleti’nin bu raddede ihtiyacı olan ve hak ettiği şey, silahlı kuvvetlerinin zulmüne ve sivil yardımcılarının açgözlülüğüne karşı çıkacak bir zalim, şiddete şiddetle karşı koyacak, onlar kadar acımasız olan, zavallı bir duruma düşürdükleri yasalara saygı esinleyecek bir hükümdardı. IV. Murat işte böyle biriydi ve olgunlaşarak kısa süreli saltanatında bir Osmanlı Neron’u olacaktı. Sarayda çok tutulan ve padişaha büyük hayranlık duyan büyük Osmanlı yazarı ve gezgini Evliya Çelebi’ye bakılırsa “IV. Murat Osmanlı sultanlarının içinde en çok kan dökeniydi.”</span></p>

      <p class="paragraf para-style-override-14"><span xml:lang="tr-TR">Genç sultan Eyüp Camii’nde kılıç kuşandıktan sonra saraya yollandı. Orada önce hükümdar olarak hizmetlerinin Allah’la halkı tarafından kabul görmesi için dua etti. Sonra gelenek gereğince imparatorluğun Hazine Dairesi’ne gitti. Evliya Çelebi tarafından kaydedildiği üzere orada görünürde altın kap kacak yoktu ve bir miktar kerestenin yanında sadece yalnız altı kese para (30.000 kuruş), bir küçük torba dolusu mercan ve bir sandık porselen eşya vardı. Bu durumu görünce genç sultan boş Hazine Dairesi’ni gözyaşlarıyla doldurdu ve iki kez secde ettikten sonra, ”</span><span class="italik" xml:lang="tr-TR">İnşallah</span><span xml:lang="tr-TR">. Allah isterse, ben bu hazineyi onu boşaltanların mülkleriyle dolduracağım ve ek olarak başka elli hazine daha oluşturacağım,” dedi.</span></p><br />

      <p class="paragraf para-style-override-14"><span xml:lang="tr-TR">Devletin parası gerçekten de o kadar azalmıştı ki vezirler, geçmişte vergi ödemek zorunda olan bazı yabancı devlet elçilerine borç para istemek için -başarısızca- başvurmuşlardı. Bununla birlikte Murat kendi özel hazinesinde 3040 kese altın buldu ve bunlar, bahşişten vazgeçmiş olmalarına rağmen, cülus için Yeniçerilere dağıtıldı.</span></p>

      <p class="paragraf para-style-override-14"><span xml:lang="tr-TR">Murat’ın devlet otoritesinin dizginlerini eline alıncaya dek on yıla yakın zaman geçecekti. Rum kökenli annesi Kösem Valide Sultan oğlunun reşit olmasına kadar o dizginleri büyük bir enerji ve yetenekle elinde tuttu. Fakat tüm gücüne rağmen askerlerin disiplinsizliğini ve memur sınıfının yolsuzluklarını frenleyebilmek için yapabileceği fazla bir şey yoktu. Diğer yandan, Küçük Asya iç savaş ve ayaklanmaların pençesinde kalırken İranlılar Bağdat’la Erivan eyaletini tekrar ellerine geçirdiler; Lübnan’daki aşiretler ayaklandılar; Mısır’la başka eyaletlerin valilerinin İstanbul’a bağlılıkları ise sallantıdaydı; Berberi devletleri bağımsızlıklarını ilan ettiler; isyan eden Kırım Tatarları o kadar çok Osmanlı tutsak ettiler ki her birinin pazar fiyatı bir bardak bozaya kadar düştü; bu arada çapulcu Kazaklar Karadeniz kıyılarına akınlar yapıyorlar, Boğaziçi içerilerine kadar giriyorlar, başkentin dış mahallelerini bile tehdit ediyorlardı. Çocuk Murat’a büyürken örnek oluşturacak kadar geleneksel bir otorite kalıntısı vardı yine de, o da bilgileri özümlüyor, olayların gidişini devletinin geleceği açısından dikkatle gözlemliyordu.</span></p>

      <p class="paragraf para-style-override-14"><span xml:lang="tr-TR">Murat kaşları çatık ve vahşi yüzlü, güçlü kuvvetli bir genç adam olmuştu. Evliya Çelebi, “Böylesi atletik, böylesi güzel endamlı, böylesine despot olan, düşmanları tarafından bu kadar korkulan, bu kadar vakur modern prens görülmemiştir,” diye yazıyordu. Bedensel becerilerine ilişkin destanlar dolup taşıyordu. O kadar güçlü bir okçuydu ki bir oku bir tüfeğin kurşunundan daha uzağa atarak on santim kalınlığında bir metal levhaya saplayabiliyordu. O kadar usta bir mızrakçıydı ki on devenin derisinden yapılmış bir kalkanı rahatça delebiliyordu. Hafif bir kargıyı inanılmaz uzaklıklara fırlatabiliyordu; bir keresinde bir buçuk kilometre uzaktaki bir minareye konmuş olan kargayı öldürmüştü. Her gün Atmeydanı’nda ustalığını sergiliyordu; dörtnala koşan atların birinden kolaylıkla ötekinin üstüne sıçrayabiliyordu. Kaslarının kuvvetiyle böbürlenen “Peygamber Hazreti Muhammet gibi” yaman bir güreşçiydi. Evliya Çelebi bir keresinde sultanın güçlü kuvvetli iki cengâveri yerden alıp havalandırdığını, başının yukarısına kaldırdığını ve birini sağa, diğerini sola fırlattığını görmüştü. Bir kere de Evliya’yı şaka yollu kendine kurban seçmişti. “Beni bir kartal gibi kuşağımdan yakaladı, başının yukarısına kaldırdı ve bir topaçla oynayan çocuk gibi fırıl fırıl döndürdü.” Murat sonunda onu gülerek salıvermiş ve kırk sekiz tane altınla ödüllendirmişti.</span></p>

      <p class="paragraf para-style-override-14"><span xml:lang="tr-TR">Ama kısa bir süre sonra bu akrobasi numaraları ölümcül bir şekle dönüştü. Çünkü olaylar, kapıkullarının alışılagelmiş ayaklanmalarından biri Murat’ın sultan olarak otoriteyi eline almasını hızlandırmıştı. Kapıkulu Sipahiler 1632’de Atmeydanı’nda üst üste üç gün toplanırken dükkânlar kapılarını kapadılar ve şehre olduğu kadar, saraya da korku egemen oldu.</span></p>

      <p class="paragraf para-style-override-14"><span xml:lang="tr-TR">Asiler sultanın memurlarıyla gözdelerinden en az on yedi kişinin kellesini istiyorlardı. Sadrazam Hafız Paşa’yla şeyhülislam da bunların içindeydi. Hafız, Murat’ın çok sevdiği bir eniştesiydi ve kısa bir süre önceki seferinde sultanı yazdığı şiirlerle eğlendirmişti. Satranç oyunundan alınma teşbihlerle ifade edilmiş dizelere, sultan da dizelerle karşılık vermişti.</span> <span class="italik" xml:lang="tr-TR">Sipahiler</span> <span xml:lang="tr-TR">şimdi sarayın ilk avlusuna dalarak Hafız’ı taşlamaya başladılar ve Divan’ın bir oturumuna giderken onu atından al aşağı ettiler. Maiyeti tarafından son dakikada kurtarılan Hafız sadaret mührünü sultana teslim ettikten sonra onun emri üzerine kaçtı ve sarayın denize açılan kapısından bir tekneye binerek Üsküdar’a kapağı attı.</span></p>

      <p class="paragraf para-style-override-14"><span xml:lang="tr-TR">İsyancılar bundan sonra ikinci avluya girdiler, Divan salonuna daldılar ve sultanın Divan’ı karşılarında toplamasında ısrar ettiler. Murat askerlerinin karşısına çıktı ve ne istediklerini sordu. Askerler sultanın etrafını sararak paramparça etmeleri için on yedi hainin kendilerine teslim edilmesini istediler. Hemen arkasından, aksi halde kötü şeyler olacak diye tehdide başvurdular. Şamata arasında ona el kaldıracaklarını hisseden Murat büyük bir vakarla, “Beni duyamayacak olduktan sonra niçin buraya çağırdınız?” diye sordu. Bundan sonra maiyetiyle çevrili olarak oradan çekilen Murat’ı askerler ürkütücü bir şamatayla iç avlunun kapılarına kadar takip etti.</span></p>

      <p class="paragraf para-style-override-14"><span xml:lang="tr-TR">Yeni vezir Recep Paşa bundan sonra genç sultana birliklerin isyanının ancak askerlere istedikleri verildiği takdirde bastırılabileceğini söyledi: “Sultanınki yerine varsın sadrazamın kellesi gitsin.” Sultan gönülsüz olarak kabul etti ve çağırttığı dostu Hafız’ı deniz kapısında karşıladı. Tahtına çıktı ve bir Yeniçeri ve Sipahi grubuna nutuk çekerek kan dökmek suretiyle halifeliği lekelememelerini buyurdu. Hafız Paşa işte o zaman sultanın karşısına çıkarak, “Ulu padişahım, tahtının güvenliği için varsın Hafız gibi bin köle ölsün. Sizden yalnız bir tek şey yalvarırım; beni siz vurmayın. Beni şu çılgınlara teslim edin ki şehit olarak öleyim ve günahlarım onların olsun,” dedi. Hafız bundan sonra eğilip yeri öptü, bir dua mırıldandı ve kararlı adımlarla cellatlarına doğru ilerledi. Onlara direnerek ilk saldırganı başına vurmak suretiyle yere yıktı, diğerleri o sırada kamalarla üzerine çullandılar ve on yedi kez bıçaklayarak delik deşik ettiler. Bir Yeniçeri bundan sonra göğsünün üstüne diz çöktü ve başını uçurdu. Sarayın hizmetkârları bundan sonra toprağa vermek üzere cesedi, yeşil ipekliden bir kefenle örttüler.</span></p>

      <p class="paragraf para-style-override-14"><span xml:lang="tr-TR">Arkadaşının kahramanlığı karşısında gözleri yaşaran sultan ağır ağır sarayına döndü. Yalnız sarayın kapılarının önünde durarak güruha, “Allah korkusu bilmeyen ve peygamberin karşısında ar duygusu tanımayan rezil katiller, Allah nasip ederse, intikamların en korkuncuna hedef olacaksınız,” dedi. Murat’ın sözlerini önemsemeyen asiler, şeyhülislamın görevden alınmasını sağladılar, hatta Murat’ın tahttan indirilmesini alenen konuşmaya başladılar. Fakat aralarında ayrılık başgösterdi. Eskiden olduğu gibi Yeniçerilerle Sipahiler arasında anlaşmazlık olduğu yetmezmiş gibi, aşırılık yanlılarıyla küçük bir ılımlılar birliği de birbirlerine ters düştü, yapılan haydutluklar karşısında dehşete düşen ılımlılar sonuçta kılıçlarıyla birlikte sultanın safına geçtiler.</span></p>

      <p class="paragraf para-style-override-14"><span xml:lang="tr-TR">Onuru kırılan, intikama susayan ve sultan Osman’ın akıbetine uğramaktan korkan sultan Murat bundan sonrası için “öldür ya da öl” politikasında karar kıldı. Ayaklanmanın arkasındaki hainin, sadrazam olarak Hafız Paşa’nın yerine geçen ve teslim olmasını öneren Recep Paşa olduğunu anlayarak harekete geçmeye karar verdi. Divan’ın bir toplantısından evine döndüğü bir sabah bir mabeyinci, Recep Paşa’nın karşısına çıkarak saraya çağırıldığını haber verdi. Orada sultan tarafından kabul edilmeyi beklerken sadece Kara Hadım Ağaları’yla, felaketin habercileriyle dolu bir odaya alındı. Ağalar ona yan odaya geçmesini işaret ettiler. Recep Paşa geçirdiği gut krizinden ıstırapla topallaya topallaya yan odaya geçti. Sultan orada ona, “Gel buraya, topal asi,” diye emretti. Adamın masum olduğu hakkındaki gevelemelerine aldırmayan sultan devam etti: “Aptest almak için su iste, seni kâfir!” Recep itaat etmeye daha fırsat bulamadan sultan, hadımlara emretti: “İşi daha fazla geciktirmeden hainin kellesini kesin.” İş yapıldı, Recep’in ölüsü anında sarayın kapısından dışarı atıldı. Manzara, efendileriyle gelmiş olan dışarıdaki asi birlikleri dehşet içinde bıraktı; hemen panik halinde dağıldılar. Böylece durum tersine dönmüş oldu.</span></p>

      <p class="paragraf para-style-override-14"><span xml:lang="tr-TR">Artık vezirlerinin boyunduruğundan ve annesinin korumasından kurtulan IV. Murat’ın saltanatı Recep’in son nefesiyle birlikte gerçek anlamda başlamış oldu. Asilerin sivil kolu artık susturulmuştu. Murat’ın bundan sonra askeri kuvvetlerin zulmüne son vermesi gerekirdi. Bu amaçla Boğaz kıyısındaki bir köşkte Divan’ı topladı. Murat burada sadık muhafızlarının bir grubuyla çevrili olarak tahtında oturuyordu. Şeyhülislam, en kıdemli kadıları, en yüksek düzey bürokratları ve asilere karşı onun tarafını tutan iki asker paşa karşısındaydı. Murat Sipahilerin arasından bir heyeti de karşısına çağırdıktan sonra, onlar da karşısında dizili olan Yeniçerilere hitap etti. Onlara Kuran’dan alıntı yaparak hitap ettikten sonra Sipahi birlikleri arasındaki asileri korumaktan vazgeçmelerini buyurdu. Onlar karşılığında sultana sadakat yemini ettiler. “Padişahımızın köleleriyiz. Asi korumayız. Onun düşmanları bizim de düşmanlarımız.” Böyle diyerek elden ele dolaşan Kuranlar üzerinde yemin ettiler.</span></p>

      <p class="paragraf para-style-override-14"><span xml:lang="tr-TR">Sultan bundan sonra temsilci olarak Divan’a gelmiş olan Sipahilerin kıdemlilerine döndü:</span></p><br />

      <p class="paragraf para-style-override-14"><span xml:lang="tr-TR">Sizler müstesna bir birliksiniz Sipahiler ve sizlere adaleti anlatmaya çalışmak zor... Kırk bin kişi varsınız, hepiniz de görev istiyorsunuz, oysa var olan yerler bütün imparatorlukta beş yüzden fazla değil. İstemleriniz ülkeyi tepe taklak etti, ülkeyi boşalttı. Mevkinin büyüsü aranızdaki hoşnutsuzların sayısını çoğalttı. Birliklerinizdeki kıdem ve sağduyu sahiplerinin sözünü dinleyecek yerde sizler, insanlara baskı yaparak dini vakıfları soyarak zulüm ve isyan bahsinde berbat bir ün sahibi olarak vaktinizi geçiriyorsunuz.</span></p><br />

      <p class="paragraf para-style-override-14"><span class="italik" xml:lang="tr-TR">Sipahiler</span> <span xml:lang="tr-TR">içindeki kıdem sahipleri bunun üzerine şahsen sultana sadık olduklarında, fakat saflardaki herkesi denetim altında tutmanın imkânları dışında olduğunda ısrar ettiler. Sultan asilerin elebaşılarını kendisine teslim etmeleri ve Yeniçerilerin yaptıkları gibi ona bağlılık yemini etmeleri gerektiği karşılığını verdi. Sultan sonunda kadıları karşısına çağırdı. Bunların kıdemlilerine, “Yargılarınızı para karşılığında satmakla ve imparatorluğun insanlarını yozlaştırmakla suçlanıyorsunuz,” dedi. Kadılar bunun üzerine içlerinde hiçbirinin insanlara baskı yapmadığını söylediler. Fakat Sipahilerin vergileri toplarken başvurduğu şiddet nedeniyle özgürce ve bağımsız olarak adaleti uygulayamıyorlardı. Rumeli’den bir yargıç bu para istemlerine karşı koyduğu için mahkemesinin saldırıya uğradığını ve evinin yağmalandığını bildirdi. Asya’dan Arap asıllı bir kadı ayağa kalktı, kılıcını çekti ve ateş saçan gözlerle şöyle konuştu: “Padişahım, bu adaletsizliklerin tek devası paladır.” Karara bağlanan hüküm bu oldu ve yeminle pekiştirildi. Bu fermanı imzalamakla imza sahipleri adaletsizlikleri ortadan kaldırmayı ve memlekette düzeni yeniden kurmayı üstlenmiş oluyorlardı.</span></p>

      <p class="paragraf para-style-override-14"><span xml:lang="tr-TR">Sözleri şimdi eylemler izleyecekti. Murat’ın kendi terör dönemi askerlerin arasındaki anarşiyi sona erdirdi. Güvendiği adamları ve eğitimli casusları İstanbul şehrini tarayarak bilinen hainlerle ayaklanmanın elebaşılarının izini buluyor, bu kişileri kılıçla veya iple hemen oracıkta idam ediyor, cesetlerini halkın karşısında karaya vurması için boğazın sularına atıyorlardı. Eyaletlerde de aynen kan gövdeyi götürüyordu. Liderlerinden ve yardakçılarından yoksun kalan birlikler sinmişler ve seslerini çıkaramaz olmuşlardı.</span></p>

      <p class="paragraf para-style-override-14"><span xml:lang="tr-TR">Şimdilerde kendisinden önceki sultanların tümünden daha çok korkulan IV. Murat askerlerin arasında şahsen atının üstünde dolaşıyor, yasal olmayan toplantıları dağıtıyor, polisinin emirlerine karşı gelenleri kendi eliyle cezalandırıyordu. Daha sonra da halkı toplantı yerlerinden ve olası bela yuvalarından yoksun etmek için imparatorluğun bütün kentlerindeki kahvelerle meyhaneleri kapattı -hem de geçici olarak değil, saltanatının bütün kalan kısmı süresince- ve tütün içmeyi bile yasakladı. Geceleyin çubuklarını tüttürürken kahve içerken veya şaraptan çakırkeyif halde yakalananlar anında asılıyor veya kazığa oturtuluyor, cesetleri de geri kalanlara bir uyarı olmak üzere sokağa atılıyordu.</span></p>

      <p class="paragraf para-style-override-14"><span xml:lang="tr-TR">Zaman geçtikçe Murat’ın kana susamışlığı daha da azdı. İdam kararları önceleri karşısındakilerin tartışma kabul etmez suçluluğu nedeniyle haklı görülebilirdi; çok geçmeden daha yaygınlaştılarsa da yine de bir suçluluk şüphesine dayanıyorlardı, ama sonunda ortada şüphe bile olmadan, rastgele kapris veya huysuzluk nedeniyle sırf öldürmek için öldürür oldu. Kan dökme yozluğuna battığından insan hayatına olan saygısını kaybetmişti. Yaklaşması her yerde insanları korkudan donduruyor, sultanın dilsizleri gibi davranarak sözler yerine gözlerini kırpıştırarak dudaklarını kıpırdatarak ve dişlerini takırdatarak konuşuyorlardı.</span></p>

      <p class="paragraf para-style-override-14"><span xml:lang="tr-TR">Gaddarlıkları efsaneleşmişti. Bir su yakınındaki çayırda dans ederek eğlenen bir kadın grubunun gürültüsünden rahatsız olunca hepsini yakalatıp suyun içinde boğdurdu. Hekimlerinden birini kendi afyonundan yüklü bir doz yutmaya zorlayarak katletti. Yanılarak hasekinin bir erkek çocuk doğurduğunu (gerçekte kız doğurmuştu) ona bildiren bir ulağı kazığa oturtmuştu. Bir İran havası çalarak düşmanlarını onurlandırdığı için başçalgıcısının kafasını kesti. Gözdelerinden bir derviş ona “kasap başı” diye takılınca bu şakaya güldü. “İntikam hiçbir zaman bayatlamaz, ama rengi kırlaşabilir,” derdi. Beş yılın içinde yirmi beş bin insanın, birçoğu Murat’ın eliyle olmak üzere, onun emriyle öldürüldüğü söylenir.</span></p>

      <p class="paragraf para-style-override-14"><span xml:lang="tr-TR">Murat’ın gaddarlıkları her şeye rağmen imparatorluğunu anarşiden kurtarmıştı. Ufak tefek yerel zalimlerin egemenlikleri artık sona ermişti. Murat yalnız insanları değil, onlar üzerinde otorite sahibi olanları da cezalandırıyordu. Demir yumruğu ülkeye düzeni iade etti. Onun zamanında kışlalara disiplin, mahkemelere de adalet geri dönmüştü. Muvazzaf olsun, yedek olsun, orduyu yeniden düzenledi ve güçlendirdi; orduda reform yapmak için planları vardı. Mahkemelere de reformlar uyguladı. İmparatorluğun gelirlerini artırdı, bunların dürüstçe toplanmasını ve yönetilmesini sağladı. Sipahileri vakıfların ve başka devlet hizmetlerinin yönetimindeki ayrıcalıklarından yoksun etti. Feodal tımarlardaki suiistimalleri reformlarla ortadan kaldırdı ve köylü sınıfını yasalarla daha iyi korudu.</span></p>

      <p class="paragraf para-style-override-14"><span xml:lang="tr-TR">Murat’ın acımasız askeri güç uygulaması her şeyden önce Osmanlı İmparatorluğu’nun Asya’daki hedeflerini haklı çıkardı. Boğaziçi’nin ötesindeki ilk girişimi kısa süreli oldu. Bursa’ya doğru yoluna devam ettiğinde yolları çok bozuk buldu ve hemen İzmit valisini astırdı. Bu hareketi İstanbul uleması arasında büyük öfkeye yol açtı. Murat bunun üzerine doğru İstanbul’a dönerek şeyhülislamın idam edilmesini buyurdu; sultanın elinde bu akıbete uğrayanların ilki oldu. Küçük Asya’daki ayaklanma beş yıl sonra sonunda bastırılmış, fakat Yeniçerilere duyduğu nefreti paylaşan ayaklanmanın lideri Abaza Mehmet Paşa’nın hayatını bağışlamıştı. Uzunca bir süre Bosna valisi olarak hizmet gördükten sonra ağaları olmak için İstanbul’a çağırıldı. Abaza Mehmet Paşa yeni görevini acımasızca yerine getirdi. Fakat düşmanlarının entrikaları yüzünden gözden düştü ve Murat’ın emriyle idam edildi.</span></p>

      <p class="paragraf para-style-override-14"><span xml:lang="tr-TR">Sultan en sonunda 1635 ilkbaharında ilk Asya seferine çıktı. Bu sefer Osmanlı’nın Asya’daki topraklarına yapılan bir ziyaret olarak başladı. Kanlı ve sorgulayıcı yürüyüşün her molası, sultanlarının üzengisini öpmek için koşuşan eyalet memurları arasında beceriksiz veya şüpheli olanların uğradıkları kırıma sahne oldu. Sultan, Yeniçeri ve Sipahi sıralarının arasında Erzurum’a görkemli bir giriş yaptıktan sonra Erivan’ı İranlılardan geri almak için yoluna devam etti. Çok sıkı bir disiplin uyguluyordu, ama atalarının yaptığı gibi birliklerinin ihtiyaçlarını bol bol yerine getiriyordu. Komutanlığı saygı uyandırıyor, sultan askerlerinin katlandıkları bütün güçlüklere şahsen katılıyordu. Paşalarını kahramanlıkta bulunmaya itiyor, birliklerini altın ve gümüş dolu keselerle cesaretlendiriyordu. “Yorgunluğa boyun eğmeyin aslanlarım. Kanatlarınızı açmanızın vakti geldi şahinlerim,” diye onlara bağırıyordu.</span></p>

      <p class="paragraf para-style-override-14"><span xml:lang="tr-TR">Erivan düştükten sonra İstanbul’a ilk utkulu girişini hazırlamaya adamlarını yolladı. Onlara ayrıca iki kardeşini gizlice boğmaları emrini verdi. Bu, tahta çıktığı zaman yapmamayı politik açıdan uygun gördüğü, fakat şimdi zafer anını buna uygun olarak bulduğu bir davranıştı. Kardeşlerinin korku çığlıklarının zafer bağırışları arasında boğulacağını, iki cenaze kafilesinin ışıklandırılmış şehrin bayram parlaklığının arasında silineceğini umut ediyordu.</span></p>

      <p class="paragraf para-style-override-14"><span xml:lang="tr-TR">Sultan Murat 1638 yazında yedi tuğlu imparatorluk sancağını Üsküdar tepelerinin üstüne dikti ve ikinci ve son seferine çıktı. Hedefi Bağdat’ı geri almaktı. Buranın istihkâmlarına aynen planlandığı gibi yüz on gün süren bir yürüyüş sonunda ulaşıldı. İlk kez Sultan Süleyman tarafından ilhak edilen Bağdat’ın ancak bir hükümdar tarafından tekrar ele geçirilebileceğine dair bir efsane vardı. Şehir eğitimli silahşorlar tarafından çok iyi savunuluyordu ve ancak kırk günlük bir kuşatmanın sonunda -Süleyman’ın Rodos’u fethinin yıldönümünde- sultanın üstün liderliğine yenik düşerek teslim oldu. Murat, Yeniçeri üniforması giyip siperlerde çıplak elleriyle çalışarak ve topları hedefe çevirerek adamlarına örnek oldu. Efsaneye göre bir akın sırasında İranlı bir dev en cesur Türkü kendisiyle dövüşmeye davet edince, bu daveti kabul eden sultan olmuş ve bir tek vuruşla düşmanın kafatasını çenesine kadar yarmıştı. Arkasından şehir zapt edilmiş ve sultanın emriyle buradaki askerlerle siviller vahşiyane katledilmişti.</span></p>

      <p class="paragraf para-style-override-14"><span xml:lang="tr-TR">Sultan bundan sonra İstanbul’a ikinci kez zafer kazanmış olarak döndü. Bu kez arkasında İran işi bir zırh vardı ve omzuna bir leopar postu atmıştı. Ve üzengisinin dibinde zincirli on iki İranlı aşiret reisiyle gelmişti. Aradan çok geçmeden İran’la bir yüzyıl önce Sultan Süleyman’ın da kabul ettiği koşullarla bir barış antlaşması imzalandı. Bu, Gaziler geleneğine göre ordularına şahsen kumanda etmiş utkulu bir Osmanlı hükümdarı tarafından sağlanmış sonuncu benzer barış olacaktı. Bunun sonucunda Bağdat, Osmanlı’da kaldı, fakat Erivan aradan geçen sürede bu şehri zaten yeniden zapt etmiş bulunan İran’a iade edildi. Bağdat’tan dönüşünden sonra Sultan Murat gut ve siyatik krizleri tarafından engellenmesine rağmen, Arnavutluk’ta bir isyan ruhunun bastırılışına tanık oldu, Osmanlı’nın deniz gücünün tekrar canlandırılmasına çalıştı ve Venedik’e karşı yeni bir savaş planladığı söylendi. Uzun vadede köklü askeri reformlar planlıyor; bu plan yüzde yüz profesyonel ücretli askerlerden oluşan daha küçük bir orduyu içeriyordu.</span></p>

      <p class="paragraf para-style-override-14"><span xml:lang="tr-TR">Ne çare ki sultan iki haftalık bir rahatsızlıktan sonra 1640 yılı başlarında henüz yirmi sekiz yaşındayken öldü.</span></p>

      <p class="paragraf para-style-override-14"><span xml:lang="tr-TR">Tebaalarına koyduğu onca yasağa karşın (birçoğu İranlı olan) ayyaş arkadaşlarla yaptığı içki âlemlerinin sonunu hızlandırmış olması kaderin garip bir cilvesidir. Güneş tutulmasının içerdiği anlam oldubitti kafasını kurcalıyordu.</span></p>

      <p class="paragraf para-style-override-14"><span xml:lang="tr-TR">Geçirdiği son ateş nöbeti sırasında hanedanının sonuncusu olmaya karar vermiş gibi, Osmanlı Hanedanı’nın erkek kolunun hayatta kalan tek vârisi olan biricik kardeşi İbrahim’in öldürülmesini emretti. İbrahim’in hayatı Valide Sultan’ın araya girmesi sayesinde kurtuldu. Valide Sultan emrinin yerine getirildiğine ve kardeşinin öldüğüne inandırdı. Murat’ın yüzünde şeytani bir gülümseme belirmişti, buna rağmen cesedi görmek istedi ve bu amaçla yatağından kalkmaya yeltendi. Hizmetkârları onu zapt ettiler, IV. Murat da okunan duaların arasında ve sonunu beklemiş olan imamın karşısında son nefesini verdi.</span></p>

      <p class="paragraf para-style-override-14"><span xml:lang="tr-TR">Bu çok verimli yeniden canlanış ve zulüm döneminden sonra Osmanlı İmparatorluğu tekrar bir düzensizlik ve gerileme sürecine saplandı. Hanedan Sultan İbrahim’le birlikte eskisinden de beter bir yetersizliğin pençesine düştü. Şimdiye kadar sarayda hemen hemen bir mahpus yaşamı sürmüş olan, çoğu zaman da korkuyu tatmış olan İbrahim, babasının gaddarlığını devralmış, fakat erdemlerinin tümünden yoksun kalmış zayıf karakterli biriydi. Sorumsuz bir şehvet düşkünü, öfke krizleri geçirme eğilimli, pervasız karakterli, cimri ruhlu biri olarak tamamen harem dairesiyle kendi havai ruh halleri ve arzuları tarafından yönetiliyordu.</span></p>

      <p class="paragraf para-style-override-14"><span xml:lang="tr-TR">Zevkine hizmet edecek güzeller bulunması için şehrin hamamları taranıyordu. Kuyumcuların ve Frenk asıllı tüccarların dükkânları o anlık kaprislerini ve zevklerini tatmin etmek için yağmalanıyordu. O günün gözdeleri olan hanımlar pazarlardan beğendikleri her şeyi parasını ödemeden almaya yetkiliydiler; gün ışığında alışveriş yapmayı sevmeyenler için de dükkân sahiplerine dükkânlarını gece de açık tutmaları emredilmişti. Çok özel bir cariye, sultana sakalını değerli taşlarla kaplı görmek istediğini söyleyince, İbrahim bu şekilde halkın karşısına çıkmış, bunu Firavunlardan artakalmış uğursuz bir gelenek olarak algılayan birçok Türk bu yüzden endişeye düşmüştü. Başka bir cariye için de büyük masraf karşılığında tahtasına değerli taşlar kakılmış bir araba yaptırılmıştı.</span></p>

      <p class="paragraf para-style-override-14"><span xml:lang="tr-TR">Sultanda çok geçmeden koku ve özellikle amber tutkusu, bir de kürk tutkusu başgöstermiş, bunların ya da bedellerinin karşılanması için tebaalarına bir amber vergisi, bir de kürk vergisi yüklenmişti. İbrahim bunu yaparken geceleri haremdeki kadınlara bazı öyküler anlatan ihtiyar bir kadından esinlenmişti. İhtiyar kadın eski çağların bir prensinin efsanesini anlatıyordu. Bu prens tepeden tırnağa samurlara büründüğü gibi, kanepelerini, yerlerini ve duvarlarını da samur kürküyle kaplattırmış. Sultan anında sarayının yerlerine halı yerine samurlar yaydı, duvarlarını samur kürküyle kaplattı. Kendi sarayında prensi taklit etmeyi aklına koymuştu. Bütün gece samur düşleri gördükten sonra ertesi sabah Divan’a imparatorluğun bütün eyaletlerinden samur postlarının toplanmasını emretti. Ulemadan, başkentin sivil ve asker görevlilerinden de benzer taleplerde bulunuldu. Savaştan dönen öfkeli bir Yeniçeri albayı, amber ve samur falan bilmediğini, beraberinde yalnız barut ve kurşun getirdiğini, ayrıca bu gibi kıvır zıvıra ödeyecek parası olmadığını bildirdi.</span></p>

      <p class="paragraf para-style-override-14"><span xml:lang="tr-TR">Sultan İbrahim’in önceleri Kemankeş Kara Mustafa adında bir sadrazamı vardı. Bağdat fatihi olan bu paşa onunla açık konuşur, eksiklerini gidermeye ve aşırılıklarını frenlemeye, mali durumunu düzene sokmaya, her zamanki gibi sultanın da katılımıyla devlet görevleriyle itibarın ticaretiyle meşgul olan harem dairesinin olumsuz etkilerine karşı çıkmaya çalışırdı. Kara Mustafa Paşa, harem kadınları için beş yüz araba odun teslim etmesi için harem görevlilerinden birinden aldığı emri yerine getirmemesi yüzünden gözden düştü. Emre aldırmaması üzerine sultan tarafından o sırada toplantı halinde olan Divan’ı dağıtıp hemen karşısına çıkmaya ve ihmalinin nedenini açıklamaya davet edildi. Odunların gönderileceğini vaat ettikten sonra paşa patladı: “Padişahım, sizin temsilciniz olarak Divan’ın toplantısına son verip böylece değeri bin beş yüz akçeyi aşmayan beş yüz araba odun uğruna ülke için önemli olan işleri ihmal etmemi doğru buluyor musunuz? Niçin beni odunlar için sorguya çekiyor da tebaalarınızın durumunu, sınırlarla hazinenin akıbetini sormuyorsunuz?”</span></p>

      <p class="paragraf para-style-override-14"><span xml:lang="tr-TR">Sonradan şeyhülislam, sultanı hoşnut edecek hiçbir şeyin önemsiz olamayacağına dair onu uyarınca Kara Mustafa, “Sultana gerçeği söylemem ona hizmet olmuyor mu? Onu mutlaka pohpohlamam mı lazım? Köle gibi yaşamaktansa ölmeyi yeğlerim,” diye karşılık verdi. Sadrazam bu yüzden, ama özellikle de sultanın gözünde olan rakip bir vezir aleyhinde çevirdiği başarısız bir entrika yüzünden ölecekti, ancak çoğunluğun yaptığı gibi ölüme kuzu kuzu boyun eğmeyecek onu boğmaya gelenlerle kılıcını çekip ölümüne boğuşacaktı. Onun yerine sadaret makamına gelen Mehmet Paşa inanılmaz derecede yaltakçı biriydi. Öyle ki efendisinin, “Nasıl oluyor da iyi veya kötü bütün yaptıklarımı onaylıyorsun?” sorusuna şu yanıtı vermişti: “Sen halifesin. Allah’ın bu dünyadaki gölgesisin. Emirlerinin, ilk bakışta mantıksız gözükseler bile, kölen her zaman anlamasa bile daima saygı duyduğu derin bir mantığı vardır.”</span></p>

      <p class="paragraf para-style-override-14"><span xml:lang="tr-TR">Sultan İbrahim’in münasebetsiz havailikleri, onu, imparatorluk adına yetenekli komutanların yönetiminde seferlere çıkan silahlı kuvvetlerine sevdirmiyordu. Bu seferlerin ilki, iç denizi Kırım’la Karadeniz’in kuzey kıyısına hâkim olan ve Moskof çarının sözde vassalları olan Kazakların eline düşmüş Azak’ı hedef almıştı. Buraya Kırım Tatarlarının bir ordusunun yardımıyla uygulanan ilk Türk kuşatması, Yeniçerilerin ağır kayıplara uğraması pahasına püskürtüldü. Türk kuvvetlerini destekleyen yüz bin kişilik Tatar Ordusu’yla girişilen ikinci kuşatma başarılı oldu. Kazaklar, harabeye çevirdikleri şehri Türk garnizonu tarafından onarılmak üzere terk ettiler.</span></p>

      <p class="paragraf para-style-override-14"><span xml:lang="tr-TR">Çar, vassallıklarını reddeder göründüğü Kazaklara yardım etmemişti. Buna karşın Sultan İbrahim’e bir heyet göndererek Rusya’yla İran arasındaki eski dostluğu canlandırmaya çalıştı. Bununla birlikte Kazaklarla Tatarlar arasındaki sınır çatışmaları sürdü, bu arada her iki taraf da haşarı vassallarını kontrol etmeye çalışıyordu. Türkler Sultan İbrahim’in saltanatı zamanında birkaç kez Ruslarla savaştı. Kırım Hanı Ruslara İstanbul’dan daha düşman olup birkaç kere sultana başvurmuştu: “Onlara soluklanacak vakti bırakırsak Anadolu kıyılarını harabeye çevirecekler. Civarda tarafımızdan işgal edilmesi gereken iki güçlü nokta olduğunu Divan’a defalarca belirtmiştim. Ruslar şimdi oralara hâkim oldu.”</span></p><br />

      <p class="paragraf para-style-override-14"><span xml:lang="tr-TR">Türklerin ikinci seferinin hedefi Girit Adası, dolayısıyla adanın ait olduğu Venedik Cumhuriyeti’ydi. Değerli bir yükle konvoy halinde Mısır’a giden, aynı zamanda Mekke’ye gidecek hacıları taşıyan çok iyi donanmış bir kalyonun Malta korsanları tarafından ele geçirilmesi bu sefere bahane oldu. Kalyon ele geçirilmesinin önlenmesi için girişilen çarpışma sırasında öldürülen Karaağalar’ın başının malıydı. Gemide haremden çok önemli bir hanımefendi de vardı. Çok iyi giyinmiş olan ziynetler içindeki bu kadının yanındaki bebeğin sultanın oğlu olduğu tahmin ediliyordu, gerçekte ise bebek, gelecekteki Sultan IV. Mehmet’in süt kardeşiydi.</span></p>

      <p class="paragraf para-style-override-14"><span xml:lang="tr-TR">Kalyonun korsanların eline düştüğünü duyunca sultan deliye döndü. İlk gösterdiği tepki imparatorluğundaki bütün Hıristiyanların öldürülmesi için emir vermek oldu. Ama sonra yumuşayarak bütün Hıristiyan elçilerini evlerinde hapsetti ve Frenk asıllı tüccarların yazıhanelerinin kapatılmasını emretti. Malta Tarikatı’nın hemen hemen tamamen Fransızlardan oluştuğu kendisine anlatılınca, sultan bu kez Fransa’ya karşı harekete geçmeyi düşündü. Sadrazamı bunun yerine Malta kadırgalarının saldırılarından sonra burada barınmalarını bahane ederek Girit’e saldırılmasını önerdi. O sırada İstanbul’un Venedik’le barış halinde olduğu gözardı edilmişti. Ada Venedik’lilerin elindeki son Yunan toprağıydı, Türklerin eline geçmesi halinde de güney Ege’deki geçişe etkin bir engel oluşturabilirdi.</span></p>

      <p class="paragraf para-style-override-14"><span xml:lang="tr-TR">Bunun üzerine bir Türk filosu 1645’de sürpriz etkisinden yararlanarak Girit’i kuşattı ve adanın batı ucundaki Hanya’yı zapt etti. Ertesi yıl bu ilk başarının arkasından Retimo zapt edildi. Türkler bundan sonra başkent Kandiye’yi kuşattılar. Malta Şövalyeleri’yle huzursuz bir işbirliği halindeki Venedik’in etkin deniz ablukası nedeniyle yirmi yıl sürecek olan -Truva kuşatmasının iki katı- bir kuşatma oldu bu. Maltalılar tarafından Türk kalyonunda ele geçirilen çocuğun -Sultan İbrahim’in oğlu olsun ya da olmasın- kuşatmanın bir evresinde Osmanlı tahtı üzerinde hak iddia edebileceği ileri sürüldü. Bu kez Peder Osman adında bir Katolik rahip olarak Müslüman ya da Hıristiyan, bütün Osmanlı tebaalarını Bizans ve Osmanlı imparatorluklarının konseptlerini harmanlayacak bir doğu devleti kapsamında birleştirmeye çalıştı, fakat başarılı olamadı.</span></p>

      <p class="paragraf para-style-override-14"><span xml:lang="tr-TR">Bu arada Venedik’le kavga uzayarak sürerken İstanbul’da sultana karşı bir hareket başlamıştı. Sultan İbrahim’e karşı cephe alanlar yalnız Yeniçerilerle Sipahilerin liderleri de değildi, şeyhülislamla ulema da onlarla beraberdi. Osmanlı tahtında bir değişiklik olmasının tam zamanıydı. Çünkü İbrahim, cülusu zamanında olduğu gibi, artık hanedanının son bireyi değildi, oğulları dünyaya gelmişti. Asiler sadrazamın görevden alınmasını sağladılar, adam gizlenirken asiler onun yerine kendi seçtikleri birini kabul ettirdiler. Bundan sonra sarayı kuşattılar, sultan dağılmaları için yanlarına birini yollayınca Yeniçerilerin kıdemli ağalarından biri ona imparatorluğun kötü durumunu anlattı.</span></p>

      <p class="paragraf para-style-override-14"><span xml:lang="tr-TR">Sultandan üç istekte bulundu: önce görevlerin satışından vazgeçilmesini; ikincisi gözde sultan hanımların uzaklaştırılmasını; üçüncüsü de görevden alınan sadrazamın öldürülmesi. Sadrazam ertesi gün saklandığı yerde bulundu ve katledildi. Sultan askerlerinin karşısına çıkmayı reddedince, orduyla ulemadan bir heyet, gözdelerin entrikaları yüzünden saraydan uzaklaştırılan ve şimdi sürgün tehlikesiyle karşı karşıya olan padişahın annesi Valide Sultan’a başvurdu. Kadın onları başında sarık ve yüzünde kara peçe olduğu halde iki Karaağa’nın eşliğinde kabul etti. Heyettekiler, sultanı tahtından indirip yerine yedi yaşındaki torunu Mehmet’i geçirmeye kararlı olduklarını Valide Sultan’a açıkladılar. Dediklerine göre, şeyhülislam da bu girişimi yasallaştıran bir fetva çıkarmıştı.</span></p>

      <p class="paragraf para-style-override-14"><span xml:lang="tr-TR">Valide Sultan aklını başına toplayıp davranışlarını düzeltmesini söylediği için İbrahim’i kendine düşman etmişti. Şimdi oğlu adına heyete yalvarmaya başladı, onun kötü vezirlerin kurbanı olduğunu, ulemanın ve yeni sadrazamın vesayeti altında hükümdar olarak kalmasında ısrar etti. Anadolu kazaskeri, işin fazla ileri gittiğine ve bu gidişe bir son vermenin zamanı geldiğine onu inandırmaya çalıştı. Annesinin de keşfettiği gibi sultan artık akıllıca öğütleri dinleyecek halde değildi. Keyfi görev ve rütbe dağıtımı almış yürümüştü, zevk-ü sefa peşindeki sultan doğru yola tamamen sırt çevirmişti; Ayasofya’nın minarelerinden okunan ezan sesleri saraydan yansıyan flütlerin, fifrelerin ve zillerin şamatasından duyulmaz olmuştu; sultanın gözdeleri Osmanlı dünyasını yönetirken çarşılar yağmalanıyor, suçsuz insanlar öldürülüyordu.</span></p>

      <p class="paragraf para-style-override-14"><span xml:lang="tr-TR">Valide Sultan daha sonra yedi yaşındaki bir çocuğu tahta çıkarmanın nasıl mümkün olabileceğini sordu. Kazasker fetvanın içerdiği hükümlere göre yaşı ne olursa olsun, bir delinin memleket yönetmemesi gerektiği karşılığını verdi. Aklı başında bir çocuk öylesine göre bin kat iyiydi. Böyle bir çocuk hükümdarın yanı başındaki akıllı bir vezir memlekete düzeni geri getirebilir. Oysa aklı olmayan yetişkin bir hükümdar cinayet, utanç ve yolsuzluklarla imparatorluğunu harabeye çevirebilirdi. Valide Sultan sonunda, “Öyle olsun,” dedi. “Torunum Mehmet’i getirip başına sarığı geçireceğim.” Bu sözleri sevinçle karşılandı. Mutluluk Kapısı’nın önüne bir taht getirildi, sarayın ağalarının eşliğinde gelen küçük şehzade de o tahta oturarak imparatorluğun ileri gelen devlet adamlarının bağlılık ve saygı gösterilerini kabul etti. Kalabalığın çocuğu ürkütmemesi için adamlar yeni hükümdarın karşısına tek tek çıkarılmışlardı.</span></p>

      <p class="paragraf para-style-override-14"><span xml:lang="tr-TR">Ulemayla vezirler bundan sonra Sultan İbrahim’i buldular. Rumeli kazaskeri, “Padişahım,” diye başladı. “Ulemayla devletin ileri gelenlerinin kararıyla tahtınızdan feragat etmeniz gerekiyor.”</span></p>

      <p class="paragraf para-style-override-14"><span xml:lang="tr-TR">İbrahim, “Alçaklar, hainler!” diye bağırdı. “Ben sizin padişahınız değil miyim? Bu ne demek şimdi?”</span></p>

      <p class="paragraf para-style-override-14"><span xml:lang="tr-TR">Şeyhülislam cesaretle konuştu. “Adaleti ve kutsallığı çiğnediğiniz, memleketi harabeye çevirdiğiniz için artık padişah değilsiniz. Bugüne kadarki yıllarınızı oyunla, sefahatla heba ettiniz, imparatorluğun hazinelerini beyhude şeylere harcadınız; sizin yerinize yolsuzluk ve zulüm memleketi yönetti.” İbrahim uzun uzun tartışıp niçin tahtından feragat etmesi gerektiğini tekrar sorduktan sonra, “Atalarınızın izledikleri yolu terk edip artık o tahta layık olmaktan çıktığınız için,” yanıtını aldı.</span></p>

      <p class="paragraf para-style-override-14"><span xml:lang="tr-TR">İbrahim kendisine “ihanet” edildiğine dair bir sürü sitem daha yağdırdıktan sonra kaderine boyun eğdi. “Demek alnımda öyle yazılmış; Allah böyle istemiş,” dedi ve daha fazla karşı koymayarak saraydaki mahpushanesine götürülmesine sesini çıkarmadı.</span></p>

      <p class="paragraf para-style-override-14"><span xml:lang="tr-TR">Hâlâ şüpheli görünen sonunu gürültüyle ona taraf çıkan bir kısım Sipahilerin isyanı belirledi. Paniğe kapılan sadrazamla arkadaşları şeyhülislamdan Sultan İbrahim’in idamını onaylayacak bir fetva almaya çalıştılar. Şeyhülislamın yanıtı İslam yasasının bir ilkesine dayanan öz bir, “Evet,” oldu. “Halife iki taneyse bir tanesini öldürün.” Kadılarla ağalar pencereden bakarken şeyhülislamla sadrazam yanlarına iki cellat alarak İbrahim’in odasına yollandılar. İbrahim’i Kuran okurken buldular. İbrahim, ona defalarca hizmet veren baş celladı tanıyınca, bağırmaya başladı. “Ekmeğimi yiyenlerden aranızda beni acıyıp koruyacak hiç mi kimse yok? Bu zalim herifler beni öldürmeye geldiler. Merhamet! Merhamet!” Cellatlar ona dokununca da küfüre başladı ve hükümdarlarına nankörlüklerinden dolayı Türk halkına lanetler yağdırdı.”</span></p>

      <p class="paragraf para-style-override-14"><span xml:lang="tr-TR">Böylece 1648 yılı Osmanlı tarihinin ikinci hükümdar katli olayına sahne oldu. İkinci kez bir çocuğu tahta çıkarmışlardı. Bu kriz, Osmanlı’nın içsel güç dengesiyle ilgiliydi. Devletin karşıt dengeli temel direkleri bu kritik zamanda yöneticilerinin kusurlarına rağmen ayakta kalmayı, böylece temel yapıyı ayakta tutmayı başardılar. Ulemanın sesini yansıtan İslam müessesesi, dejenere bir sultanı tahtından indirmekle din adına kesin yasal bir otoriteyle hareket etmişti. Yönetim müessesesi şimdi devletin sosyal ve politik çıkarları adına aynı kararlılıkla hareket ediyordu.</span></p>

      <p class="paragraf para-style-override-14"><span xml:lang="tr-TR">Zamanı gelince yönetim müessesesi müstesna bir sadrazamlar “hanedanı”nın ilk üyesi sayesinde yeni güçler edindi. Hepsi bir tek aileden, Köprülü ailesinden gelen bu sadrazamlar çocuk sultanı ergenlik yaşına götürecek ve yetişkinlik dönemi boyunca rehberlik edecekti. Bu ailenin devlet adamlığı sayesinde sultanların mutlak despotluğu aydın bir yönetimle değişime uğrayacaktı.</span></p>

      <p class="paragraf para-style-override-14"><span xml:lang="tr-TR">Yönetimin iki temel öğesi: dini ve din dışı öğeler Osmanlı Devleti’nin iç istikrarını bir dereceye kadar yeniden kuracaktı. Üstelik bu, imparatorluğun Avrupa’nın tehdidi altında olmadığı şanslı bir dönemde oluyordu. Osmanlı’nın gerilemesi on yedinci yüzyılın bütün ikinci yarısı boyunca böylece durdurulmuş, imparatorluk da nisbi bir güç ve refah dönemi yaşamaya başlamıştı.</span></p>

      <p class="paragraf para-style-override-20"><span xml:lang="tr-TR">Aslında bu sadece inatçı tutuculukla açıklanamaz sosyal-ekonomik düzenle ordu düzeni arasında büyük bir bağ vardı. Ordu düzenini bozmak, sosyal düzeni bozmak demekti.</span></p>
    </div>
  </div>
</body>
</html>
