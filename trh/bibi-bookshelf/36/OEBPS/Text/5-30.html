<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-30.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-30.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-sol" id="toc_marker-6-2"><span class="alt-baslik" style="font-size:1.38em;" xml:lang="tr-TR">((25))</span></p>

      <p class="paragraf para-style-override-14"><span xml:lang="tr-TR">Mustafa’nın kardeşi III. Ahmet’in tahta çıkmasıyla karışıklıklar son buldu. Barışın daha uygar zevklerine kendini adamış olan bu sultan, bir kuşak süresince saltanat sürecekti. Fransa Büyükelçisi De Ferriol, o sırada İspanya tahtı için savaşmakta olan XIV. Louis adına İstanbul’u Fransa’yla ittifak yapmanın avantajlarına inandırmaya ve Macaristan’da Habsburglara karşı askeri desteğini elde etmeye çalışıyordu. Fakat Sultan Ahmet birbirleriyle çarpışan kâfirlere yardımcı olmak için bir savaşa katılmayı reddetti. Savaş Fransa aleyhine gelişmeye başlayınca Osmanlıların savaşmaya bütün bütün hevesleri kalmadı.</span></p>

      <p class="paragraf para-style-override-14"><span xml:lang="tr-TR">Rus Cephesi’nde Büyük Petro’nun da isteğiyle İstanbul için bir barış dönemi başlamıştı. Büyük Rus kara kitlesini güneyde Karadeniz, kuzeyde ise Baltık yönünde genişletmeye çalışan Petro şimdi kuzeyde eski düşmanı İsveç’i kendine hedef olarak seçmişti. İsveç kralı olan XII. Karl kendi imparatorluğunu Rusya zararına genişletmeye çalışıyordu. Çar 1700’de sultanla anlaştıktan sonra İsveç’e karşı Danimarka ve Lehistan’la ittifak kurarak büyük bir Kuzey Savaşı’na “Baltık Savaşı”na girişti. Bu da Türkler için bir soluk alma dönemi olacaktı. Rus-Türk görüşmeleri 1705’de Kırım bölgesindeki sınırın çizilmesi yolunda yeni bir geçici anlaşmaya yol açtı. Fakat Türklerin tehlikeyi göze almaya niyetleri yoktu. Kuzeydeki savunmalarını güçlendirmeye devam ederken bir yandan da Rusların girişimlerini gözlemlemek için Karadeniz’e her yıl bir kadırga filosu göndermeye devam ettiler.</span></p>

      <p class="paragraf para-style-override-14"><span xml:lang="tr-TR">Bu arada çarın 1709’da İsveç kralını Poltava’da yenmesiyle Rusya daha da kuvvetlendi. Kral XII. Karl o vakte kadar diplomatik ilişkiler kurmayı ihmal ettiği Osmanlılara sığındı; Sultan III. Ahmet ise onu buna rağmen kabul etti. Sultan İsveç kralının iadesi için Rus taleplerini geri çevirirken çarla arasındaki barışı bozmaya ve İsveç kralına tahtını iade etmeye niyeti olmadığını da açıkça bildirdi. Öyleyken Ruslar ajanlarının karışıklık çıkardığı Moldavya’ya yaptıkları bir saldırıyla Osmanlı topraklarına tecavüz etmiş oldular ve burada bir İsveç birliğini tutsak ettiler. Türkler bunun üzerine kralın korunması için Dinyester üzerindeki Bender’de küçük bir kuvvet konuşlandırdılar. Savaş yanlılarının baskısı üzerine sultan sonunda Ruslara savaş ilan etmeye razı oldu. Yeniçerilerini seferber etti, Petro’nun elçisi Kont Tolstoy’u Yedikule’ye hapsettirdi ve bir orduyu Tuna’yı aşarak Moldavya’daki Prut Nehri’ne doğru harekete geçirdi.</span></p>

      <p class="paragraf para-style-override-14"><span xml:lang="tr-TR">Bu saldırının zamanlaması, hâlâ kuzeyde Baltık’ta durumunu sağlamlaştırmakla meşgul olan ve asıl amacı kuvvetlerini Karadeniz’e sevk etmeye henüz tamamen hazır olmayan çarın işine gelmemişti. Fakat uzlaşma girişimleriyle uzattığı bir ertelemeden sonra kuvvetlerini bizzat askerin başına geçerek Prut’un kıyılarına götürdü. Hıristiyanlardan destek bulmak umuduyla nehri aşan çar, kuraklığın pençesindeki topraklarda yiyecek sıkıntısı çekmeye başladığı gibi, kazanabileceğine emin olmayan ihtiyatlı Hıristiyanlardan hiç ya da pek az yardım gördü. Zaten bu kez kazanamayacaktı da. Kusurlu istihbarat sonucunda kalabalık Tatar ve Türk Ordusu’nun Tuna havzasındaki hızlı ilerlemesini önleyememiş ve gerçek kuvvetini de tahmin edememişti. Çok iyi silahlanmış ve kendi kuvvetlerinden çok daha kalabalık olan düşman şimdi Prut’u çevreleyen yükseltilerin üstündeydi. Türkler buradan itibaren arkalarında nehir kıyısı, yanları ise geçilemez bir bataklık olan Rusları kuşatmaya başladılar. Petro’nun ordusu kesin bir yenilgi veya teslim seçenekleriyle karşı karşıyaydı. Bu kriz Petro’nun bir sara nöbeti geçirmesine yol açtı. Çadırına kapanarak hiç bu denli umutsuz durumda olmadığını, Türklerin eline düşmekten korktuğunu, son çare olarak tutsaklık dışında her koşulu kabul edeceğini, “sevgili cenneti” St. Petersburg dışında fethettiği bütün topraklardan vazgeçebileceğini itiraf etti.</span></p>

      <p class="paragraf para-style-override-14"><span xml:lang="tr-TR">Sefere katılmakta ısrar eden çarın azimli köylü karısı Katerina bu kritik anda imdada yetişti. Enerjik sözleri ve okşayışlarıyla çara cesaretini iade etti ve aklını başına getirdi. Katerina, subaylarından bir grup tarafından yapılan Osmanlı sadrazamı Baltacı’ya barış teklifleri ulaştırması önerisini kabul etti. Kendi ziynetlerini ortaya koyan, subaylarından da binlerce altın ruble toplayan Katerina teslimiyet koşullarını görüşmek üzere usulden olan, fakat normalden de daha değerli bu armağanı Baltacı’ya yolladı. Böylece bir anlaşmaya varıldı.</span></p>

      <p class="paragraf para-style-override-14"><span xml:lang="tr-TR">Petro tarafından kabul edilen anlaşma koşulları Azak’la çevresindeki bölgenin teslimini, Taganrog ve Dinyeper kalelerinin yıkılmasını, Rus ordularının Lehistan’dan çekilmesini, dolayısıyla da Kazaklara müdahaleye son verilmesini, XII. Karl için de Rus topraklarından ülkesi İsveç’e güvenceli bir geçiş iznini kapsıyordu. Petro’nun Karadeniz’i fetih hayalleri böylece suya düşmüş oluyordu. Bu konuda, “Yüce Tanrı Adem’i cennetten kovması gibi beni de bu bölgeden kovdu,” dediği söylenir. Bir güney donanması hayalleri de son bulmuştu. Yapımı tamamlanmamış gemiler kızaklarda çürürken keresteler St. Petersburg tersanelerine nakledildi.</span></p>

      <p class="paragraf para-style-override-14"><span xml:lang="tr-TR">Fakat, ruhen savaşçı olmayan bir sadrazam tarafından daha çok savunma eğilimli bir imparatorluk adına imzalanan koşullar, Petro’nun umduğundan daha avantajlıydı. Bir kere Osmanlı’nın çıkar çevresi dışında toprak kaybı içermiyordu. Çarla kuvvetlerinin davul sesleri arasında ve bayraklarını dalgalandırarak hiç müdahalesiz geri çekilmesi, engellenmiş fatih XII. Karl’ı deliye çevirdi. Rusları kovalamak için boşu boşuna bir kuvvet istedi ve bunda, yenik düşmüş çarın ona eskisi gibi vergi ödemesi gerektiğini düşünen Kırım hanından da destek gördü.</span></p>

      <p class="paragraf para-style-override-14"><span xml:lang="tr-TR">Fakat büyük ölçüde İngiltere büyükelçisinin etkisiyle daha barışçıl politikalar ağır bastı. Sir Robert Sutton, Türklerin, İsveç kralıyla Kırım hanının çabalarına rağmen “barışın sonuçlanış biçiminden genellikle hoşnut olduklarını” bildirecekti. Türklerin yeni savaş tehditleri üzerine Sir Sutton’la Hollanda büyükelçisinin arabulucuğu sayesinde barış koşulları Edirne’de yeniden gözden geçirildi, böylece Azak’taki Türk toprakları daha da genişletildi ve Rusların Karadeniz’e çıkış yolu tıkandı. Bu koşullar 1712 ve 1713’deki iki antlaşmayla yürürlülüğe girdi. Sonuç olarak ucuza kazanılan Prut Barış Antlaşması, aşırı cömertliğine karşın Osmanlıların o tarihte Rusya’daki sınırlı ve gerçekte savunma amaçlı hedeflerine hizmet ediyordu.</span></p>

      <p class="paragraf para-style-override-14"><span xml:lang="tr-TR">İsveç kralına gelince oldukça yaygaracı ve ısrarcı davrandı. Ne çare ki İstanbul’un davasını üstlenmeyeceğini sonunda anlayarak sultanın sağladığı birliğin ona sınıra kadar eşlik etmesini kabul etti, sonra da Avrupa’da Baltık kıyılarına kadar yoluna devam etti.</span></p><br />

      <p class="paragraf para-style-override-14"><span xml:lang="tr-TR">Büyük Petro’nun Prut’taki yenilgisi sayesinde Osmanlı İmparatorluğu Rusya tarafından rahatsız edilmeden çeyrek yüzyıl geçirecekti. Fakat imparatorluk çardan kazandıklarıyla yetinmeyecekti. Orduları hâlâ seferber halindeydi, dahası, sadaret makamını işgal eden kavgacı Sadrazam Damat Ali Paşa (Silahtar) askeri daha eski bir düşmana Venedik’e karşı harekete geçirmeye hevesleniyordu. Venedik Cumhuriyeti, Osmanlı İmparatorluğu’ndan da kötü bir gerilemenin pençesindeydi ve görünürde müttefikleri de yoktu.</span></p>

      <p class="paragraf para-style-override-14"><span xml:lang="tr-TR">Bundan yararlanan Damat Ali Paşa ölmüş olan yaşlı Venedikli general Morosini’ye kaptırılan ve kaybı Karlofça Antlaşması’yla onaylanan Mora’yı tekrar ele geçirmek üzere harekete geçti. Ali Paşa 1715’de uygun bir bahane bularak ve astrolojik belirtilere danışmayı ihmal etmeyerek bir deniz kuvvetinin desteğindeki kalabalık bir orduyu Tesalya’dan geçirdi, üç haftalık bir kuşatmadan sonra da Korent’i zapt etti.</span></p>

      <p class="paragraf para-style-override-14"><span xml:lang="tr-TR">Daha önce Kıbrıs’la Girit’te olduğu gibi Rumlar Türkleri, Venedikli efendilerinin Latin zulmüne karşı bir kurtarıcı olarak karşılamak eğilimindeydiler. Ve Venediklilere yardım etmediler. Osmanlı Ordusu böylece Mora’da ilerleyerek bütün Venedik kalelerini zapt etti. Modon, Koron ve Navarino da bunlar arasındaydı. Sefer birkaç ayın içinde son bulurken Venedikliler ihtiyatı elden bırakmayarak bir meydan savaşından kaçındılar. Venedik Cumhuriyeti 1714’ün sonunda Mora’nın bütününü ve takımadaları kaybetmişti. Osmanlılar bu arada Girit’te kalan son iki Hıristiyan limanı da zapt ettikten sonra Korfu’yla İyonya Adaları’na saldırarak Venediklileri Yunan topraklarından tamamen kovmak niyetindeydiler.</span></p>

      <p class="paragraf para-style-override-14"><span xml:lang="tr-TR">Fakat Damat Ali Paşa’nın tarihe mal olmuş zaferi başka bir cephedeki aynı derecede önemli bir yenilgiyle gölgelenecekti. Çünkü Habsburg İmparatoru VI. Karl’ın tepkisini hesaplayamamıştı. Avusturya’nın tarafsız kalması yolundaki Osmanlı talebine imparatorun verdiği üstü örtülü yanıta ve barış için arabuluculuk yapma teklifine rağmen, Venedikliler yararına yapabileceği olası müdahaleyi düşünememişti. Şöyle ki Venedik, Osmanlı’nın Karlofça Antlaşması’nı ihlali nedeniyle imparatorun desteğini isteyince VI. Karl bu cumhuriyetle bir savunma ittifakı imzaladı. Bunda Piemonte Sardunya Krallığı</span> <span class="italik" xml:lang="tr-TR">Savoia</span><span xml:lang="tr-TR">’nın kurnaz ve tehlikeli Prens Eugene’i tarafından etkilenmişti. Bu prens Türklerin hızlı başarısından rahatsız olmuş ve tehlikenin İyonya Adaları’ndan imparatorun İtalya’daki topraklarına, hatta Türklerin Doğu Avrupa’da bir saldırganlık politikasını sürdürmeleri halinde imparatorun Alman topraklarına da yayılmasından korkmuştu.</span></p>

      <p class="paragraf para-style-override-14"><span xml:lang="tr-TR">İstanbul’da bu ittifaka bir savaş nedeni olarak bakıp bakmamak konusunda anlaşmazlık vardı. Divan’daki barış yanlıları imparatorlukla başka bir savaşa haklı olarak karşıydılar. Ne çare ki ateşli tartışmalardan sonra kavgacı sadrazam tarafından susturuldular, sonunda da şeyhülislam savaş lehine bir fetva çıkardı.</span></p>

      <p class="paragraf para-style-override-14"><span xml:lang="tr-TR">Böylece 1716’da kalabalık bir Osmanlı Ordusu Belgrad üzerine yürüdü. Tarih orada, Osmanlı paşalarının uygulanacak taktikler konusunda anlaşamadıkları Sultan, Prens Eugen arasındaki önceki karşılaşmada olduğu gibi tekrarlandı. Kuzeye Temeşvar’a mı yoksa batıda Petervaradin’e mi yürümeliydiler? Damat Ali Paşa düşmanlarını susturarak kararı verdi. Sava’yı aştı ve Petervaradin’i kuşatmak üzere Tuna’nın güney yakası boyunca ilerledi.</span></p>

      <p class="paragraf para-style-override-14"><span xml:lang="tr-TR">Avusturyalı kumandanlar da önce izlenecek taktik bahsinde anlaşamadılar. Osmanlı kuvvetleri sayıca kendi ordularındaki asker sayısını fazlasıyla aştığı gibi, Yunanistan’daki zaferlerinden sonra Damat Ali Paşa’nın ünü de onları korkutmuştu. Bazıları bir meydan savaşının riskinden kaçınıyor ve Türkleri yıpratacak bir politika izlenmesini öneriyorlardı. Ancak bu, Prens Eugen’in ateşli karakterine ters düşüyordu. Prens Türkleri iyi tanıyor, silahlarının köhneliğini, göğüs göğüse çarpışmanın ustası olduklarını, öngörülemeyen taktiklerle karşılaşınca şaşırdıklarını ve panik halinde geri çekilme eğilimlerini biliyordu. Sonuçta 1716 yazında saldırıya geçmeye karar verdi. İlk karşılaşmalardan biri, antlaşmanın imzalandığı ve Osmanlıların Avusturya’nın öncü kuvvetlerini yendikleri Karlofça köyünün yakınında gerçekleşti.</span></p>

      <p class="paragraf para-style-override-14"><span xml:lang="tr-TR">Damat Ali Paşa bunun üzerine Prens Eugen’in kuvvetlerinin bekledikleri Petervaradin üzerine yürüdü. Yeniçeriler ilk aşamada Avusturya Ordusu’nun merkezini yararak bir başarı kazandılar. Fakat Eugen bir karşı saldırı için merkezi takviye etti ve yan cenahtaki başka bir piyade birliğiyle Yeniçerilere saldırdı. Yeniçeriler bozguna uğrarken Avusturyalıların süvari kuvvetinin bir hamlesi de Sipahileri darmadağın ederek panik halinde kaçmalarına neden oldu. Sadrazam kaçanları sözle ve kılıç darbeleriyle durdurmaya çalıştıktan sonra (yirmi yıl önce Köprülü Mustafa Paşa’nın Slankamen’e yaptığı gibi) son bir umutla bir grup subayla birlikte boğuşan kalabalığın içine daldı. Ne çare ki o da III. Köprülü gibi alnından vurularak ölümcül bir yara aldı ve at sırtında Karlofça’ya geri götürüldü. Sadrazamın ölümü Osmanlı kuvvetlerinin çökmesini hızlandırdı.</span></p>

      <p class="paragraf para-style-override-14"><span xml:lang="tr-TR">Prens Eugen bu zaferle yetinmeyerek Macaristan’da İslamın son kalesi olan ve Kanuni Sultan Süleyman zamanından beri Osmanlı elinde bulunan Temeşvar’ı da kuşatarak zapt etti. Buradaki garnizona iyi davrandı, eyalete Almanlarla Avusturyalıların yerleşmesine bir başlangıç olmak üzere Müslüman halkın taciz edilmeden gitmelerine yardımcı oldu. Bu da gerçekleştikten sonra Temeşvar “küçük Viyana” olarak onlara tanınacaktı.</span></p>

      <p class="paragraf para-style-override-14"><span xml:lang="tr-TR">Temeşvar’ın düşmesi, Eugen’in ertesi yıl Belgrad’ı kuşatmasına hazırlık oldu. Garnizonlarının imdadına yetişen Osmanlı Ordusu bu kez de Eugen’inkinin iki katıydı. Avusturyalıların durumu kritik olmakla beraber, Türklerin safındaki gecikmeler, duraksamalar ve beceriksizce taktikler nedeniyle yakayı kurtardılar. Kendilerine aşırı güvenen Türkler, kuşatmacılara saldırmakta geciktiler. Prens Eugen bu safhada, şansın aleyhinde gözükmesine rağmen, cüretkârane bir misillemede bulunmaya karar verdi. Osmanlı hatlarına baskın yaparak düşmanını şaşırttı ve paniğe neden oldu. Piyadeleri, yanlarda süvariler olduğu halde, bayraklarını dalgalandırarak ve davul sesleri arasında, başlıca Osmanlı bataryasının şiddetli bombardımanına rağmen ilerledi. Osmanlılara iyice yaklaşana kadar ateş açmayarak son dakikada süngüleriyle saldırdılar. Bunun Yeniçeriler üzerindeki etkisi yıkıcı oldu. Darmadağın olarak kaçmaya başladılar.</span></p>

      <p class="paragraf para-style-override-14"><span xml:lang="tr-TR">Sonuçta Prens Eugen’in cüretli taktikleri ibreyi bir anda Avusturyalıların lehine çevirdi ve Belgrad -Petervaradin’de olduğu gibi yenik Osmanlılara büyük can ve silah kaybına mal olarak- Avusturya’nın eline geçti. Prens Eugen’in kendi de imparatorun “tarihin en büyük zaferi” olarak nitelediği savaşta yaralanmıştı. Bu zafer, kuşaklar boyunca imparator ordusu savaşa giderken söylenen bir şarkıyla Avusturya folkloruna mal olacaktı.</span></p>

      <p class="paragraf para-style-override-14"><span xml:lang="tr-TR">Artık barış yapma zamanı gelmişti. Karlofça’da olduğu gibi İngiltere’yle Hollanda tarafların savaşın sonunda ellerindeki toprakları muhafaza etmeleri koşuluyla bir kez daha arabulucu olarak devreye girdiler. Sırbistan’da küçük bir şehir olan Pasarofça’da 1718’de bir antlaşma imzalandı. Buna göre, Osmanlı İmparatorluğu Macaristan’da elinde kalmış toprakların tamamını (halkı hoşnut olmasa da) Habsburglara terk ediyordu. Antlaşmaya göre, Belgrad’la Semendere dahil Sırbistan’ın büyük bir kısmı, Eflak’la Bosna’nın da önemli bir kısmı elden gidiyordu. İmparator böylece Avrupa’nın doğusunda atalarının Türklerin parlak çağında elde edemedikleri egemen bir konuma sahip oluyordu.</span></p>

      <p class="paragraf para-style-override-14"><span xml:lang="tr-TR">Yalnız Venedik ayrı bir antlaşmayla Osmanlılar karşısında zararlı çıktı. Mora’nın tekmilini bırakıyor, yalnız Korfu’yu, İyonya Adaları’nı ve Dalmaçya’yla Arnavutluk’ta birkaç limanı alıkoyuyor, sultana müttefiki Dubrovnik’in kapısını açan bir bölgeyi terk ediyordu. Böylece, Osmanlı İmparatorluğu yüzünden ve zayıflığına rağmen, Venedik Cumhuriyeti için etkin bir politik güç olarak ölüm çanları çalıyordu. Bu, Türkler için bir yere kadar bir avuntuydu. Fakat bedeli Doğu Avrupa’da imparatorluğun gerilemesinin daha da hızlanmasıydı. Karlofça Antlaşması Türklerin Batı için artık ciddi bir tehlike sayılamayacağını göstermişti. Pasarofça Antlaşması ise onları savunmaya geçirdi. Artık kendi girişimleriyle Avrupa’da bir saldırganlık siyaseti güdemeyeceklerdi.</span></p>
    </div>
  </div>
</body>
</html>
