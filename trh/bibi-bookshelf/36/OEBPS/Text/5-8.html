<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-8.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-8.html">
    <div class="Basic-Text-Frame">
      <p class="split"></p>

      <p class="arabaslik-sol" id="toc_marker-3-1"><span class="alt-baslik" style="font-size:1.38em;" xml:lang="tr-TR">((6))</span></p>

      <p class="paragraf para-style-override-14"><span xml:lang="tr-TR">İstanbul’u ele geçirmesi alnında yazılı olan Fatih Sultan Mehmet, I. Mehmet’in torunu ve II. Murat’ın oğluydu. Babası Murat otuz yıllık saltanatı içinde şeref ve adalet anlayışı, içtenliği, sadeliği ve esenliklerine duyduğu ilgi nedeniyle Osmanlı ulusunun sevgisiyle saygısını kazanmış aydın bir hükümdardı. Esas olarak bir barış adamıydı. Fakat savaşlar ve savaş tehditleri yağmur gibi tepesine iniyordu. Babasının durdurduğu on yıllık çözülmenin arkasından iç düzeninin ve dengesinin kurulmasını istediği ülkesi için barışı özlüyordu. Barışı aynı zamanda kendisi için de istiyor, yalnız bedenin değil, aklın ve ruhun zevklerini yaşamak için boş zamanı ve huzuru özlüyordu. Doğasının bu yanı uğruna tahtını iki kez genç oğluna terk etti, ama her defasında yerine dönmek zorunda kaldı.</span></p>

      <p class="paragraf para-style-override-14"><span xml:lang="tr-TR">Murat’ın barış arayışı saltanatının daha başından itibaren gerek Avrupa gerekse Asya’daki düşmanları tarafından baltalandı. Bunlar onu kışkırtmalarıyla harekete geçirerek içinde gizli savaşçı ruhunu ve askeri dehayı canlandırdılar. Murat aynı zamanda mümkün olduğu ölçüde kendi askerlerini korumaya çalışıyor, barış pazarlığında ve anlaşmalara uyulmasında adil ve dürüst davranıyordu.</span></p>

      <p class="paragraf para-style-override-14"><span xml:lang="tr-TR">İlk olarak babasının hükümdarlığı sırasında Bizans İmparatoru’na sığınan ve saltanat üzerinde şüpheli bir hak iddiasında bulunan birinin çıkardığı ayaklanmayı Yeniçerilerinin yardımı ve ulemanın desteğiyle bastırmıştı. Bundan sonra İstanbul’u kuşatarak, şehrin surlarını bombardıman etmek için ilk kez toplar ve surlara saldırmak için hareket edebilir kuleler kullandı. Fakat Kutsal Bakire’nin mucizevi şekilde görünmesinden esinlenen Rumlar, şehri kahramanca savundular. Asya’da çıkan olaylar sonucunda Murat da kuşatmayı kaldırmak zorunda kaldı. Ancak bir nesil sonra oğlunun tahta çıkışına kadar bu kuşatma tekrarlanmayacaktı. Bu arada Manuel’in ölmesi üzerine Murat yeni imparator VIII. Ioannes ile bir anlaşma imzaladı. Buna göre İstanbul kuşatması erteleniyor, fakat Bizans İmparatorluğu’nun boynuna geçirilen boyunduruk biraz daha sıkılıyor, imparatorluğun elinde şehir surlarının dışında pek az toprak kalıyordu.</span></p>

      <p class="paragraf para-style-override-14"><span xml:lang="tr-TR">Murat bu kez kuvvetlerini Anadolu içlerine sürdü. Burada Mustafa adındaki küçük kardeşi ona karşı ayaklanmış ve bütün beyler de ayaklanmışlardı. Mustafa, Karaman Beyliği’nin kuvvetlerini arkasına almıştı, ama pek çabuk yenildi ve asıldı. İsyanı, güçte “Büyük Türk”le sözde yarışan azgın vassal “Büyük Karaman”ın eseriydi. Karaman Beyi iki kez daha ayaklandı ve Murat tarafından iki kez daha yenik düşürüldü, fakat her iki defasında da Murat’la yaptığı bir anlaşmaya göre vassal statüsünü korudu, toprakları da Osmanlı İmparatorluğu’nunkilere katılmadı. Murat o vakte kadar Batı Anadolu’nun kalan beyliklerini kontrolü altına almıştı.</span></p>

      <p class="paragraf para-style-override-14"><span xml:lang="tr-TR">Şimdi Avrupa’daki iki güç, Macaristan’la Venedik, Bizans İmparatorluğu’nun parçalarını sahiplenmek için yarışıyorlardı. Macarlar, İstanbul’u da kapsayacak bir Pan-Slav İmparatorluğu’nun hayalini kuruyorlar, Venedikliler de denize hâkimiyetlerini perçinlemek istiyorlardı. İmparator, uzun süredir Osmanlılarla Rumlar arasında kavga konusu olan önemli Selanik limanını Venedik Cumhuriyeti’ne satınca Murat harekete geçmek zorunda kaldı. 1430’da şehre saldırdı ve orasını zapt etti. Selanik böylece Osmanlı İmparatorluğu’na katıldı; bu işte Venediklilerin kaybı müthişti. Murat askerlerinin şehir halkını katletmesini önlediği gibi, bir barış antlaşmasıyla Venediklilere ülkede serbestçe dolaşmak, sahip olduğu bütün beldelerde deniz ticaretini ellerinde bulundurmak, o sıralar St. Mark’ın sancağının dalgalandığı Peloponez’deki adalarla şatoları hiç müdahale edilmeksizin ellerinde bulundurma haklarını tanımıştı.</span></p>

      <p class="paragraf para-style-override-14"><span xml:lang="tr-TR">Kral Sigismund’un 1437’de vâris bırakmadan, dolayısıyla da hanedanına son vererek ölümü Balkanlar’da Macarların saldırganlık ruhunu uyandırdı. Tuna’nın güneyindeki bölge üzerinde egemenlik kurmanın, böylece Osmanlıların Sırbistan üzerindeki kontrolünü pekiştirmenin peşindeki Murat ertesi yıl, daha önce Sırpların inşa etmesine izin verdiği Semendine kalesini zapt etti, sonra da giderek artan gücünden çekindiği, şimdi Macarların yardımını ve onlarla ittifakı isteyen despot Giorgi Brankoviç’i kovdu. Murat birkaç aylık bir kuşatmadan sonra Belgrad’ı ele geçirmeyi başaramadı. Fakat Sigismund’un ölümünden yararlanarak Eflak üzerinde otorite sağladı ve Tuna’nın üzerinden Macaristan içlerine akınlarını sürdürdü. O sırada bir hükümdar arayışı yüzünden çalkantı içinde olan Macaristan, Lehistan’ın hükmü altına girmek yolunu seçti. Leh hükümdarı III. Ladislas şimdi her iki ülkeyi yönetiyordu. O sırada ona destek olacak Hunyadi adında bir Macar ulusal kahraman ortaya çıktı. Hunyadi bundan sonra yirmi yıl boyunca Türklerin başına bela olacaktı.</span></p>

      <p class="paragraf para-style-override-14"><span xml:lang="tr-TR">Hunyadi ya da Türklerin Yanko dedikleri Janos Corvinus Huniades, annesi, babası belli olmayan Romanyalı bir soyluydu. Ona müteşekkir olan Kral Ladislas adına Transilvanya’nın büyük bir bölümünü, zaman içinde de Macaristan’ı yönetmeye başladı. Macarlarla Sırplar için arkasında gümüş zırhıyla süvarileri savaşa süren, yiğit davranışlarıyla Doğu Hıristiyanlığının umudu olan, bu toprakları en sonunda kâfir Türklerden kurtarmayı ve birliğini sağlamayı vaat eden romantik “Beyaz Şövalye” idi. Güney Macaristan sınırının iki yüz milini kontrol eden Hunyadi, Osmanlı kuvvetlerine karşı birkaç zafer kazandı ve onları büyük kayıplara uğrattı, kiliseleri ele geçen Osmanlı bayrakları ve yadigârlarıyla süslemeye başlaması Hıristiyanların şevkini artırdı. Hunyadi’nin, Kral Sigismund’un Niğbolu Savaşı’ndan dönüşünde oluşmuş yasadışı oğlu olduğu söylenir. Her kim olursa olsun, o şimdi Kral Sigismund’un yaptığı gibi, Türkleri Avrupa’dan sürmeyi amaçlayan yeni bir haçlı seferiyle tarihi tekrarlamaya hazırlanıyordu.</span></p>

      <p class="paragraf para-style-override-14"><span xml:lang="tr-TR">Tarihin bu evresinde Batı’dan, Papa’nın elçisi Kardinal Julian’ın duasıyla kendisinin bizzat ordunun içinde bulunması dışında bir destek bulamayan Haçlılar, sadece Macaristan’la Lehistan’dan, sonra da Eflak’tan, biraz da Sırplar, Bulgarlar, Bosnalılar ve Arnavutlar gibi Balkan halklarından askeri yardım aldılar. İlerlemeleri yine de başarılı oldu. 1443’de Tuna’yı geçtiler, oradaki Türk garnizonuna büyük kayıplar verdirerek Niş’i zapt ettiler, despot Giorgi Brankoviç’i Sırbistan’daki topraklarının başına geçirdiler, Sofya’ya girdiler, sonra da kış havasında karlı ve buzlu Balkan dağlarının ötesindeki Trakya ovasına inmek üzere harekete geçtiler.</span></p>

      <p class="paragraf para-style-override-14"><span xml:lang="tr-TR">Dağ geçitlerinden geçen yollar çoğu kez Türkler tarafından düşürülen kayalarla tıkanmış oluyordu. Bir noktada dağların yamaçları gece boyunca süren bir su baskınıyla buzdan duvarlara ve yollara dönüştürüldü. Haçlıların yürüyüşü tarihte benzeri görülmemiş bir askeri başarı örneği oldu. Ama sonunda Noel günündeki bir zaferlerinden sonra hava koşullarıyla bunun sonucu olan erzak ulaştırmadaki güçlükler ve giderek artan Türk baskısına yenik düştüler. Öyle ki Hunyadi Buda’ya çekilmeleri emrini verdi. Soğuktan bitkin düşmüş ve açlıktan iskelete dönmüş Haçlı askerleri Hıristiyan ilahileri okuyarak ve ellerinde Osmanlı bayrakları sallayarak başlarında Kral Ladislas’la oraya vardılar. Macar halkı tarafından zafer sevinciyle karşılandıktan sonra da tehlike anında Tanrı’dan gördükleri yardıma şükretmek için katedralin yolunu tuttular.</span></p>

      <p class="paragraf para-style-override-14"><span xml:lang="tr-TR">Barış adamı Murat Haçlı kuvvetlerini Tuna’nın ötesine kadar kovalamaktan vazgeçmişti. Segedin’de on yıllık barışın pazarlığını yaptı. Buna göre, Sırbistan’la Eflak Osmanlı İmparatorluğu’na bağımlı olmaktan çıkıyor, Macarlar ise Tuna’yı aşmamayı ve Bulgaristan üzerinde hak iddia etmemeyi yükümleniyorlardı. Anlaşmaya bağlı kalacaklarına Ladislas İncil, Murat ise Kuran üzerinde yemin ettiler.</span></p>

      <p class="paragraf para-style-override-14"><span xml:lang="tr-TR">Osmanlı Devleti’nde birliğin sağlandığı şu sırada Murat, güçlü bir merkeziyetçi hükümet kurmak için yapıcı adımlar atmaya girişti. Başlıca aracı olarak Yeniçerilerin sayısını artırdı ve etki alanlarını genişletti. Şimdi savaşta tutsak alınan gençlere ek olarak çeşitli eyaletlerdeki yerli Hıristiyan halkların içinden de Yeniçeri yapılacak gençler seçiliyordu. Sayıları yaklaşık yedi bini bulan Yeniçeriler, devletin temel taşı olarak onlar da tutsaklıktan gelen sultanın Sipahileri ve askeri idareciler tarafından destek görüyorlardı. Bayezıt’ın sebep olduğu zarar böylece içeride ve dışarıda onarılıyor, II. Murat hanedanının geleceği sağlam temeller üzerine oturtuluyordu.</span></p>

      <p class="paragraf para-style-override-15"><span xml:lang="tr-TR">II. Murat ilk kez devlet yönetiminin stresinden kurtulup Manisa’daki sarayında inzivaya çekilme planları yapmaya başlamıştı. Buna hazırlık olarak on iki yaşındaki oğlu Mehmet’i Edirne’ye getirtti. Sadrazam Çandarlı Halil Paşa’nın denetiminde imparatorluğun Avrupa eyaletlerinin valiliğini yapacaktı. Bu adım Halil’le diğer vezirler arasında kaygıya yol açtı. Çocuğun, yaşına göre uyanık ve erken gelişmiş olmakla beraber, böylesi bir sorumluluğa henüz hazır olmadığını düşünüyorlardı.</span></p>

      <p class="paragraf para-style-override-14"></p>

      <p class="paragraf para-style-override-14"><span xml:lang="tr-TR">II. Mehmet uğursuz addedilen bir dönemde, iki amcasının hayatına mal olan bir hastalık salgını sırasında dünyaya gelmişti. Ayrıca mutsuz bir çocukluk geçirmişti. İki üvey ağabeyini, Ali ile Ahmet’i ona yeğleyen ve onu tahtın vârisi olarak düşünmeyen bir babanın üçüncü oğluydu. İki büyük oğulun anneleri saygın ailelerdendi, oysa Mehmet’inki belirsiz, büyük bir olasılıkla da Hıristiyan kökenli bir köle kızdı. Babası ve dedesininkilerle çelişen karakter özellikleri belki de damarlarında akan kandan kaynaklanıyordu.</span></p>

      <p class="paragraf para-style-override-14"><span xml:lang="tr-TR">Daha çok dadısı tarafından büyütülen Mehmet iki yaşındayken kardeşi Ali ile birlikte Edirne’den alınarak on dört yaşındaki ağabeylerinin valilik yaptığı Amasya’ya götürülmüştü. Burası Kuzey Anadolu’da merkezdeki yaylayla Karadeniz kıyısının arasında kalan dağlık bir eyaletti. Amasya’da eski ve nüfuzlu aileler oturuyordu, hatta Murat’ın babası bunlardan birinin kızıyla evlenmişti. Amasya ayrıca hem İslami müessese için hem de İran’dan kaçan karşıt inançlı gezici dervişlerin sığındığı bir dini merkezdi. Sultan Murat’ın kendisi de Amasya’da doğmuştu. Gerek Murat’ın, gerekse ondan sonra gelen sultanların zamanında şehzadeleri güvenilir memurların denetiminde başkente uzak Asya eyaletlerine göndermek, böylece onları halkın büyük kısmının ve başkente daha yakın olası isyan hareketlerinin uzağında tutmak âdet olmuştu. Bu aynı zamanda fesatlara karşı bir tür garanti ve dedesi Bayezıt tarafından başlatılan, sonra da bu sultanın oğlu I. Mehmet tarafından yasallaştırılan erkek kardeş katlinden daha uygar bir uygulamaydı.</span></p>

      <p class="paragraf para-style-override-14"><span xml:lang="tr-TR">Fakat Mehmet’in ağabeyleri erken öleceklerdi. Ahmet daha yirmisine gelmeden Amasya’da öldü. Mehmet daha altı yaşındayken onun yerine eyaletin valiliğine getirilirken, hayatta kalan tek ağabeyi Ali de Manisa valisi olmuştu. İki yıl sonra Murat’ın emriyle yer değiştirdiler, birkaç yıl sonra Ali de öldü. Amasya’daki yatağında şüpheli bir boğulma sonucu ölmüş, bu ölüm, babasının en sevdiği oğlu olması dolayısıyla Murat’ı kedere boğmuştu.</span></p>

      <p class="paragraf para-style-override-14"><span xml:lang="tr-TR">Şimdi tek vâris konumunda olan on bir yaşındaki Mehmet, babası tarafından Manisa’dan Edirne’ye çağırıldı. Oğlunun eğitimsizliği Murat’ın üzerinde şok etkisi yaptı. Oğlanın öğretmenleri onun öğrenmeye hevesi olmayan, özellikle dini eğitime karşı duyarsız güç bir öğrenci olduğunu görmüşlerdi. Babası bu nedenle ona Kuran ve dini bilgiler konularında öğretmenlik yapması için Ahmet Gürani adlı ünlü bir mollayı seçti. Aslen Kürt olan Gürani, İslam yasalarıyla Kuran’ı Kahire’de okumuştu, şimdi de Bursa’daki ünlü medresede ders veriyordu.</span></p>

      <p class="paragraf para-style-override-14"><span xml:lang="tr-TR">Söylenildiğine göre sultan öğretmene bir değnek vermiş, gerektiğinde şehzadeyi dövmek için yetkilendirilmişti. Molla elinde değnekle Mehmet’in karşısına dikildi ve, “Baban seni eğitmem için beni yolladı, ama aynı zamanda bana itaat etmediğin takdirde seni hizaya getirmemi istiyor,” dedi. Mehmet bu sözlere güldü. Molla bunun üzerine onun üstüne sopayla öylesine darbeler yağdırdı ki, Mehmet o günden sonra hocasına büyük bir saygı gösterdi ve ondan bütün Kuran’ı öğrendi. Böylesi aydın bilginler ve danışmanlar tarafından eğitilen Mehmet, fikir ve düşünce bahsinde adamakıllı bilgilendirilmiş olarak yetişti.</span></p>

      <p class="paragraf para-style-override-14"><span xml:lang="tr-TR">Şimdi Edirne’deki sarayda babası tarafından, Murat Anadolu’ya çekildikten sonra da Sadrazam Halil Paşa ve çevresi tarafından devlet işlerinde bilgilendirilecekti. Son derece gururlu ve yaşına göre çokbilmiş olan Mehmet çok geçmeden kendi bildiğini yapmak kararlılığını göstermeye başladı. Babasının Edirne’den ayrılmasından kısa süre sonra İranlı bir misyonerin şahsındaki sapkın bir dinsel hareketi desteklemeye başlayarak Edirne’de kaygı yarattı. Bu kişi, İslamla Hıristiyanlık arası ve genel inançlara aykırı görüşler savunan bir tarikatın lideriydi. Mehmet bu dervişin öğretilerine yakınlık duyarak onu sarayında konuk etti ve şehirdeki insanlar arasında yandaş aradı.</span></p>

      <p class="paragraf para-style-override-14"><span xml:lang="tr-TR">Bu tutumu başında Müftü’yle muhafazakâr bir Müslüman olan Sadrazam Halil Paşa’nın bulunduğu dinsel müessesenin telaşını ve öfkesini uyandırdı. Hezeyanlarını yaymakta olan İranlıyı yakalamak için harekete geçtiler. Fakat adam kaçarak Mehmet’in sarayına sığındı. Ne çare ki Mehmet konuğunu Müftü’ye teslim etmek zorunda kaldı. Müftü de camisindeki mihraptan İranlıyı öylesine suçladı ki galeyana gelen kalabalık adamı kazığa çakarak yaktı. Ateşi canlandırmak için fazlaca yaklaşan Müftü’nün bu arada sakalı tutuşmuştu. Sapkın fikirlinin müritleri de aynı şekilde yok edildiler. Bu olay Mehmet’te İranlılara ve karşıt görüşlere araştırmacı karakterine uygun bir meyil yaratmıştı. Bunun ise gelecek için rahatsızlık verici etkileri olabilirdi. Genç şehzadenin Osmanlı’nın dinsel ve toplumsal kurumlarıyla olan ilişkileri açısından kötü bir başlangıçtı bu. Bu arada gururunun zedelenmesi Mehmet’te yoğun bir içerlemenin tohumlarını saçtı.</span></p>

      <p class="paragraf para-style-override-14"><span xml:lang="tr-TR">Dolayısıyla Halil’i hiçbir zaman bağışlamayacaktı. Çocukluğundan beri içine kapanık olan Mehmet’te bu türden krizler soğuk ve mesafeli mizacını daha da kuvvetlendirecekti.</span></p>

      <p class="paragraf para-style-override-14"><span xml:lang="tr-TR">Bu, aradan çok geçmeden Yeniçerilerin ayaklanmasına yol açan etkenlerden biri oldu. Efendileri kabul ettikleri Murat’a sadık ve saygılı olmalarına karşın, şimdi sultanın deneyimsiz ve mütehakkim genç oğlundan emir almak zorunda kalışlarına içerliyorlardı. Kendilerine yapılan ödemelerin artırılmasını istediler. Bu istekleri önce geri çevrilince, bütün Edirne’ye yayılan bir yangın çıkardılar. Büyük pazar semtini kül eden bu yangını yağmalar ve katliam izledi. Düşmanca duygularının hedefi Mehmet’in danışmanı olan hadım Şehabettin Paşa oldu. Paşa çaresiz saraya sığınmak zorunda kaldı. Yeniçerileri yatıştırmak için sonunda ulufelerin artırılmasına razı olundu.</span></p>

      <p class="paragraf para-style-override-14"><span xml:lang="tr-TR">Halil Paşa ile Mehmet’in arasındaki soğukluğu daha da artıran bu olay Murat’ın Yeniçeriliğe alınma sistemini yeniden düzenlemesinden beri gelişen yeni bir anlaşmazlık kaynağının belirtisiydi. Şöyle ki devşirme yönteminin genişletilmesiyle Hıristiyanların yalnız askeri görevlerin değil, kamusal olanların da başına getirilmesinin yolu açılmış oluyordu. Böylece, Şehabettin’in de dahil olduğu Hıristiyan devşirmeler en yüksek devlet görevlerine getirilebileceklerdi. Böyleleri giderek daha çok Çandarlı Halil’in bir örneği olduğu eski kalburüstü yönetici Müslüman ailelerin zararına yükseldiler ve onları yavaş yavaş arka plana itmeye başladılar.</span></p>

      <p class="paragraf para-style-override-15"><span xml:lang="tr-TR">Yeniçerilerin Şehabettin’e karşı ayaklanmasını, kendi gücünü kanıtlamak ve genç Mehmet’e bir ders vermek için Çandarlı Halil’in kışkırtmış olması mümkün. Burada eskiyle yeni, gelenekçi Müslüman ve dönme Hıristiyan arasında bir çatışma ortaya çıkıyor ve imparatorluğun yönetiminde bölücü bir iç devinim tehdidinin mesajını veriyordu. Murat’ı sahneden çekilmeye iten ve şahsen karışmak istemediği bir sorunu çözümlemeyi Halil’e bırakmasının nedeni bu olabilir.</span></p>

      <p class="paragraf para-style-override-14"></p>

      <p class="paragraf para-style-override-14"><span xml:lang="tr-TR">Ama bu geri çekiliş sadece üç ay sürecekti. Henüz vakit erkendi. Hunyadi’nin seferi dışta heyecan uyandırmıştı. Hıristiyan davasına destek vaadi boğazlardan geçişi koruyacak bir deniz kuvveti içeriyordu. Murat’la yapılan anlaşmaya tepki büyüyordu. Mora’daki sefer için kuvvetlerini seferber eden Bizans İmparatoru, Ladislas’a mektup yazarak “Hıristiyanlığın Kalkanı”nın ödün vermemesini yalvardı. Ladislas da anlaşmayı onaylayacak yerde “Muhammet’in kâfir topluluğu”nu denizin ötesine püskürtmeyi amaçlayan Haçlı Seferi’ni sürdürme kararını bildirdi. Bunda büyük ölçüde Papalık elçisi Kardinal Julian tarafından etkilenmişti.</span></p>

      <p class="paragraf para-style-override-14"><span xml:lang="tr-TR">Murat’ın Asya’da olmasından, dahası, Çanakkale Boğazı’nın bir Hıristiyan deniz filosu tarafından kontrolü sayesinde orada tutulmasından yararlanan Julian, Ladislas’ı “bir kâfire verilen sözün geçerli” olmadığı bahanesiyle “İsa’nın düşmanlarına verdiği acele ve kutsallığa ters düşen söz”den affetti. İncil’e el basarak imzalanan anlaşma, Kutsal Üçlü, Bakire Meryem, Aziz Etienne ve Aziz Ladislas adına bozuldu ve Haçlıların “zafer ve kurtuluş yoluna devam” amaçları kutsandı. Böylece, Osmanlılara karşı düzenli bir ordu yola çıkarıldı. Ancak Haçlılar Sırplardan destek bulamamışlardı; anlaşmadan istediğini elde etmiş olan despot Brankoviç, anlaşmanın feshedilmesine karşı çıkıyor ve Eflak’tan gönderilen Sırplarınkinin yarısı kadar bir kuvvete güvenerek sözde tarafsızlıkta direniyordu. Sultanın yokluğu, ordusunun da uzakta oluşu hepsinin içini zafer umuduyla doldurmuştu.</span></p>

      <p class="paragraf para-style-override-14"><span xml:lang="tr-TR">Fakat 1444 Kasım’ında Murat, Varna’da birdenbire karşılarına çıktı. Denizdeki nöbetçileri atlatarak, uygun rüzgârlardan yararlanarak ve ulaşım için kalleş Cenevizlilere rüşvet vererek kıyı bataryalarının desteğinde boğazları aşmış ve onlarınkinin üç katı bir kuvvetle Hıristiyanları karşılamıştı. Yapılan çarpışmada Murat’ın Yeniçeri duvarı Hıristiyanların başlıca saldırısını püskürttü ve iki tarafı da büyük kayıplara uğratmak pahasına zaferi elde etti. Ladislas atından düşürüldü ve savaş meydanında öldürüldü. Miğferinin içindeki başı bir mızrağın ucunda yükseğe kaldırıldı, bu arada Hıristiyanlara ders olması için ikinci bir mızrağa bozulmuş olan anlaşma geçirilmişti. Bu çarpışmanın ilham kaynağı olan Kardinal Julian selameti kaçmakta buldu ve dirisini ya da ölüsünü bir daha gören olmadı. Hunyadi, Eflaklı lider Vlad Dracul’le birlikte kaçtı. Bu kişi eski bir hesabın intikamını alarak Hunyadi’yi bir süre Eflak’ta tutsak etti. Savaştan sonra Kral Ladislas’ın başı bal içinde muhafaza edilerek Osmanlı İmparatorluğu’nun ilk başkenti Bursa’ya gönderildi, orada nehirde yıkandı, sonra yine bir mızrağa geçirilerek sokaklarda dolaştırıldı.</span></p>

      <p class="paragraf para-style-override-15"><span xml:lang="tr-TR">Bu zafer Murat’a, Tuna’ya kadar ki bütün bölgeler üzerindeki kontrolü tekrar kazandırmıştı. Şimdi daha kalıcı şekilde emekliye ayrılmaya kendini hazır hissediyordu. 1444’ün sonunda tahtı bu kez Mehmet’e terk etti. Delikanlı artık yalnız Avrupa eyaletlerini vali olarak yönetmekle kalmayacak, bir padişahın tüm yetkilerine sahip olacaktı. Murat kendi etkinlik alanı olarak, fakat aynı zamanda Anadolu’da oğlunun yasal yetkesinde olan Manisa yöresinde üç bölge seçti. Çok hoş bir çevre yarattı, geniş bir vadiye bakan bahçelerle sarılı yeni bir saray inşa ettirdi. Burada şairleri, sufileri, ilahiyatçıları ve edipleri etrafında toplayarak Gazi atalarının yaptıkları gibi bir dinsel topluluğun hayatını sürmeye, öğrenmeye, yazmaya, tefekkürle vakit geçirmeye ve dervişler gibi ibadet etmeye çalıştı. Türk dilinin Acemceyle Arapçadan ayrı bir kültürel ifade aracı olarak geliştirilmesini esinlemeye girişti. Türk tarihi incelemelerinde yeni bir hareketi teşvik etti. Osman’ın ünlü atalarının kahramanlıkları ve atalarının ait olduğu Oğuz aşiretinin kökenleri “romantik” tarzda araştırılacaktı. Arada sırada ziyaretine gelen yabancı diplomatlar, onları resmi kabul salonları yerine kendi özel dairesinde kabul ettiğini anlatıyorlardı.</span></p>

      <p class="paragraf para-style-override-14"></p>

      <p class="paragraf para-style-override-14"><span xml:lang="tr-TR">Murat ne çare ki 1446’da yine Edirne’deydi. Genç Mehmet’le arasındaki ilişki daha da kötüleşen Halil Paşa tarafından apar topar çağırılmıştı. Orada Murat’ın sade ve cana yakın tavırları duyarlı halk tarafından sevinçle karşılandı. Bu ikinci dönüşün nedeni görünüşe göre, Osmanlı orduları hem Yunan hem de Arnavutluk sınırlarında operasyonlarla meşgulken genç şehzadenin İstanbul’a saldırmak için hiç politik ve hiç de pratik olmayan bir plan yapmasıydı. Bu, yöneticiler sınıfının içinde, barış peşinde koşan Halil’le savaş isteyen ve tahtın kavgacı genç vârisinin şahsında istekli bir yandaş bulan bir kumandan grubu arasındaki çatışmanın ürünüydü. Ama Yeniçerilerin ve tekrar istifa etmeyecek olan Murat’ın desteğine sahip Halil’in gücünü aşmayı ve kırmayı başaramadılar. Manisa’ya çekilme sırası şimdi Mehmet’teydi. Orada, tahtında kalan babasının beş yıl sonraki ölümüne kadar yaptığı yanlışları ve engellenen planlarını düşünecekti.</span></p>

      <p class="paragraf para-style-override-14"><span xml:lang="tr-TR">İstemeyerek de olsa Murat’ın yazgısında yine savaş vardı. Macaristan şimdilik sakindi. Fakat Mora’daki Bizans despotlarının tekrar güçlenmesi Murat’ı Yunanistan üzerine yürümeye mecbur etti. Burada, Korent kıstağını savunmak için inşa edilmiş Hexamilion surlarına başarıyla saldırdı ve kuvvetlerini bunun ötesindeki toprakları yağmalamaya yolladı. Yunanlı despotları yine vassallığa iade etti ve Yunanlıların sınır dışı ettikleri Latin vassallarını tekrar iktidara geçirdi.</span></p>

      <p class="paragraf para-style-override-14"><span xml:lang="tr-TR">Bu kez Arnavutluk’ta karışıklık başgösterdi. Burada da Macaristan’daki Hunyadi’ye benzer yeni bir direnişçi ortaya çıkmıştı. George Kastriota adındaki Hıristiyan vassal prens sultanın sarayına rehine olarak gelmiş, Müslüman edilmiş, eğitim öğretim görmüş ve Osmanlı Ordusu’nda hizmet etmişti. Kendisine verilen İskender Bey adı Skanderbeg olarak tanınmasına yol açmıştı. Yiğit ve vatansever bir savaşçı olarak Türkleri terk ederek kendi inancı ve ülkesi için savaşmaya gitti ve Hunyadi’nin direnişiyle aşağı yukarı eşzamanlı olarak yurttaşlarının başında Türklere karşı ayaklandı. İki liderin 1448’de işbirliği yapmasıyla Türklere karşı yeni bir Macar saldırısı başladı. Sırbistan’la Bosna da onlara katıldı. Murat onları, atası I. Murat’ın altmış yıl önce Sırplarla Macarlara karşı kazandığı zafer anında öldürüldüğü Kosova savaş meydanında yenilgiye uğrattı. Bu yenilgi Sırp bağımsızlığının sonu demekti. Macaristan’ın askeri gücü de uzun bir zaman için felç olmuştu. Bosna, Osmanlıların vassal bir eyaleti oldu. Ama Arnavutluk’ta İskender Bey, ele geçirilemez Kruje Kalesi’nden tüm fetih girişimlerine etkin gerilla savaşlarıyla karşı koydu. II. Murat’ın kalan yaşamı süresince süren bu direniş II. Mehmet döneminde yirmi yıl daha devam etti. Mehmet bu arada Manisa’da Arnavut ya da Hıristiyan Rum kökenli Gülbahar adında bir köle kıza (II. Bayezıt’ın annesi) tutulmuştu. Bu kızı veliahta layık bir eş olarak görmeyen II. Murat, Mehmet on yedi yaşına gelince onu önemli bir Türkmen beyinin, Dulkadiroğlu’nun kızı Sitte Hatun’la şaşaalı bir düğünle evlendirdi. Fakat Mehmet bu eşini hiçbir zaman sevmedi; Sitte Hatun ona çocuk doğurmadı; Mehmet zaman içinde sarayını İstanbul’a taşıyınca da Edirne’deki sarayın hareminde unutulup gitti. Aslında Gülbahar’dan başka hiçbir kadın II. Mehmet’in yaşamında önemli bir rol oynamadı.</span></p>

      <p class="paragraf para-style-override-14"><span xml:lang="tr-TR">Murat hayatının son yıllarında onu Edirne’de ziyarete gelen oğluna daha fazla ısındı, Mehmet de babasının birçok seferlerine katıldı. Şehzade, düşman ateşiyle ilk kez Anadolu birliklerinin kumandanı olarak katıldığı Kosova’da tanıştı. 1450’de de Arnavutluk’taki başarısız Kruje kuşatmasında babasıyla birlikte savaştı. Murat ertesi yıl beyin kanamasından öldüğü sırada Mehmet Manisa’daydı. Söylenildiğine göre, haberi alınca hemen Arap atına atlamış ve, “Beni seven arkamdan gelsin!” sözleriyle kuzeye, Çanakkale Boğazı’na doğru yola çıkmıştı.</span></p>

      <p class="paragraf para-style-override-14"><span xml:lang="tr-TR">Maiyetinin gelişini beklemek üzere Gelibolu’da iki gün mola verdi, sonra Edirne’ye doğru yoluna devam etti. Orada kalabalık bir topluluğun karşısında tahtına çıktı. Halil Paşa’yla babasının en yakın dostu olan ikinci vezir İshak Paşa’nın geleceklerinden endişe eder gibi biraz geride durduklarını fark edince baş hadım vasıtasıyla her zamanki yerlerine geçmelerini buyurdu. Bundan sonra Halil’i eski mevkiinde bırakırken İshak Paşa’yı Anadolu Beylerbeyliği’ne atadı ve babasının cenazesini Bursa’ya götürmekle görevlendirdi.</span></p>

      <p class="paragraf para-style-override-14"><span xml:lang="tr-TR">Soylu bir Osmanlı ailesinden gelen Murat’ın dul karısı bundan sonra Mehmet’e babasının ölümünden dolayı baş sağlığı dilemeye ve cülusundan dolayı onu kutlamaya geldi. O dakikalarda bebek yaşındaki oğlu Ahmet yeni padişahın emri üzerine banyosunda boğuluyordu. Kendisi bir köle kızın oğlu olan II. Mehmet’in önlem olarak başvurduğu bir kardeş katli örneği oldu bu. Yaslı anne ise İshak Paşa’yla zorla evlendirilerek Anadolu’ya yollandı.</span></p>

      <p class="paragraf para-style-override-14"><span xml:lang="tr-TR">Mehmet bir süre sonra Bursa’da yeni bir Yeniçeri ayaklanmasıyla karşılaştı. Bunu kanlı şekilde bastıran sultan, birçok isyancıyı Yeniçerilikten uzaklaştırdı, fakat geri kalanların ulufelerini yükseltmek önlemine başvurdu. Bu önlem işe yaramakla beraber, daha sonra gelecek sultanlar için kötü bir emsal oluşturdu. Mehmet aynı zamanda sarayın avcılarıyla doğancılarından, yani muhafızlarından yeni birlikler oluşturdu. Hizmetindeki ağalarla saray çalışanlarını bunların arasından seçecekti. Yeniden düzenlenen Yeniçeriler Osmanlı Ordusu’nun eskisinden de güçlü nüvesini oluşturdular. Mehmet uzun zamandan beri kararlı olduğu büyük girişimine, yani İstanbul’u kuşatmaya artık hazır bulunuyordu.</span></p>
    </div>
  </div>
</body>
</html>
