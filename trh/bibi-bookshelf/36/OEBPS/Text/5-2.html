<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-2.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-2.html">
    <div class="Basic-Text-Frame">
      <p class="split para-style-override-14"></p>

      <p class="arabaslik-sol" id="toc_marker-2-1"><span class="char-style-override-10" xml:lang="tr-TR">((1))</span></p>

      <p class="paragraf para-style-override-14"><span xml:lang="tr-TR">Osmanlı Hanedanı’nın ilk günleri efsanelerle sarmalanmıştır. Söylentilere göre kurucusu Ertuğrul adında küçük bir boyun lideriydi. Ertuğrul dört yüz kadar atlının başında Küçük Asya’da göç yolculuğu yaparken tanımadığı iki savaşçı grubu arasındaki kavgaya tanık olmuştu. Şövalyelik ruhunun etkisiyle adamlarına da danıştıktan sonra kaybetmekte olan tarafı seçti, böylece savaş şansı tersine döndü ve kaybetmekte olan tarafın zaferi garantilendi. Sonuçta bunların bir Moğol birliğiyle savaşan Konyalı Selçuklu Sultanı Alaaddin’in birlikleri olduğu anlaşıldı. Alaaddin, Ertuğrul’u Eskişehir yakınlarındaki bir tımarla ödüllendirdi. Bu, Anadolu yaylasının batısındaki Söğüt’te yazın ve kışın kalınabilecek arazileri kapsıyordu. Bu tımar, sultanın bu kez Bizanslılara karşı girişilen bir savaşta Ertuğrul’dan destek görmesi üzerine daha da genişletildi. Burada da Osmanlı ailesiyle iktidardaki sülale arasındaki meşru bir bağlantıya ilişkin bir efsane devreye giriyor: bu efsane sonradan sultanın, Ertuğrul’un oğlu Osman’a bir bayrak ve davul biçimindeki saltanat simgelerini bahşetmesi üzerine doğrulanmış oldu.</span></p>

      <p class="paragraf para-style-override-14"><span xml:lang="tr-TR">Ortaçağ ve Eski Ahit’in iki tarih kitabında saltanat mitolojisine özgü benzer başka efsaneler Ertuğrul’la oğlu Osman’ın gördükleri anlamlı bazı düşlerle ilgilidir. Denildiğine göre, Osman bir keresinde geceyi Müslüman bir âlimin evinde geçirmişti. Osman uykuya dalmadan önce ev sahibi odasına bir kitap bırakmıştı. Osman kitabın adını sorduğunda, “Bu Kuran’dır, Allah’ın, peygamberi Muhammet vasıtasıyla dünyaya duyurduğu buyrukları,” yanıtını almıştı. Rivayete göre, Osman kitabı okumaya başlamış ve gece boyunca ayakta durarak okumaya devam etmişti. Sabaha karşı, Müslümanların inanışına göre kehanet rüyalarına en elverişli bir saatte uykuya dalmıştı. Uyuduğu sırada bir melek ona görünerek, “Kelamımı böylesi büyük bir saygıyla okuduğuna göre, çocukların ve çocuklarının çocukları kuşaklar boyu onurlandırılacaklar,” diye müjdelemişti.</span></p>

      <p class="paragraf para-style-override-14"><span xml:lang="tr-TR">Daha sonraki bir düş Osman’ın evlenmek istediği Mal Hatun adındaki bir genç kızla ilgilidir. Mal Hatun, Şeyh Edebali’nin kızıdır. Şeyh Edebali iki yıl boyunca bu evliliğe onay vermemişti. Derken Osman bir düş daha görür. Bu düşte ay yan yatan şeyhin göğsünde doğup yükselir ve dolunay haline gelince Osman’ın göğsüne iner. Daha sonra, Osman’ın bedeninden bir ağaç fışkırır ve büyüdükçe güzel yeşil dallarının gölgesiyle bütün dünyayı kaplar. Osman ağacın altında dört dağ sırası görür: Kafkasları, Atlas dağlarını, Torosları ve Balkan dağlarını. Ağacın köklerinden dört nehir fışkırır: Dicle, Fırat, Nil ve Tuna. Tarlalar ekin dolu, dağlar ormanlarla kaplıdır. Vadilerde kubbeler, piramitler, dikili taşlar, sütunlar ve kulelerle bezeli şehirler vardır; hepsinin üstünde de hilal dikkati çeker. Minarelerin şerefelerinde okunan ezanlar, iç içe geçmiş mis kokulu dalların arasına tünemiş bülbüllerin şarkısına ve parlak renkli papağanların sesine karışır.</span></p>

      <p class="paragraf para-style-override-14"><span xml:lang="tr-TR">Derken bu dallardaki yapraklar uzamaya ve kılıca dönüşmeye başlar... Çıkan bir rüzgâr o zamanki Bizans başkenti Konstantinopolis (İstanbul) kentini işaret ediyordu. “İki denizle iki anakaranın buluştuğu güzelim İstanbul iki gökyakutla iki zümrüdün arasına oturtulmuş bir pırlantaya benziyor, böylece bütün dünyayı kucaklayan büyük bir ülkenin biçimlendirdiği yüzüğün değerli taşını oluşturuyordu.” Osman yüzüğü tam parmağına geçirecekken uyandı. Düşünü anlattığı Edebali bunu Allah’ın yolladığı bir işaret olarak yorumladı ve kızını Osman’a vererek soylarını büyük bir gücün ve zaferlerin beklediğini haber verdi. Tören Gerçek İnancın en sıkı ritüelleri uyarınca yerine getirildi. Nikâhı kıyan kutsal dervişe Osman sonradan bir tekke inşa ettirdi ve ona zengin köylerle araziler bağışladı.</span></p>

      <p class="paragraf para-style-override-14"><span xml:lang="tr-TR">Bu iki efsanenin ilki, Osman’la halkının -yani Osmanlıların- Eskişehir yakınlarına yerleşirken henüz Müslüman olmadıklarını belirtiyor. On birinci yüzyıldan itibaren Anadolu’ya akan ilk göçmen dalgası, yani Selçuklu ordularının öncüleri ve izleyenleri Müslüman-Arap dünyasıyla ilişkileri nedeniyle büyük ölçüde İslamiyeti kabul etmiş topluluklardan oluşuyordu. Fakat on üçüncü yüzyıldaki ikinci dalga daha çok Şamanistlerdi ve görünüşe bakılırsa Osmanlılar da bunlardandı. Bunların çoğu, putperest Moğol ordularının istilası tarafından batıya sürülerek göçmen değil, mülteci olarak gelmişlerdi. Birçokları Moğollar çekildikleri zaman belki de yurtlarına dönmek üzere doğu bölgesinde kalmışlardı. Fakat daha savaşçı ruhlu olan başkaları Selçuk topraklarına girdiler.</span></p>

      <p class="paragraf para-style-override-14"><span xml:lang="tr-TR">Bu ikinci gruptan olan Osmanlılar Sultan Alaaddin’in korumasına girdiler. Bu hükümdar onları kendi ordusuna paralı asker olarak katmaktansa, onlara karışıklık içindeki sınır bölgelerinde topraklar bahşetmeyi yeğledi.</span></p>

      <p class="paragraf para-style-override-14"><span xml:lang="tr-TR">Burada yerel olarak düzeni sağlayabilecekleri gibi, yeni edindikleri mülkleri Bizanslı Rumlara karşı korumak için savaşabileceklerdi. Ertuğrul’la Osman’ın adamları büyük bir olasılıkla bu evrede Müslümanlığı kabul etmişlerdi. Bu değişim, göçebelik erdemlerine ve Türkmen piyade savaşçılarının dövüş özelliklerine esasen sahip olan Osmanlı halklarına, bir Gaziler topluluğu olarak kâfir Hıristiyanlara karşı Müslümanlık davasını üstlenmeyi esinledi.</span></p>

      <p class="paragraf para-style-override-14"><span xml:lang="tr-TR">Kendilerini sadece Türk olarak değil (bu ad genellikle bütün Türkistan halklarını kapsamına alıyordu), aynı zamanda Osmanlı ve Osman’ın izleyicileri olarak gören bu insanlar, ilk günlerde başka Türk komşularınınkinden pek farklı özelliklere sahip değillerdi. Selçuklu İmparatorluğu’yla Moğol korumasından artakalan on küçük devletten biri ve hâlâ en küçüklerinden biriydiler. Osmanlılar ileride bir imparatorluk olma yazgılarını başlangıçta bir coğrafi rastlantıya borçluydular: Anadolu’nun kuzeybatı köşesinde gerileme dönemindeki Bizans İmparatorluğu’nun Asya sınırlarının hemen dibinde, ayrıca denizle bunun ötesindeki Balkan Avrupası ülkelerinin oldukça yakınında olmalarına.</span></p>

      <p class="paragraf para-style-override-14"><span xml:lang="tr-TR">Osmanlılar, askeri fetihlerinin meyvelerini etkin bir siyasal örgütlenmeye dönüştürebilmeleri açısından yürüyüş halindeki bu savaşçılar arasında tek olduklarını kanıtladılar. Osman iyi bir asker olduğu kadar iyi bir yöneticiydi ve bunda vezir konumundaki kayınpederi Edebali’nin büyük payı vardı. Osman akıllı ve temkinli bir yöneticiydi. Adamları, savaşçılığı ya da yarı tanrısal İslam statüsü için değil, halkının önderi olarak sakin ve yüreklendirici kişiliği nedeniyle ona saygı duyuyorlar ve ona hizmet etmeyi seviyorlardı. Osman’da hiçbir zaman hükmederek zorla kabul ettirmeye çalışmadığı ve savaşta ya da fikir alanında kendisiyle eşit, hatta üstün yetenekte olanların bile saygı duydukları doğal bir üstünlük vardı. Onlara rekabet yerine sadakat esinleyen ve (tarihçi H. A. Gibbons’un da ifade ettiği gibi) “üstün yöneticileri kullanabilecek kadar büyük “ olan bir adamdı. Çevresindekiler onunla uyum halinde çalışıyorlar, büyümekte olan küçük devletinin toplumsal kalıcılığını garantileyecek temelleri kurmasına bilinçli olarak yardımcı oluyorlardı. Bu arada kendi ordularına kumanda ediyorlar ve hemen hemen özerk beyler olarak kendi fetihlerini gerçekleştiriyorlar, ancak eşgüdümlü olarak faaliyet göstermeyi ve gerektiğinde başbuğlarının buyruklarına boyun eğmeyi hiçbir zaman ihmal etmiyorlardı.</span></p>

      <p class="paragraf para-style-override-14"><span xml:lang="tr-TR">Dinsel heyecan ruhunun ateşlediği Osman Bey, beyliğine, büyük atası ve adaşı Halife Osman’ın esinlediği yalın iman ile taze şevki getirdi. Onların gelenekleri uyarınca adaleti güç ve servetten üstün tutarak yerine getiriyordu. Aynı zamanda ardıllarının da yaptığı gibi, bireysel ve tam bir egemenlik temeline göre saltanat sürüyordu. İlk Osmanlılar böylece Selçuklu beyliklerindeki rekabetlerden arınmışlardı. Yeni bir çevrede yeni bir hayata başlarken sabır, irade ve hoşgörüyle silahlıydılar; bu kez hüküm sürdükleri ülkenin sosyal ve ekonomik koşullarına ayak uydurmak için gerekli pratik ve yapıcı deneyimler edindiler.</span></p>

      <p class="paragraf para-style-override-14"><span xml:lang="tr-TR">Osmanlılar kendi kaynaklarını yarattılar ve bu komşu devletlerin daha kentsel ortamında etraflarındaki entelektüel ve dinsel, verimli ve tecimsel kaynaklardan yararlanmayı bildiler. Bu arada zaman geçtikçe daha uzaktaki kaynaklara da el atarak bu sınır bölgesinde içteki karışıklıklardan ve yeni bir hayatla yeni bir geleceğin beklentilerinden kuvvet aldılar. Bu arada ayrıca, ölmekte olan Bizans İmparatorluğu’nun bu son Asya bölümünde hükümet etme yöntemlerini kurnazca gözlemleyerek Rumların yönetsel ve başka hünerlerinden yararlandılar. Çünkü Osmanlılar, daha erken çağlardaki Arap istilaları döneminde dışarıya vurulan İslam imajından farklı olarak düşmanlarına karşı dinsel bağnazlıktan arınmış bir ruhla davranıyorlardı. Türklerden çok Rumların arasında yaşıyorlardı zaten. Osman’ın komşu köylerindeki ve kalelerindeki aşiret reisleri dostça ilişkiler içinde olduğu Hıristiyanlardı. Mihaloğlu (Kösemihal) ve Markosoğlu (Malkoçoğlu) adındaki Rum aileleri en yakın dostları arasındaydılar. Bunlar eskiden Osman’ın düşmanlarıyken zaman içinde sıkı dostları ve destekçileri olmuşlardı. Onunla bu ilişkileri sonucunda İslam dinini benimsediler.</span></p>

      <p class="paragraf para-style-override-14"><span xml:lang="tr-TR">Osmanlı topraklarında Hıristiyanların toplu şekilde İslamlaştırılması -hele bu işin zorla yapılması- diye bir şey yoktu. Fakat bir miktar Hıristiyan, kendi dürtüleri ve çıkarları doğrultusunda isteyerek Müslüman oldular. İstanbul’daki merkezi yönetim yavaş yavaş çöktükçe kendilerini hükümdarları tarafından unutulmuş hissediyorlar ve gerçekçi bir görüşle Osmanlı yönetiminin nisbi düzeniyle güvenliğini yeğliyorlar, bu arada tabii ki Müslümanlar için daha büyük olan fırsatları ve külfetli vergilerden arınmışlığı göz önünde tutuyorlardı.</span></p>

      <p class="paragraf para-style-override-14"><span xml:lang="tr-TR">Ortodoks Kilisesi’nin otoritesindeki gerileme de ayrıca bu Asya Rumlarını yeni bir dinin uyarıcı etkisine yanıt vermeye itmişti. Sınır komşuları Osmanlılardan sosyal açıdan fazla bir farkları yoktu, ortamları ve âdetleri de benzerdi. Müslüman olsunlar ya da olmasınlar, Osmanlı yaşam biçimine kolayca ayak uydurabildiler. Türklerle Rumlar arasındaki evliliklerde de artış olması yeni bir karma toplumun doğmasına ve gelişmesine katkıda bulundu.</span></p>

      <p class="paragraf para-style-override-14"><span xml:lang="tr-TR">Osmanlı Türklerinin artık yalnız göçerler olmayıp aynı zamanda yerleşik, yaratıcı ve yapıcı bir halk da oldukları çok geçmeden ortaya çıktı. Zaman geçtikçe Anadolu’nun dağlık kuzeybatısındaki sınırları içinde bir tür halk kültürüne dayalı kendi sınır uygarlıklarını geliştirdiler. Asyalı ve Avrupalı, Müslüman ve Hıristiyan, Türk ve Türkmen, göçer ve yerleşik öğelerin bu sentezi pragmatik görüş açılıydı ve doğudaki feodal yapıdaki Türk beyliklerinde egemen olan daha tutucu kültürel ve sosyal kısıtlamalardan arınmıştı. Bizans’ı devralacak ve değişime uğratacak bir toplumun prototipiydi onlarınki. Selçuklu Türklerinin imparatorluğu aynen böyle Arapların imparatorluğunun arkasında bıraktığı boşluğu doldurmuştu. Bizans da aynen böyle Roma’nın vârisi olmuştu.</span></p>

      <p class="paragraf para-style-override-14"><span xml:lang="tr-TR">Osman’ın kendisine miras kalan toprakları komşularının zararına genişletmekte acelesi yoktu. Ağır, fakat garantili planı, gözlemlemek ve beklemek, yaşamak ve öğrenmek, Bizans topraklarına ancak adım adım sızmaktı. Tahkim edilmiş üç imparatorluk kenti, Bizans’ın Asya’da kalan topraklarına egemendi. Güneydeki Bursa Olimpos Dağı’nın (Uludağ’ın da dahil olduğu dağ kitlesi) yamaçlarından itibaren zengin Bithynia (Anadolu’nun kuzeybatısındaki bölge) ovasına hâkimdi. Merkezde bir gölün başındaki Nikaea (İznik) fiili başkentti. Kuzeyde Nikomedia (İzmit) limanı İstanbul’a uzanan denizyoluna ve Karadeniz’e uzanan karayoluna hâkimdi. Bunların hepsi Osman’ın başkentine sadece bir günlük mesafedeydiler. Osmanlılar, Ertuğrul’un saltanatını izleyen altmış yıllık aralıklı çarpışmalar sonunda Eskişehir kentinden itibaren -eski şehirden yeni “Yenişehir” kentine kadar- sadece altmış mil ilerlediler. Burasının zaptı İznik’le Bursa arasındaki iletişime sekte vurdu.</span></p>

      <p class="paragraf para-style-override-14"><span xml:lang="tr-TR">Fakat, İstanbul için yaşamsal önemi olan bu bölgedeki kent duvarlarının gücünün ve kendi nisbi zayıflığının bilincinde olan Osman, uygun zamanı bekliyordu. Kendi kuvvetleri bu arada artıyordu, şöyle ki Ertuğrul’un dört yüz kişilik savaşçı birliklerinin dört bine ulaştığı söyleniyordu. Asker toplamak için başka kaynaklar komşu devletlerin durağan sınırlarının ötesinden gelerek iş arayan savaşçılar ve Rum asıllı sınır savaşçıları Akritailerdi. Bunların bir kısmı ihmal, gelirlerine el konulması, İstanbul’un zulüm ve baskısı nedeniyle taraf değiştirmeye razı edilmişlerdi.</span></p>

      <p class="paragraf para-style-override-14"><span xml:lang="tr-TR">Osman ancak on dördüncü yüzyılın ilk yılında, iktidara gelmesinden on iki yıl sonra Bizans’ın imparatorluk kuvvetleriyle Koyunhisar’da (Rumların Baphaeon’u) karşılaştı. İzmit önlerindeki bereketli bir vadide Osmanlı akınının önünü kesmeye çalışan Rumlar, güçlü ve seri bir süvari saldırısı sonucunda darmadağın oldular. Bir imparatorluk ordusunun adı sanı bilinmeyen bir Türkmen aşiret reisinin karşısındaki yenilgisi Bizans’ı endişeye düşürdü. Osman’ın beyliğinin artık yabana atılamayacağı anlaşılıyordu. Osman böylece ün sahibi oldu. Kutsal savaşçılar artık Anadolu’nun dörtbir yanından ona katılmaya koşuyorlar, Osmanlı diye tanınmaktan gurur duyuyorlardı. Osmanlı Devleti gerçek anlamda kurulmuştu artık.</span></p>

      <p class="paragraf para-style-override-14"><span xml:lang="tr-TR">Ancak Osman zaferini sürdürmek için İzmit’e saldırmadı, birlikleri bu kentin etrafındaki arazileri yakıp yıkmakla yetindiler. Osman’ın kendini, Sakarya Nehri’nin İzmit’in arkasındaki ovaya inişine hâkim bir noktadaki Akhisar Kalesi’ne (Rumların Sangarius’u) saldıracak kadar kuvvetli hissetmesine kadar aradan yedi yıl geçecekti. Bu kaleyi zapt ederek böylece Osmanlılara denize inen yolu açmış oldu. Osmanlılar ilk kez Boğaz kıyılarında gözüktüler, bunun doğusundaki yarımadada Karadeniz kıyılarındaki iskeleleri ve kaleleri zapt ettiler, sonunda da Marmara Denizi’ne açılarak Kalolimini Adası’nı (İmralı) zapt ettiler. Osman böylece Bursa’dan sonra İzmit’ten İstanbul’a giden denizyolunu tıkamış ve iki kenti birbirinden yalıtmış oluyordu. Bursa bundan sonra kara yanından istila edildi ve sonunda 1326’da Osman ölüm döşeğindeyken zapt edildi.</span></p>

      <p class="paragraf para-style-override-14"><span xml:lang="tr-TR">Kentin varoşlarının düşman eline geçtiği yedi yıllık bir kuşatmadan sonra, rakip imparatorlar arasındaki hanedan kavgalarından perişan haldeki İstanbul’dan destek alamamak Bizans garnizonunun cesaretini kırdı. Kumandanları Evrenos sonunda başka belli başlı Rumlarla birlikte kenti teslim etti ve Müslümanlığı kabul etti. Osmanlılar burada Uludağ’ın bereketli yamaçlarında ilk imparatorluk başkentlerini kurdular ve onu bir yandan ölümsüz mimari eserleriyle zenginleştirerek uygar bir sanat ve kültür merkezine dönüştürdüler.</span></p>

      <p class="paragraf para-style-override-14"><span xml:lang="tr-TR">Osmanlılar sonradan Avrupa’ya yerleşince, Bursa başkent olmaktan çıktıysa da, daima imparatorluklarının kutsal kenti olarak kaldı. Özellikle ilahiyat ve İslam yasalarıyla geleneklerinin okutulduğu medreseleriyle önemli bir bilim merkezi olmak vasfını kazanmıştır. Gazilerin hür ve çok kez biçimsel olmayan savaşçı ruhlarına karşın, ulema sınıfı Eski İslamın geleneksel ilkeleriyle özdeşleşmiş olup bu taraflarıyla yüzyıllar boyunca rehber veya kısıtlayıcı olarak Osmanlı Devleti üzerindeki baskın etkisini korumuştur.</span></p>

      <p class="paragraf para-style-override-15"><span xml:lang="tr-TR">Osman şimdi burada Bursa’da deniz üzerinden İstanbul’a bakan bir tepedeki mezarında yatıyordu. Ardıllarının mezarlarının da onunkisine katılmalarıyla Bursa bir tür İslam ziyaret yeri olacaktı. Mezar taşındaki çift kenarlı kılıcıyla çerçeveli yazıt yüzyıllar boyunca her şehzadenin Osmanlı tahtına çıkışında tekrarlanacak bir duayı içeriyordu: “Osman kadar iyi olsun!” Osman gerçekten de o ilk günlerin İslam geleneğine göre iyi bir insandı, hatta ölüm yatağındayken oğluna, “Adaleti yerine getir ki dünya daha güzel bir yer olsun. Göçen ruhumu bir dizi güzel zaferle sevindir... Silahlarınla dini yay. Bilgili olanları özendir ki İlahi Yasa egemen olsun,” diye öğüt vermişti.</span></p>

      <p class="paragraf para-style-override-14"></p>

      <p class="paragraf para-style-override-14"><span xml:lang="tr-TR">Osman’ın tarihsel rolü bir halkı etrafında toplayan aşiret reisi olmasıydı. Oğlu Orhan Bey bu halkları kaynaştırarak bir devlet yaratacaktı; torunu I. Murat ise devleti büyütüp bir imparatorluğa dönüştürecekti. Politika alanındaki başarıları on dokuzuncu yüzyılın bir ozanı tarafından aşağıdaki sözlerle övülmüştü: “Bir aşiretten dünyaya boyun eğdiren bir güç yarattık.”</span></p>

      <p class="paragraf para-style-override-14"><span xml:lang="tr-TR">Osmanlılar devletlerini ve imparatorluklarını kurarlarken Gazilerin, coşkuyla bağlı oldukları dinin o savaşçılarının geleneklerine ve toplumsal kurumlarına çok şey borçlu olduklarını biliyorlardı. Bu geleneklerin kökleri ahlaksal ilkeler üzerinde kurulu bir toplum hayatına ve erdemli davranışlar göstergesi bir İslami kurallar dizinine bağlı kardeşliklere dayanıyordu. Ön planda dinsel amaçlı olan bunlar, kuraldışı güçlü bir mistisizm içeren ve somut bir biçim alan soyut fikirler içeriyorlardı. Kentlerde esnaf ve zanaatkâr loncalarını kucaklamaya uyarlanıyorlardı. Sınır bölgeleriyle köylerde Ahiler gibi askeri kardeşliklere veya bağnazca bir din ve savaş arzusunun esinlediği silah arkadaşlıklarına dönüşüyorlardı. Onurlu ruhlarıyla şövalye topluluklarına benziyorlar, karşılıklı olarak görevler yüklüyor ve kabul ediyorlar, daha eski çağlardaki mistik İslam kardeşlik cemiyetlerininkine benzer toplantı yerlerinde buluşuyorlardı.</span></p>

      <p class="paragraf para-style-override-15"><span xml:lang="tr-TR">On dördüncü yüzyılda yaşamış gezgin İbni Battuta bu kardeşlikler hakkında şunları yazıyor:</span></p>

      <p class="paragraf para-style-override-14"></p>

      <p class="paragraf para-style-override-15"><span xml:lang="tr-TR">Dünyanın hiçbir yerinde yabancılara konukseverlik göstermek, yiyecek vermek ve ihtiyaçlarını gidermek, zalimleri engellemek ve çıkarcılığı temsil edenlerle onlara katılanları öldürmek açılarından onlarla kıyaslanabilecek başkaları bulunamaz. Onların dilinde bir Ahi, zanaatinin toplu üyelerinin, başka genç bekâr erkekler ve bekârlık yaşamını benimseyenlerin, liderleri olması için seçtikleri bir kişidir.</span></p>

      <p class="paragraf para-style-override-14"></p>

      <p class="paragraf para-style-override-14"><span xml:lang="tr-TR">İbni Battuta pejmürde kılıklı ve başında keçe başlık olan bir ayakkabıcı tamircisinin daveti üzerine bir misafirhaneyi ziyaret etti. Burasını, genç Ahilerin bir şeyhi sıfatıyla kendisi ve “çeşitli mesleklerden yaklaşık iki yüz kişi”, yolcuları ve başka konukları ağırlamak için bina etmişler ve gün içindeki bütün kazançlarıyla bu ortak amaca katkıda bulunmuşlardı.</span></p>

      <p class="paragraf para-style-override-15"><span xml:lang="tr-TR">İbni Battuta’ya bakılırsa:</span></p>

      <p class="paragraf para-style-override-14"></p>

      <p class="paragraf para-style-override-14"><span xml:lang="tr-TR">Burası güzel bir binaydı. Yerleri güzel Anadolu kilimleriyle kaplıydı, Irak camından çok sayıda avizeden ışık alıyordu... Uzun entarili ve ayakları çizmeli bir dizi genç adam odada sıralar halinde duruyorlardı... Başlarında beyaz yünlü başlıklar vardı, her başlığın tepesine de yaklaşık bir kol boyu kadar bir örgü kumaş iliştirilmişti... Bizim aralarında yerimizi almamızdan sonra bize meyveler ve tatlılarla ziyafet çektiler, sonra da şarkılarına ve danslarına başladılar. Her yönleriyle bizi hayran ettiler. Cömertliklerine ve Allah vergisi asaletlerine şaşmıştık.</span></p>

      <p class="paragraf para-style-override-14"></p>

      <p class="paragraf para-style-override-16"><span xml:lang="tr-TR">İbni Battuta Bursa’da Sultan Orhan tarafından kabul edildi.</span></p>

      <p class="paragraf para-style-override-14"></p>

      <p class="paragraf para-style-override-15"><span xml:lang="tr-TR">O, Türkmen krallarının en büyüğüdür. Servet, toprak ve askeri güç alanlarında da en zengini. Kale derseniz, yüze yakın kalesi var, vaktinin en büyük kısmını da onları gezip denetlemekle geçiriyor... Herhangi bir şehirde bütün bir ayı geçirmediği söyleniyor. Kâfirlerle de sürekli olarak savaşıyor ve onları kuşatma halinde tutuyor.</span></p>

      <p class="paragraf para-style-override-14"></p>

      <p class="paragraf para-style-override-14"><span xml:lang="tr-TR">Orhan, Osman’ın iki oğlundan küçüğüydü. Babası, askerlik alanındaki yeteneklerini göz önünde tutarak onu kendine vâris olarak seçmişti. Büyük oğul Alaaddin tersine kendini bilime adamış olan, hukuk ve din alanlarında çalışan bir kişiydi. Efsaneye bakılırsa, mirası aralarında paylaşmaları için küçük kardeşinin yaptığı teklifi reddetmiş, Orhan bunun üzerine, “Kardeşim; sana teklif ettiğim sürüleri ve hayvanları almadığına göre, halklarımın çobanı ol. Vezirim ol,” demişti. Alaaddin yedi yıl sonraki ölümüne kadar bu konumda kalmış, devletin yönetimi, ordunun düzeni ve yeni yasaların hazırlanmasıyla meşgul olmuştu.</span></p>

      <p class="paragraf para-style-override-14"><span xml:lang="tr-TR">Bursa’yı kendine başkent yapan Orhan, “Sultan, gazilerin sultanının oğlu, gazinin oğlu gazi, dünyalar kahramanı kumandan,” gibi unvanlarla yüceltilmişti. Bursa’da ilk kez gümüşten bir Osmanlı sikkesi bastırdı. Selçuklu parasının yerini alan bu sikkenin üstünde, “Allah, Osman’ın oğlu Orhan’ın devletini yaşatsın,” ibaresi vardı. Orhan’ın görevi babasının çalışmalarını tamamlamaktı: Osman’ın etrafında topladığı karışık halkları başarılı bir devlet biçiminde pekiştirmek, fetihlerini toparlamak ve topraklarını genişletmek, buralardaki halkları kaynaştırmak, böylece devletini yeni bir Osmanlı gücü merkezi haline getirmek. Babasından daha açık tenli, daha uygar tavırlı ve daha görkemli bir yapıda olan Orhan’ın babasınınkiler kadar sade zevkleri ve Osman’ınki kadar adil bir karakteri vardı. Ayrıca, bağnaz, dalavereci veya zalim de değildi. Osman’ınkinden daha engin bir vizyonu vardı. Savaşta ve devlet yönetiminde daha güçlüydü, tükenmeyen bir enerji, bir azim, hepsinden de çok, devlet yönetiminin incelikleriyle diplomasinin hünerlerine olan üstün yeteneğiyle amaçlarına ulaştı.</span></p>

      <p class="paragraf para-style-override-14"><span xml:lang="tr-TR">Her şeyden önce, İznik ve İzmit kentlerinin zapt edilmeleri gerekiyordu. Yüksek savunma duvarlarının içinde ani bir saldırıyla ele geçirilemeyecek olan birer kaleydiler. Bursa; İstanbul’dan yardım göremediği için düşmüştü. Orhan, yüz yıl önce İstanbul’un Latinler tarafından işgali sırasında imparatorluğun başkenti olan İznik’e dikkatini çevirince, İmparator III. Andronikus bu kentin imdadına yetişmeyi kendine görev bildi. Fakat 1329’da Osmanlılarla Pelekanon’daki (Manyas) karşılaşmasında yaralanınca ordusunun en büyük kısmını terk ederek kaçtı. Adamlarından hayatta kalanlar da peşinden kaçtılar. İznik garnizonu böylece teslim oldu. Sekiz yıl sonra İzmit garnizonu da Osmanlılara boyun eğecekti.</span></p>

      <p class="paragraf para-style-override-14"><span xml:lang="tr-TR">Kentlerin üçü de büyük ölçüde ekonomik nedenlerle düşman eline geçmişlerdi. Gelişmek için çevrelerindeki kırsal bölgelerle bağlantılarının olması gerekirdi. Çevredeki araziler, yalnız akıncı olarak değil, İstanbul’un onayıyla göçmen olarak da gelen Osmanlıların eline geçince, kendi kaderlerine terk edilen halkın düşmana boyun eğmekten başka çaresi yoktu. Bu arada teslim olurken üzerinde anlaşmaya varılmış koşullar uyarınca İstanbul’a gitme koşulundan fazla bir yararlanan çıkmadı. Oldukları yerde kalıp zanaatlarını ve ticaretlerini sürdürmeyi, eski dünya yerine etraflarında oluşan yeni dünyada hisselerine düşeni yapmayı yeğliyorlardı. Şöyle ki Orhan’ın saltanatının sonlarına doğru devletinin nüfusu -öyle sanılıyor ki- yarım milyona ulaşmıştı... bu ise Ertuğrul’un efsanevi dört yüz atlısından dağlar kadar farklıydı.</span></p>

      <p class="paragraf para-style-override-14"><span xml:lang="tr-TR">Osmanlılar, Hıristiyanlara hoşgörüyle yaklaşmalarına karşın, esas olarak milliyetlerinin ölçüsü din olan Müslüman bir devlet olarak kaldılar. Barışçı ortak yaşamlarına rağmen, Müslümanlarla Hıristiyanlar arasında bir ayırım gözetmek gerekliydi. Bu ayırım esas olarak toprak ve toprağın bölüştürülmesinde kendini gösteriyordu. Yalnız Müslümanlar askerlik yapmak durumundaydılar, dolayısıyla topraktan yararlanma hakkı onlarındı. Toprak hizmet karşılığında ödül olarak dağıtılıyor ve vergiden muaf askeri tımarlar şeklinde asker toplanmasına araç oluyordu. Hıristiyanlar askeri hizmetten muaf oldukları için, toprak üzerindeki bu tür haklardan yararlanamıyorlardı. Askerlik yapmak yerine orduya destek olarak kelle başına bir vergi ödüyorlardı.</span></p>

      <p class="paragraf para-style-override-14"><span xml:lang="tr-TR">Bu yöntem kırsal alanlarda onları toprak sahibi Müslümanların yanında ikinci sınıf vatandaş konumuna düşürüyordu. Bu nedenle bu tür yetersizliklerin ekonomik avantajla denkleştirildiği kentlerde yaşamak ve çalışmak eğilimindeydiler. Ancak Hıristiyanlar gönüllü olarak Müslümanlığı kabul etmekle otomatik olarak birer Osmanlı oluyorlar, bu sayede kökenleri unutuluyor, vergiden muafiyetten, toprağı işleme hakkından, ilerleme fırsatlarından ve Müslüman yönetici sınıfının avantajlarından pay alma durumundan yararlanıyorlardı. Asya’daki Osmanlı tarihinin bu evresinde Müslümanlığı kabul edenler bu nedenle çok olmuştur.</span></p>

      <p class="paragraf para-style-override-14"><span xml:lang="tr-TR">Osmanlıların askeri tımarlar yoluyla toprağı kullanım hakkı, feodal yapısına rağmen, toprakların genelde ufak ve daha önemlisi, ender olarak kalıtsal olmaları açısından Avrupa’daki feodal sistemden farklıydı. Çünkü toprak tümüyle devletin malıydı. Bu nedenle Avrupa’da görülen arazi sahibi soyluluk Osmanlı egemenliğinde yoktu. Fethettikleri toprakların mülkiyeti kayıtsız şartsız sultanlarındı. Fethetmeye devam etmeleri sonucunda daha çok askere ödül olarak daha çok tımar ve zeamet dağıtmak mümkün olmuştu. Orhan, ağabeyi Alaaddin’in önerisi üzerine bu sistem uyarınca hükümdarın kumandasında bir muvazzaf ordu, sürekli savaşa hazır profesyonel bir askeri kuvvet düzenledi. Benzeri ordular Avrupa’da ancak iki yüzyıl sonra taklit edilecekti.</span></p>

      <p class="paragraf para-style-override-14"><span xml:lang="tr-TR">Osman’ın ordusu yalnızca düzensiz Türkmenlerden, akıncı denilen gönüllü atlılardan oluşmuştu. Köylerde “savaşmak isteyenler”in belli bir tarihte silaha çağırılması suretiyle toplanan bu erler usta süvarilerdi ve hep birlikte “bir duvar gibi” hareket ediyorlardı. Askerlerini askeri tımar ve zeamet sahiplerinden toplayan Orhan, kuvvetlerinden bir atlı keşif kuvveti oluşturdu; bunların görevi tasarlanan bir saldırıdan önce yolu açmaktı. En büyük tehlikelerle karşı karşıya kalacak olan bu askerlerin bağlılığı en zengin toprak bağışlarıyla garantileniyordu. Bu keşif birlikleri çavuş denen rehberlerden ve</span> <span class="italik char-style-override-11" xml:lang="tr-TR">Sipahi</span> <span xml:lang="tr-TR">denilen paralı süvari birliklerinden destek görüyorlardı.</span></p>

      <p class="paragraf para-style-override-14"><span xml:lang="tr-TR">Orhan ayrıca başıbozuklardan azaplar denilen piyade birlikleri topladı. Bunlar savaşlarda en ön saflarda bulunarak düşmanın ilk saldırısına hedef olacak gözden çıkarılabilir bir kuvvetti. Düşman bunların arkasında disiplinli, seçme birliklerden oluşan çok güçlü ikinci bir asker sırasıyla karşılaşıp gafil avlanıyordu. Kapıkulu Ocağı denilen paralı asker birliklerinden seçilen bu savaşçılar, tanıdıkları ve saygı duydukları komutanların idaresinde birlikte savaşmak üzere eğitilmişlerdi. O devirdeki paralı askerlerden farklı olarak bunlar hükümdarlarına bağlılıkta yekpare bir kitle oluşturuyorlar, onun davasını paylaşıyorlar, onun hizmetleri karşılığında terfi veya başka ödüller sağlayarak çıkarlarını koruyacağına güveniyorlardı. Prensip olarak, “Sultanın çadırının kapısından” ayrılmıyorlar, onun mutlak otoritesine boyun eğiyorlar, ona şahsen ya da onun adına hareket etmek üzere görevlendirilmiş bir komutanın emrinde dolaylı şekilde hizmet ediyorlardı. Bu yeni Osmanlı muvazzaflarının gücü birliklerindeydi. Aynı zamanda da sürekli olarak savaşmaya hazır olma durumundaydılar.</span></p>

      <p class="paragraf para-style-override-15"><span xml:lang="tr-TR">Osmanlılar her an hazırdılar, hiçbir zaman gafil avlanmıyorlardı. Orduları birinci sınıf bir haber alma teşkilatıyla örgütlenmiş olduğundan düşmanın ne zaman ve nereden geleceğinden haberleri oluyordu. Ayrıca, askerlerine yol gösteren mükemmel bir rehberlik hizmetleri vardı. Bertrand de Broquière adında bir gezgin bu Osmanlı birlikleri hakkında şunları yazmıştı:</span></p>

      <p class="paragraf para-style-override-14"></p>

      <p class="paragraf para-style-override-15"><span xml:lang="tr-TR">Birdenbire harekete geçebiliyorlardı, yüz Hıristiyan askeri de on bin Osmanlı’dan daha fazla gürültü yapıyordu. Davul çalındığı zaman aniden yürüyüş düzenine geçiyorlar, hiç adımlarını bozmuyor, rahat emri verilene kadar durmuyorlardı. Hafif silahlı olduklarından bir günde Hıristiyan hasımlarının üç günde aldıkları yolu kat ediyorlardı.</span></p>

      <p class="paragraf para-style-override-14"></p>

      <p class="paragraf para-style-override-14"><span xml:lang="tr-TR">Yüzyıllardır göçerlerin hız ve devingenlik âdetleriyle örgütlenmiş güçlü, azimli ve disiplinli bir ırk, düzen ve taktik ilkelerinin de katılımıyla mükemmel bir savaş makinesi olmuştu. Yenilmezlikleriyle Osmanlı Devleti’ni bir imparatorluğa dönüştürmeleri kaçınılmazdı. Göçerlerin kalıtsal dürtüleriyle güdülerek batıya doğru planlanmış bir yol üzerinde yeni “otlaklar” aramaya çıkmışlardı. Müslümanlığı kabul etmeleriyle birlikte bu arayış kutsallaşmış, Gaziler olarak kâfirleri arayıp onlarla savaşmak, akınlarla kâfirin topraklarını ve mallarını zapt etmek, insanlarını öldürmek veya esir etmek, toplumlarını İslam yasasına bend etmek onlar için İslam inançlarının gereği olmuştu. Genişlemeye ve yayılmaya duydukları sosyal ve ekonomik gereksinme de onları ayrıca güdüyordu. Şöyle ki; Anadolu’nun ortalarındaki beyliklerden taşan göçer, karşıt Müslüman veya maceraperest başka göçmenlerin sınır bölgelerine sürekli akışı da onları devamlı ileri süren bir basınç aracıydı. Böylece Orta Asya bozkırlarını arkalarında bırakan bu Türkler şimdi kendilerine yabancı ve hasım bir ortamda -denizde- şanslarını deneyeceklerdi. On dördüncü yüzyıl ortalarında kuvvetleri Avrupa’ya geçmeye hazırdı.</span></p>
    </div>
  </div>
</body>
</html>
