<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-44.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-44.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-sol" id="toc_marker-8-2"><span class="alt-baslik" style="font-size:1.38em;" xml:lang="tr-TR">((37))</span></p>

      <p class="paragraf para-style-override-14"><span xml:lang="tr-TR">Sultan böylesi bir kasıtla değilse de, aynı pasif ve kaçamak diplomasi yöntemiyle Afrika anakarasına da arkasını dönüyordu. Afrika’da Fransa’nın mandasına girecek olan Tunus’u, daha önemlisi de, “sultanın tacının en parlak elması” Mısır’ı kaybedecekti. Mısır’ı yöneten ve sözde hâlâ sultanın egemenliğinde olan Hidiv İsmail Paşa’nın Mehmet Ali Paşa’yla başlayan hanedanı son yarım yüzyıldır memleketin başındaydı. İsmail de son Osmanlı sultanları gibi savurganlığı ve lüksüyle yüz milyon sterline yakın bir borca girmişti. 1876’da, yani Türkiye Hükümeti’nin borçlarını ödeyemediği yıl İsmail Paşa da iflas durumundaydı. Uluslararası bir komisyon tarafından hazırlanan plan uyarınca maliyesinin yönetimini bir İngiliz ve bir de Fransız kontrolörünün ikili denetimine teslim etmek zorunda kalmıştı. Bu kişilerin ısrarı karşısında yeni bir kabine kuruldu. Bunun maliye nazırı İngiliz, bayındırlık nazırı ise Fransızdı. İsmail Paşa da 1879’da sadece Mısırlılardan ibaret olan bir kabine kurma sevdasıyla iki nazırın görevine son verince, İngiliz ve Fransız hükümetleri de “istifa edip memleketten ayrılmasını” önerdiler. Diğer Avrupa devletleri bu konuda onları destekliyorlardı.</span></p>

      <p class="paragraf para-style-override-14"><span xml:lang="tr-TR">İsmail Paşa belli bazı koşullarla istifa etmeyi reddettiği takdirde, iki hükümet sultana başvurmak zorunda kalacaklardı. Vakit kazanmak isteyen İsmail Paşa pahalı rüşvetler götüren bir aracı vasıtasıyla meseleyi sultana, iki yabancı devletin hükümranlık haklarını önemsememe girişimleri olarak iletti. Avrupalının kafasını her zamanki gibi yanlış tanıması nedeniyle Abdülhamit Avrupa devletlerinin bu istifayı onun onayını almadan da gerçekleştirebileceklerini düşünememişti. Yurtiçinde ve dışında gücüyle prestijini tehdit eden bu durum karşısında paniğe kapılarak nazırlarını bir araya topladı, onlar da bu girişimin mümkünse önlenmesi gerektiği hususunda anlaştılar. Her zamanki gibi zaman kazanmaktan yana olan Abdülhamit erteleme için pazarlığa oturulmasını önerdi.</span></p>

      <p class="paragraf para-style-override-14"><span xml:lang="tr-TR">Ancak nazırların arasında yalnız bir tanesi, Berlin’de sultanın Hariciye Nazırı olarak bulunmuş Kara Todori Paşa adındaki bir Hıristiyan Rum bu önemli durumda herhangi bir erteleme girişiminin ölümcül olarak devletleri sultanın rızasını almadan harekete geçmeye sevk edebileceğini ileri sürdü. Cüretkârane bir karar vermenin zamanıydı, sultan da sonunda bir ferman çıkararak İsmail Paşa’nın görevden alınıp yerine oğlu Tevfik’in geçirildiğini duyurdu. Böylece son dakikada Avrupa devletlerinin müdahalesini önleyerek hükümdar olarak prestijini korudu.</span></p>

      <p class="paragraf para-style-override-14"><span xml:lang="tr-TR">İki yıl sonra yine prestijini tehdit eden yeni bir kriz ortaya çıktı. Orduda yerli Mısırlı subayların, içinde bulundukları koşullardan duydukları hoşnutsuzluk Hidiv Tevfik’e karşı milliyetçi bir hükümet darbesine yol açtı. Bu hareketin başında Ahmet Arabi adında fellah kökenli bir albay vardı. Hükümet darbesi başbakanının görevden alınmasına yol açarak Hidiv’in otoritesini sarstı. Ayaklanmanın sonrasında Gladstone’la müdahale yanlısı olmayan nazırları, Mısır’a herhangi bir askeri müdahalenin ülkenin hükümdarı sultanın sorumluluğu olduğunda ısrarla ilk önce bir diplomatik girişimden daha fazlasını yapmak istemediler. 1882 başlarında Gladstone’un gönülsüzlüğüne rağmen ve çıkarları sultanınkilere ters düşen Fransızların baskısına bir cevap olarak İngiliz ve Fransız hükümetleri Hidiv’e desteklerini ve mevcut finansal denetim sisteminin devamını teyit ettiler.</span></p>

      <p class="paragraf para-style-override-14"><span xml:lang="tr-TR">Bu Mısır’da yeni bir patlamaya yol açtı. “Mısır Mısırlıların” çağrısıyla Arabi, Hidiv’i kendisi harbiye nazırı olmak üzere güçlü bir milliyetçi hükümet kurmaya zorladı. İngiltere’yle Fransa bunun üzerine düzeni korumak ve Hidiv’in yeniden otorite kurması umuduyla İskenderiye’ye savaş gemileri gönderdiler. Fakat bunda başarılı olamadılar, askeri parti de iktidarda kalarak yeni karışıklıklara yol açtı. Arabi’nin ülkeden bütün Hıristiyanların atılmasını amaçladığı sanılmaktadır. Ordunun subayları Hidiv’in tahtından indirilmesi için baskıya başladılar. Yabancı savaş gemilerinin varlığı Mısırlı güruhların yabancı düşmanlığını körükledi. Avrupalılar, birçoklarının ülkenin içindeki karışıklıklardan kaçarak sığındığı İskenderiye’de taciz edildiler ve üzerlerine tükürüldü. Bir şeyh sokaklarda, “Ey Müslümanlar, gelin ve Hıristiyanları öldürmeme yardım edin!” diye bağırdı. Sonunda kan da döküldü ve elli Avrupalı gaddarca katledildi.</span></p>

      <p class="paragraf para-style-override-14"><span xml:lang="tr-TR">Arabi’nin ezilmesinin zamanı gelmişti. Milliyetçilerle gizli bir antlaşma yapmayı planladığından şüphelenilen Fransa, işbirliği yapmayı reddettiğinden bu iş tek başına İngiltere’ye düşüyordu. İngiltere kabinesindeki güçlü üyeler şiddetle müdahale edilmesi için baskı yaptıklarından Gladstone da politikasını çaresiz tersine döndürdü.</span></p>

      <p class="paragraf para-style-override-14"><span xml:lang="tr-TR">İngiliz Amirali Seymour, Arabi’nin, İskenderiye’de iki donanmayı hedef alan kale inşaatına son vermesini istedi. İsteminin geri çevrilmesi üzerine amiral aldığı direktifleri de aşarak şehri bombardımana tuttu. Fransızlar bombardımana katılmayı reddetmişlerdi, aradan çok geçmeden de filolarını geri çektiler. Bu durum, başlıca Hıristiyan devletleri arasındaki uyumsuzluklar sayesinde imparatorluğunun sonsuza dek yaşayacağını sanan Abdülhamit’i sevindirdi. Bu arada Arabi de Hidiv tarafından asi olarak nitelendi ve kendisine karşı cihat ilan edildi.</span></p>

      <p class="paragraf para-style-override-14"><span xml:lang="tr-TR">Bundan önce İngiliz ve Fransız hükümetleri, sultanın da işbirliğiyle Mısır krizine bir çözüm aramak için İstanbul’da Avrupa devletlerinin de katılacakları bir konferans düzenlemişlerdi. Sultan konferansa katılmayı reddettiği gibi, yine kaçamak yoluna saptı. Mısır’a çelişkili direktiflerle yolladığı iki ayrı temsilci hiç kuşkusuz bir şey başaramadı. Sultanın temsilcisi olmadan devam eden konferansta Mısır’da düzeni korumak için silahlı bir müdahale tartışıldı ve sultandan bu amaçla birlikler yollaması istendi. Abdülhamit üç hafta süren oyalanmadan sonra bir temsilci atamaya sonunda razı olduğunda, İskenderiye bombardımanını önlemek için çok geç kalınmıştı. Oysa sultan, İngiltere’nin, onun onayını almadan böyle bir girişime kalkışmayacağına inanıyordu.</span></p>

      <p class="paragraf para-style-override-14"><span xml:lang="tr-TR">Şimdi Fransız desteği olmadan -yani İngiliz-Fransız ikili kontrolü zararına- Gladstone’un sözleriyle “Mısır Devleti’ni anarşi ve çıkar çatışmasından barış ve düzen ortamına dönüştürmek” yalnız İngiltere’ye kalıyordu. Hükümeti, ileride iyi bir yönetimi olması için Mısır’ı ancak geçici bir süre işgal altında tutmayı planlıyordu. Bundan sonraki iki ay boyunca askeri hazırlıklar sürerken Babıâli’deki İngiltere Büyükelçisi Lord Dufferin, sultanın İngiliz kuvvetiyle birlikte bir Türk taburu yollamasında ısrar ederek bunun ikili bir işgal olması çabalarından vazgeçmedi. Böylesi bir girişim, sultanın Mısır üzerindeki hükümranlık haklarını doğrulayacağı gibi, aynı zamanda İngiltere’nin Osmanlı İmparatorluğu’nun bütünlüğüyle bağımsızlığına saygısını kanıtlardı.</span></p>

      <p class="paragraf para-style-override-14"><span xml:lang="tr-TR">Bu konuda askeri bir antlaşma hazırlandı ve imzalanması için Abdülhamit’e sunuldu. Ancak İngiltere’nin onsuz hareket edemeyeceği hayaline kapılan sultan, sürekli itirazlar ve metinde yapılmasını istediği küçük değişikliklerle işi uzattıkça uzattı, öyle ki İngiliz Hariciye Nazırı Lord Granville sonunda büyükelçisine yolladığı bir mesajla, “Acil durum geçtiğine göre, majesteleri artık Mısır’a birlikler göndermeye gerek görmeyecektir,” diye bildirdi.</span></p>

      <p class="paragraf para-style-override-14"><span xml:lang="tr-TR">Çünkü 13 Eylül 1882’ye rastlayan o günde daha önce İskenderiye’ye çıkmış olan General Sir Garnet Wolseley bir İngiliz seferi kuvvetini Süveyş Kanalı’ndan İsmailiye’ye taşımış, İngilizler oradan kara içine girerek Arabi’nin Mısır Ordusu’nu Tel-el-Kebir Savaşı’nda darmadağın etmişlerdi. Ertesi gün de bir süvari kuvveti Kahire’ye girmişti. Sultan Abdülhamit kızmaya devam etsin İngiltere’ye karşı bir kez daha fırsatı kaçırmış, Hidiv de sonuçta zafer sevinci içinde başkentine dönmüştü. Sultanın, Doğu ile Batı diplomasisi arasındaki tempo farklılıklarına ayak uydurması gerekecekti.</span></p><br />

      <p class="paragraf para-style-override-14"><span xml:lang="tr-TR">İngiltere’nin başından beri samimi olarak niyeti hâlâ Türk egemenliği altında dengeli bir yerli yönetim kurulur kurulmaz kuvvetlerini Mısır’dan çekmekti. Abdülhamit Kahire’deki ajanları aracılığıyla İngiliz yönetimine karşı entrikalar çevirirken Lord Dufferin Mısır’da bir dereceye kadar özgür bir yönetim yerleştirmeye çalışıyor, İngiliz askeri otoriteleri de iki veya üç yılın içinde ülkeyi boşaltmak için bir programı tartışıyorlardı. 1885’de muhafazakâr bir hükümet iktidara gelince Lord Salisbury başbakan olarak Sir Henri Drummond-Wolff’u özel bir görevle İstanbul’a yolladı. Görevi hâlâ bir İngiliz-Türk dostluğu çerçevesinde iki ülke arasında, ikisinin de çıkarına hizmet edecek, İngiliz etkisini korurken sultanın Mısır üzerindeki haklarını doğrulayacak bir anlaşmaya zemin hazırlamaktı.</span></p>

      <p class="paragraf para-style-override-14"><span xml:lang="tr-TR">Sonuçta ordusuyla yönetimindeki reformu denetlemek üzere Mısır’a İngiliz ve Türk temsilciler yollamak üzere bir ön anlaşmaya varıldı. Ama ciddi pazarlıklar başlayana dek zaman geçecekti. Bu pazarlıklar 1887’de iki tarafın hükümdarları tarafından onaylanması gerekecek bir İngiliz-Türk antlaşmasının imzalanmasıyla sonuçlandı. Bu anlaşmayla içten veya dıştan gelecek ciddi bir tehlike Mısır’ı tehdit etmedikçe İngiliz Hükümeti kuvvetlerini üç yılın içinde geri çekecek fakat İngilizler bir istila veya içteki karışıklıklar tarafından tehdit edildiğinde tekrar ülkeye girme haklarını koruyacaklardı. Geri çekilme, Mısır’ın tarafsızlığıyla ilgili uluslararası bir garanti eşliğinde yapılacak, böylece antlaşmanın koşullarının Avrupa devletlerince kabulüne bağlı olacaktı.</span></p>

      <p class="paragraf para-style-override-14"><span xml:lang="tr-TR">Mısır’da İngilizlerin statüsü açısından dolaylı olarak anlamı göz önüne getirildiğinde antlaşmaya şimdi Fransa tarafından şiddetle karşı konuluyordu. Bu ülkenin Babıâli’deki büyükelçisi, Rus meslektaşıyla anlaşmalı olarak, sultana onayını vermemesi için tehditle karışık baskı yapmaya başladı. Bu şekilde gözü korkutulan Abdülhamit yine son dakikada anlaşmayı Türkiye adına onaylamayı reddetti. Sir Henri Drummond-Wolff görevini tamamlamamış olarak İngiltere’ye döndü, Mısır’daki İngiliz işgali de sürüp gitti. Kısa zamanda geri çekilme planları da bir anlamda unutuldu.</span></p>

      <p class="paragraf para-style-override-14"><span xml:lang="tr-TR">Önceleri İngiltere’ye karşı diplomatik bir zafer kazandığını zanneden Abdülhamit çok geçmeden ciddi bir gaf yaptığının farkına vardı. Bunun üzerine görüşmelerin tekrar başlaması için Lord Salisbury’ye bir mesaj yolladı. İngiltere başbakanı nazik, fakat kararlı bir dille reddetti. Bundan sonraki beş yıl boyunca Türkiye, Fransa ve Rusya tarafından İngilizleri Mısır’dan çıkarma çabaları sonuç vermedi. Mısır’ın bir İngiliz-Mısırlı yönetiminin içerdiği sorunlar bunun başarılmasını engelledi.</span></p>

      <p class="paragraf para-style-override-14"><span xml:lang="tr-TR">Ülkenin İskenderiye’de bir donanma üssü bulundurularak kontrolü giderek daha ihtiyaç haline geliyordu. Çünkü Doğu Meselesi yön değiştirmişti. Uluslararası güç mücadelesinin ekseni Türkiye’den Mısır’a, Boğaziçi’nden Süveyş Kanalı’na, Yakındoğu’dan Uzakdoğu’ya kaymıştı. Osmanlı İmparatorluğu’na Rusya’dan gelen tehdit ve bunun sonucunda son yüzyıldır süregelmekte olan Balkanlar’dan veya boğazlardan Akdeniz’e sızması tehlikesi, Rusların emperyalist emellerle daha doğuya, Asya’nın içerilerine bakmaya başlamalarıyla önemini kaybetmişti. Bu da bir İngiliz-Rus çatışması tehlikesini Hindistan sınırlarına kaydırarak şimdilerde Mısır’ın kontrolünde olan denizyollarının önemini büyük ölçüde artırmıştı. Ülke 270 yıldan beri Osmanlı egemenliğindeydi. Oysa Sultan Abdülhamit şimdi Mısır üzerindeki sözde egemenliğinin son kalıntılarından da caymıştı.</span></p>

      <p class="paragraf para-style-override-14"><span xml:lang="tr-TR">Sultan despotça yalnızlığı içinde, yabancıyı yenmek ve onlara kıyasla üstünlüğü hayallerine kapılarak akıllı ve güvenilir danışmanlık hizmetlerinden kendini mahrum etmişti. Kötü niyet ile acemice diplomasi birleşimi sonucunda dışişlerinin idaresinde birbiri arkasında fırsatlar kaçırmıştı. Mısır bunların en çarpıcı örneklerinden biri oldu. Burada İngiltere’nin sürekli iyi niyetine ve cesaretlendirmesine rağmen Abdülhamit kendi çıkarlarıyla imparatorluğununkilere hizmet etmemekte inatla direnmişti. Balkanlar’da kalan son topraklarına açılan kapı olan Bulgaristan’la ilgili pasifliği hiç kuşkusuz Batı’daki imparatorluğunun nasılsa yok olmaya mahkûm ve tamamen elden gitmesinin sadece zaman meselesi olduğu yolundaki gerçekçi kanısının sonucuydu. Ama Mısır’ı terk etmesi hem gereksiz hem de akılsızcaydı.</span></p>

      <p class="paragraf para-style-override-14"><span xml:lang="tr-TR">Ülke üzerindeki egemenliği, büyük ölçüde sembolik olmakla beraber, Mısır dinsel anlamda Abdülhamit’in şimdi yürüttüğü politika için yaşamsal önem taşıyordu. Çünkü Hıristiyan Avrupa’daki imparatorluğunun kalıntılarına sırt çevirirken sultan en azından ayakta kalabilmek için yüzünü, yaygın toprakları büyük ölçüde olduğu gibi duran Asya’daki Müslüman İmparatorluğu’na çevirmişti. Ağırlık merkezini şimdi doğuya İslamiyet yönüne kaydırıyordu. Asya yalnızca kendi ırkının ve hanedanının değil, aynı zamanda dininin ve ulusunun en büyük kitlesinin de beşiğiydi. Sultanları, bu insanların yalnız topraklarının ve hayatlarının değil, inançlarının da savunucusuydu.</span></p>

      <p class="paragraf para-style-override-14"><span xml:lang="tr-TR">Mısır’ın önemi de buradaydı. Çünkü Kahire bin yıldan uzun süredir İslamın büyük bir ruhani merkezi, Türk işgalinden önce de birkaç yüzyıldır Halifelik’in de merkeziydi. Geleneklere bakılırsa, 1517’de Kahire’ye girdiğinde Osmanlı fatihi I. Selim Abbasi halifelerinin son vârisi tarafından resmen halife olarak tanınmış, daha sonraki bir tarihte de Mekke şerifi tarafından İslamın kutsal yerlerinin hamiliğiyle onurlandırılmıştı. Bu, Osmanlı imparatorları için bütün İslam dünyasının manevi liderliği anlamına geliyordu. İstanbul böylece -su götürür de olsa - yaygın şekilde halifeliğin merkezi ve İslamın şehri veya “İslambol” olarak tanınmıştı. Her Osmanlı sultanı o zamandan beri dünyasal ve tinsel kişiliğine dayanarak Sultan-Halife unvanını kabullenmişti. Bu iddianın içerdiği hakların İslam devletlerinin tümü tarafından kabul gördüğü söylenemezdi. Fakat Abdülhamit halifeliği şimdi araç olarak kullanarak Osmanlı Hanedanı’nın gücünü ve saygınlığını yalnız kendi Asya topraklarında değil, İslam dünyasının tümünde kabul ettirmek istiyordu. Bu nedenle de halifelikten elde ettiği bu tinsel egemenliğin kaynağı olan Mısır üzerindeki dünyasal egemenliğini feda etmesi için çok uygunsuz bir zamandı.</span></p>

      <p class="paragraf para-style-override-14"><span xml:lang="tr-TR">Abdülhamit’in politikasına yön değiştirtmesi, Kuzey Afrika’dan Orta Asya’ya ve Hindistan’a kadar Müslüman topraklarına giderek daha fazla hâkim olan Batı’yla Rus emperyalizmine karşı bütün İslam dünyasının genel tepkisini yansıtıyordu. Türkiye böylece, Batı’yla arasındaki bağları koparan bir hükümdar olarak Abdülhamit’e saygı duymaya teşvik edilen emperyalizm kurbanlarının bir buluşma noktası oldu. Ayrıca imparatorluğunun da tarihçi Arnold Toynbee’nin deyişiyle “var olan en güçlü, en verimli ve aydın Müslüman Devleti” olduğunu görebiliyorlardı. Tanzimat reformcularının devletle din ikiliğinin yapısındaki çatışmayı çözümlemedeki başarısızlıklarının arkasından Abdülhamit bunu sadece mutlak yönetimiyle ortadan kaldırmıştı. Modern teknik ve bilimin aracıyla gücünü perçinledikten sonra, bir tür “anayasal mutlakiyet” rejimi kurma iddiasında bulunarak bürokratik bir seçkin zümrenin içinde ve onlar yararına Tanzimat geleneğiyle uyumlu ve de kendi seçimi olan reformları uygulattı.</span></p>

      <p class="paragraf para-style-override-14"><span xml:lang="tr-TR">Halkının büyük çoğunluğunun gözünde, yabancı müdahalelerden ve etkilerinden arınmış, kendilerine ait, anlayabildikleri ve saygı duyabildikleri güçlü, geleneksel bir İslami rejim kurmuştu. Türkler halife sultanlarında tutucu bir ruhtan esinlenen ağırbaşlılık, sağduyu ve dindarlık gibi kişisel erdemleri görerek buna gururla karışık bir saygı duyuyorlardı. Sultan böylece yalnız vezirleri ve hükümet mekanizması tarafından değil, bu güçlerin dışında kalan ulema sınıfı tarafından da içten destekleniyordu. Hızla çoğalan çeşitli kademelerdeki “din adamları” sınıfı da İslam birliği adına bu sadakat ve bağlılığı paylaşıyordu. Tarikatlarının birçoğu sultanın topraklarında kayırılan, inançları geleneksel yoldan az çok sapmış medreselerle derviş tekkelerindeki bilginlerle keşişler de ayrıca sultandan yanaydı.</span></p>

      <p class="paragraf para-style-override-14"><span xml:lang="tr-TR">Abdülhamit başkentinin yalıtılmışlığının içinde çok uzak ve yabancı bir dünyaymış gibi Batı’ya tamamen sırtını dönmüştü. Yanlış ve hatalı kabul edilen politik görüşler, kurumlar ve davranışlar ağır bir sansürün baskısı altındaki basın tarafından bilmezlikten geliniyordu. Aydınlarının kafası bir ortaçağ İslami geçmişinin üstün kültür inancıyla doldurulmuştu. Reform ve modernleşme planlarını İslami kurumlara açıklarken Yeni Osmanlılar bunların Batı’dan türetildiğini itiraf etmişlerdi. Abdülhamit böyle bir şeyi asla itiraf etmiyordu. Onun görüşüne göre, Arap uygarlığı Avrupa uygarlığının kaynağıydı, Avrupa uygarlığı sadece anayasal sistemini değil, cebir, kimya ve fiziğin kaynağı olan Arap bilim ve teknolojisini; pusula ve barut gibi modern icatları; edebiyatı ve tarih yazmayı, özetle Batı’da beğeni uyandıran her şeyi İslamdan almıştı. Öyleyse Müslümanlar, geliştirmeye çalıştıkları birkaç icatları dışında Avrupa’dan ve Avrupalılardan ne isteyebilirlerdi? Bu tezi tekrarlayan bir kitap, “Çağdaş uygarlığın temelleri Hazreti Muhammed’in eylemleri ve geleneklerinden başka bir şey değildir,” diye başlıyordu.</span></p>

      <p class="paragraf para-style-override-14"><span xml:lang="tr-TR">Bu, bütün olarak İslam dünyasının hoşuna gidecek bir mesajdı ve sonradan Panislamizm kavramı çerçevesinde modernleştirilecekti. Asya’daki toprakları henüz yerli yerinde duran Osmanlı İmparatorluğu’nda ise güvence, ilham ve liderlik arayışı içindeki Müslümanların başvurabilecekleri bir odak güçtü. Abdülhamit saltanatının ilk yıllarından itibaren kendisiyle imparatorluğu için böyle bir rol hayal etmişti. İlk kez Avrupa’ya geçişlerinde Türklerin atlama taşı gibi kullandıkları Anadolu’nun kalbine çekildiği şu sırada kendini bu role adayarak çok yaygın sınırlarının içindeki ve dışındaki çeşitli İslam topluluklarıyla ilişkilerini geliştiriyordu.</span></p>

      <p class="paragraf para-style-override-14"><span xml:lang="tr-TR">Abdülhamit sadrazamlığa, normal uygulama uyarınca bir Türkü ya da tebaalarından biri yerine Tunus beyinin başvekili olarak nam salmış Hayrettin Paşa adındaki Çerkez asıllı bir devlet adamını atayarak İslam politikasını ilk kez açığa vurmuştu. Sultan, emsale sırt çevirmesini, ilgili fermanda, halife olarak İslam dünyasındaki bütün Sünni Müslümanların hizmetini talep etmeye hakkı olmasıyla açıklıyordu. Bu bağlamda yönetiminde ve sarayındaki görevlerde Hıristiyanların yerine Müslümanlara, hatta Türklerin yerine imparatorluğundaki başka Müslümanlara ayrıcalık tanımaya çalıştı. Uzaktan gelen Arap şeyhleri imparatorluk sarayında kendi dairelerinin bulunmasıyla onurlandırılıyordu. Sultan oturduğu yerden Arapların, Kürtlerin, Arnavutların ve Hıristiyan sınır bölgelerindeki başka Müslümanların sorunlarıyla ilgilenerek ve daha uzaktaki ülkelerin Müslüman halklarına yardımcı olarak Müslümanların bağlılığını kazanmaya çalışıyordu. Kendi sınırlarının içine çekilen Avrupa’nın eski Hasta Adamı, şimdilerde Asya’nın Kuvvetli Adamı olmaya çalışıyordu. Ama böyle yapmakla Avrupa’yı ve Batı’nın uygar dünyasını kendine her zamankinden de fazla düşman edecekti. Çünkü sınırlarının içinde giderek daha fazla kuşku duyduğu ve planlarına bir engel olarak gördüğü kalabalık bir Hıristiyan azınlığı yaşıyordu.</span></p>

      <p class="paragraf para-style-override-14"><span xml:lang="tr-TR">Salisbury her ne kadar sultanın tahttan indirilmesi için Rusya’nın desteğini almak üzere kamuoyu yoklaması yaptıysa da, karşılığında boğazlarla ilgili ödünler vermeye razı değildi. Diğer yandan Rusya da Ermenistan’ın Küçük Asya’da yeni Bulgaristan’ın Avrupa’da oynadığı rolü tekrarlamasından yana gözükmüyordu. Avusturya-Macaristan Balkan meselelerine fazlaca bulaştığından bir savaş riskini göze alamıyordu.</span></p>

      <p class="paragraf para-style-override-14"><span xml:lang="tr-TR">Osmanlı’da büyük yatırımları olan Fransa statükonun korunmasından yanaydı. Küçük Asya’da avantajlar koparmayı ümit eden Almanya, sultanın koruyuculuğu rolüne devam etmişti. Osmanlı İmparatorluğu’nu bölmek veya topraklarını bir uluslararası komitenin denetimine vermek planları böylece sonuçsuz kaldı. 1897’de son bir konferansın, son bir reform planını Babıâli’ye zorla kabul ettirme yönünde bir anlaşmaya varmak başarısızlıkla sonuçlandı.</span></p>

      <p class="paragraf para-style-override-14"><span xml:lang="tr-TR">Avrupa devletleri arasındaki uyumsuzluk ve kararsızlık küçülen Osmanlı İmparatorluğu’na bir kere daha kısa süreli de olsa yeni bir yaşam gücü verdi. Amansız inadı Abdülhamit’e Batı’ya karşı negatif bir zafer kazandırmıştı.</span></p>
    </div>
  </div>
</body>
</html>
