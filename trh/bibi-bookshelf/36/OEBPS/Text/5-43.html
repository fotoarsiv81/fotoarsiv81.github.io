<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-43.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-43.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-sol" id="toc_marker-8-1"><span class="alt-baslik" style="font-size:1.38em;" xml:lang="tr-TR">((36))</span></p>

      <p class="paragraf para-style-override-14"><span xml:lang="tr-TR">Abdülhamit mutsuz bir adam ve zalim bir sultandı. Yedi yaşında Çerkez olan annesini kaybettikten sonra onun için, “O hiç kimseyi sevmemiştir, herkesten az da kendisini,” denmişti. Küçük yaşlardan beri kendi içine kapanmış, yaşıtlarından ve etrafında bulunan diğer insanlardan kaçmış, atalarının kafesinde yaşamamış (amcası Abdülaziz’le birlikte genç yaşında Avrupa’yı ziyaret etmişti), bunun yerine kendi eseri olan manevi bir kafesin içinde gençliğini sürüklemişti.</span></p>

      <p class="paragraf para-style-override-14"><span xml:lang="tr-TR">Bu yaşam biçimi, tahta çıkınca Boğaziçi’nin yukarısındaki bir tepede yükselen Yıldız Sarayı parkının aşılamaz duvarlarının arkasında somut bir şekil aldı. Kendi içine dönen Abdülhamit, babasının eseri olan ve görkemiyle altındaki sulara hava atan Dolmabahçe Sarayı’na arkasını dönmüştü. Bunun yerine insanlardan uzak yaşamak için bir zamanlar bir sultanın gözdesi için inşa edilmiş, “Yıldızlı Köşk”ünü genişletmişti. Köşkün etrafındaki evleri yıktırmış ve bahçeleri için tebaalarının çevredeki arazilerini, bu arada iki Hıristiyan mezarlığını da bir köşk ve şale, sekreterlik ve hükümet dairesi, kışlalar ve bekçi evlerini içeren kendi kendine yeterli, rastgele bir kompleks yaratmak üzere sahiplenmişti. Bu binalar yeni iktidar merkezi olacak olan imparatorluk sarayını oluşturacak, yeni sultan burada büyük bir yalnızlık ve yalıtılmışlık içinde tarihte eşi görülmemiş mutlak bir hükümdar olarak saltanat sürecekti.</span></p>

      <p class="paragraf para-style-override-14"><span xml:lang="tr-TR">Burası aynı zamanda bir korku merkeziydi. Abdülhamit’in özgüvenliği için duyduğu mantıksız korku ve insanlara karşı derin güvensizliği bütün etrafındakilerde de bir vehim ve kuruntu atmosferi yaratmıştı. Sultanın sinirli hali saltanatın ilk yıllarında İstanbul’da patlak veren liberal bir ayaklanmanın arkasından kronikleşti. Bu hareketi esinleyen Ali Suavi, sürgünden yeni dönen Yeni Osmanlıların lideriydi. Hedefi Abdülhamit’i tahtından indirmek ve yerine daha önce tahttan indirilmiş olan kardeşi ve selefi V. Murat’ı bir kez daha tahta çıkarmaktı.</span></p>

      <p class="paragraf para-style-override-14"><span xml:lang="tr-TR">Silahlı destekçilerinden kalabalık bir grupla Murat’ın hapis tutulduğu Boğaziçi’ndeki saraya girdi ve annesinin de desteğiyle kılıcını kuşanmasını ve onunla gelmesini istedi. Fakat korkan prens böylesi bir olasılıktan sakınarak tekrar hareme kaçtı. Gecikme, bir güvenlik ekibine yetişmek için vakit kazandırmıştı. Amirleri Ali Suavi’yi bir matrakla vurarak öldürdü. Suç ortaklarından birkaçı da öldürüldü ya da yaralandı, diğerleri de divan-ı harp tarafından sınır dışına sürüldüler. Murat’ın kendisi ise daha güvenli olur düşüncesiyle Yıldız Sarayı arazisindeki bir köşke kapatıldı.</span></p>

      <p class="paragraf para-style-override-14"><span xml:lang="tr-TR">Saray casuslarının sultana yaygın bir komplo olarak yorumladıkları Ali Suavi’nin başarısız darbesi sultanın ruhsal dengesini öylesine sarstı ki İngiltere Büyükelçisi Layard diplomatik bir konuda onunla görüşmek isteyince Abdülhamit, onu bir İngiliz savaş gemisine nakledip işini bitireceklerini ve Murat’ı tahta çıkarmak isteyeceklerini sandı. Sonradan anlattığına göre Henri Layard, sultanı muhafızlar ordusu iki adım ötesindeyken yüzünde büyük bir korkuyla geniş salonunun bir köşesinde oturur bulmuştu.</span></p>

      <p class="paragraf para-style-override-14"><span xml:lang="tr-TR">Abdülhamit’in kuşkularıyla korkuları bu olaydan sonra nörotik bir saplantıya, Yıldız da gerçek bir kaleye dönüştü. Sarayın kapılarını içeriden kilitledi, etrafına ikinci bir duvar ördürdü, bunun dibine ise sayıları binleri bulan Arnavut muhafızları için büyük bir kışla inşa ettirdi. Duvarların içinde hâkim yerlere gözlem noktaları dikildi.</span></p>

      <p class="paragraf para-style-override-14"><span xml:lang="tr-TR">Buradaki güçlü teleskoplar herhangi bir yönden saraya gelebilecek bir tehdide karşı Boğaziçi’nden Haliç’e kadar bütün çevreyi tarıyordu. Abdülhamit çok geçmeden Yıldız’ın duvarlarının dışına çıkmaz oldu. Kapıların yanına bir de cami inşa edildi. Sultan her cuma saraydan uzaklaşıp şehirdeki camilere gitmektense buraya geliyordu.</span></p>

      <p class="paragraf para-style-override-14"><span xml:lang="tr-TR">Solgun, sessiz ve melankolik Abdülhamit nazik tavırlarını yalanlayan “sinsi ve dikkatli” bakışıyla etrafı gözleyerek her yanda tehlike sezinliyor ve etrafındaki herkesten kuşkulanıyordu. Etrafını bir casuslar ordusuyla, gizli polislerle ve gayri resmi muhbirlerle çeviriyor, bu kişilerden her gün raporlar alıyordu. İstanbul nüfusunun yarısının diğer yarısı hakkında casusluk yaptığı bir zaman geldi.</span></p>

      <p class="paragraf para-style-override-14"><span xml:lang="tr-TR">Abdülhamit bütün devlet işlerini kişisel kontrolü altında tutan bir hükümdardı. Sabahtan gece yarılarına kadar durup dinlenmeden çalışıyordu. Az yiyip az içen ve kronik hazımsızlık çeken bu adam, yalnız bir lokma bir şey yemek ve bir damla su içmek için çalışmasına ara veriyordu. Bu su ise bir falcının kolera ya da başka salgın hastalık bulaştırmayacağını açıkladığı bir tek kutsal kaynaktan alınıyordu. Sultan bütün haberleşmelerini kendisi yönetiyor, kontratların, imtiyazların, esnafın faturalarının ve dilekçelerin en küçük ayrıntılarıyla bile ilgileniyor, iş yapılacak kişileri bizzat kendisi kabul ediyordu.</span></p>

      <p class="paragraf para-style-override-14"><span xml:lang="tr-TR">Bütün nazırlarını ve memurlarını “riyakârlar ve asalaklar” olarak görerek aralarındaki anlaşmazlıkları kışkırtıp sömürüyor, birinin diğerine karşı bilinen düşmanlığını hesaba katarak atamasını yapıyor, ona ihanet için birleşmeleri olasılığına karşı herkesi birbirine düşürüyordu. Gücü kendi elleri arasında tekelleştirerek onlara doğrudan doğruya veya bir kâtipler kadrosu aracılığıyla emirlerini ve direktiflerini ulaştırıyordu. Bunlar çoğu kez sadrazama verilenlerle çeliştiğinden sadrazamın geleneksel statüsünü sarsıyordu. Çünkü sadrazam artık sultanın yetkilerini havale ettiği kişi olarak geçmişteki gibi sultanla nazırlarının arasında yer almıyordu.</span></p>

      <p class="paragraf para-style-override-14"><span xml:lang="tr-TR">Yönetmenin Tanrı’nın ona verdiği hak olduğunu sanan mutlak bir despotun yönetim modeli bu idi. Gerçekte ise onunkisi bir polis devletiydi. Yıldız Sarayı’nda merkezileşmiş bir bürokrasi, üstüne üstlük atalarının elindeki güçlerden kat kat etkin yeni bir istibdat aracıyla daha fazla kuvvet kazanmıştı. Bu istibdat aracı telgraftı. Kırım Savaşı sırasında Müttefikler tarafından ülkeye sokulmuş, daha sonra bir Fransız imtiyazı tarafından imparatorluk içinde geliştirilmiş, arkasından da Abdülhamit tarafından yeni oluşturulan bir Posta-Telgraf Nezareti aracılığıyla kullanılmış, okullarda telgraf memurları yetiştirmek için kurslar düzenlenmişti. Bir telgraf tel ve kablo ağı çok geçmeden imparatorluğunun dörtbir yanına yayılarak hemen hemen otuz beş bin kilometre kat etmiş, başkenti bütün taşra merkezlerine bağlayarak Abdülhamit’in daha önceki sultanların hiçbirinin yapamadığı biçimde bürokrasisini doğrudan denetlemesine fırsat vermişti. Bir vali artık kendi takdir ve sorumluluğuna tabi olarak yönetme yetkisine sahip değildi. Çünkü sultan artık telgraf kanalıyla ona, “Emirler yağdırabilir, ne yaptığını öğrenebilir, onu kınayabilir, onu görevinden alabilir, emri altındakilerin hakkında rapor vermelerini sağlayabilir, onu gerçek otoritesinden yoksun edebilirdi.” Herhangi bir politik muhalefet veya anayasal sınırlamayla engellenmeyen katışıksız otokrat Abdülhamit liberal hükümetlerin her türlüsünden nefret ediyordu. Liberal hükümetleri olan Batılı devlet başkanları (onun görüşüyle) tebaaları tarafından yönetilmelerine boyun eğiyorlardı.</span></p><br />

      <p class="paragraf para-style-override-14"><span xml:lang="tr-TR">Bununla birlikte, politika bir yana, o bağnaz bir gerici değildi. Tanzimat dönemindeki atalarının yaptığı gibi modernleşme yolunda Batı’dan çok şey aldı. Hem de yalnız kendi özel amaçları için ve teknoloji alanında değil, aynı zamanda hukuk ve özellikle eğitim reformlarında da. Bu konuda otokratik yöntemleri sayesinde önceki reformcuların planladıkları, fakat ancak kısmen başarabildikleri pek çok şeyi yapabildi ve gerçekleştirebildi. Bu zamanda imparatorluğun her şeyden önce hâlâ gereksindiği şey, devlet işlerini, yasalarını ve maliyesini sultanın iradesiyle uyumlu şekilde yönetebilecek kadar genişletilmiş, böylece düzenli ve sürekli bir gelişim sağlayabilecek bir kamu görevlileri servisiydi.</span></p>

      <p class="paragraf para-style-override-14"><span xml:lang="tr-TR">Batı’ya -aynı zamanda kendi Hıristiyan nüfusuna- ayak uydurabilmek için. Sultanın gözünde zorunlu olan, eğitimde reform ve gelişmeydi. Etrafında gözden düşenlerin veya sürgünde olanların yerini dolduracak ve gelecekte emirlerini yerine getirmede ve devlete hizmet etmede güvenebileceklerinin sayısını çoğaltacak güvenilir ve eğitimli bir memur sınıfına ihtiyacı vardı. Bu amaçla imparatorluğun ilk yüksek devlet hizmeti merkezi olan Mülkiye’ye tekrar düzen verdi, öyle ki bu eğitim müessesesinin babasının zamanındakinden on iki kat daha fazla öğrencisi vardı.</span></p>

      <p class="paragraf para-style-override-14"><span xml:lang="tr-TR">Askerlik alanında Harbiye savaş okulu, denizle kara mühendisliği ve sivil ve askeri tıbbiyeyle birlikte genişletildi. Abdülhamit eğitim sisteminin kapsamını on sekiz yeni ve daha yüksek düzeyli meslek okuluyla genişletti. Bu okullar maliye, güzel sanatlar, inşaat mühendisliği, polis ve gümrükçülük gibi konulardaydı. Sultan daha sonra İstanbul Üniversitesi’ni de kurdu; yarım yüzyıl önce Tanzimat döneminde görüşülen, fakat girişim aşamasına giremeyen bir projenin somutlaşmasıydı bu. Bu yeni üniversitelere öğrenciler ve personel bulmak için ilk ve ortaöğretim okulları ve öğretmen okulları çoğaltıldı. Başkentte Fransız-Türk Lisesi Galatasaray’ın genişletilmesi ve Türkleştirilmesi ortaöğretimin zirvesini oluşturdu. Adı şimdi imparatorluk Osmanlı Lisesi olan okul Türkiye’nin üst yönetici sınıfının çocuklarının okuduğu bir lise oldu; öğretmenleri de en önemli Türk bilgin ve edebiyatçıları arasından seçiliyordu.</span></p>

      <p class="paragraf para-style-override-14"><span xml:lang="tr-TR">Tanzimat’ın geciken eğitim idealleri böylece Abdülhamit’in kararlı çabaları sayesinde gerçekleşmiş bulunuyordu. Eğitimli yeni bir sınıfın, Abdülhamit rejiminin geniş memur kadrosunu doldurmak için mesleki eğitim görmüş seçkin elemanların ve bundan sonra gelecek Abdülhamit karşıtı rejimin giderek genişleyen çekirdeği buradaydı.</span></p><br />

      <p class="paragraf para-style-override-14"><span xml:lang="tr-TR">Abdülhamit hukuk reformu alanında önceleri daha az başarılı oldu. Osmanlı’nın laik hukukunda yabancı komisyonlar tarafından kabul görmesini sağlayacak değişiklikler oluşturulmaya başlandı; böylece bu komisyonların Kapitülasyonlar kapsamında elde ettikleri hukuksal ayrıcalıklar sınırlandırıldı. Fakat yabancı heyetler karma mahkemede usulle ilgili yeni yasaları ve kararların uygulanmasını kabul etmeye yaklaşmadılar. Sonuçta ülkeleri dışındaki ayrıcalıkları aynen kaldı. İletişim alanında Türkiye’nin modernleşmesine diğer bir katkı basılı sözün gazeteler, dergiler ve kitaplar aracılığıyla yayılmasıydı. Bunlar o kadar sıkı bir sansürden geçiyordu ki (bir yabancı gözlemcinin sözleriyle) “bu iğdiş edilmiş gazeteler” siyasal önemi olan hiçbir şeyi yansıtmıyordu. Yine de yaygın bir sirkülasyonları vardı. Okuyan yeni bir okur kitlesi edebiyat, fen ve başka bilim dalları gibi politikayla ilgili olmayan konularda ufkunu genişletebilecekti.</span></p>

      <p class="paragraf para-style-override-14"><span xml:lang="tr-TR">Osmanlı İmparatorluğu maliye alanında her zamankinden de fazla Avrupa’nın avucundaydı. İlgili devletler Berlin Kongresi’nde Osmanlı borcunun ödenmesindeki aksama sorununu ilk kez ele almışlardı. Resmi bir protokolla İstanbul’da bir uluslararası mali komisyonun kurulmasını sağladılar. Bu komisyon Babıâli’nin mali durumuyla uyumlu olarak senet sahiplerinin istemlerini yerine getirebilmek için çareler arayacaktı. Avrupa’da Osmanlı topraklarının kaybı yetmezmiş gibi, imparatorluk şimdi de kendi yurdundaki egemenliğinin Avrupa tarafından sınırlanması gibi onur kırıcı bir durumla karşı karşıyaydı. Bu, Türkiye’nin gururuna Abdülhamit’in önceleri katlanmakta zorlandığı bir darbeydi. Fakat sonra, hazinesi acil olarak nakit ihtiyacı içinde kalınca, sultan, Avrupalı alacaklıları yumuşatma gereğini duydu ve böyle yapmakla yurtdışında Türkiye’nin prestijini biraz olsun onarabildi.</span></p>

      <p class="paragraf para-style-override-14"><span xml:lang="tr-TR">1881’de Muharrem Kararnamesi’ni çıkarttı, bu ise Avrupalı senet sahipleriyle anlaşmalı olarak Düyun-u Umumiyei Osmaniye Meclis-i İdaresi’ni kurdu. Osmanlı ve yabancı temsilcilerden oluşan bu meclis, dış borçların yeniden ödenmeye başlamasını sağlayacaktı. Kararname sultan tarafından kurnazca kaleme alınmıştı, öyle ki Avrupalıların Türkiye’ye karşı yine bir dereceye kadar iyi niyet beslemelerini sağlarken sultanın egemenlik gücünü zayıflatıyor görünmeyecekti. Bu meclis, daha önce Berlin’de tasarlandığı gibi yabancı hükümet temsilcilerinden oluşan resmi bir uluslararası komisyon değildi. Bunun yerine, Babıâli’yle alacaklıları arasında sultanın da onayladığı iki yanlı bir anlaşmanın ürünüydü; karakteri itibariyle yarı resmi olmakla beraber, taraflarca diplomatik müdahale olmaksızın özgürce kabul edilmiş bulunuyordu.</span></p>

      <p class="paragraf para-style-override-14"><span xml:lang="tr-TR">Şartları Osmanlı hazinesini borç miktarının yarıya düşürülmesi suretiyle kayırıyordu. Yüz milyon sterlini biraz aşan bakiyenin faiz oranı yüzde dördü aşmıyor, çoğunlukla ise yüzde bir kadar düşük oluyordu. Hazine karşılığında Düyun-u Umumiye idaresine, faizler ve senetlerin geri alınması için hükümetin yıllık gelirlerinin büyük bir kısmını bırakıyordu. Tuz ve tütün tekelleri, Bulgaristan’la Doğu Rumeli’nin ödediği vergi, Kıbrıs Hükümeti’nin gelir fazlası ve bir miktar vasıtalı vergi ve aşar vergisi de buna dahildi. Ama faizlerle senetlerin geri alınması için yapılan ödemelerden sonra bu yıllık gelirlerden kalan miktar Osmanlı hazinesine geri ödenecekti. Babıâli üzerinde ağır bir yük oluşturmasına rağmen Düyun-u Umumiye İdaresi, bu tür müesseselere geleneksel saygıları nedeniyle Türklerin düzenli ve rasyonel bir düşünceyle bağlı kalacakları bir müessese oldu. Osmanlı Hükümeti’nin, Abdülhamit’in Muharrem Kararnamesi’nin yükümlülüklerinden kendini kurtarma girişimine kadar çalkantılı kırk yıl geçecekti.</span></p>

      <p class="paragraf para-style-override-14"><span xml:lang="tr-TR">Osmanlı’nın borç ödeme anlaşması, ülkenin ekonomik gelişmesinin Düyun-u Umumiye İdaresi kanalıyla Avrupalı yatırımcılar tarafından finanse edilmesi anlamına geliyordu. Bunun sonucunda Türkiye’de refah düzeyi yükseldi, ancak daha çok yabancıların yararına. Neyse ki işlerin çoğalması ve devlet hizmetlerinin kapsamının genişlemesiyle Müslüman Türkler de bundan yarar gördüler. İhmal edilmiş tarım ve endüstri olanakları ayrıcalıklı yabancılar tarafından kullanıldı. Kamu borcu Bursa’nın ipek endüstrisini canlandırdı. Fransız sermayesi Karadeniz kıyısındaki Zonguldak’ın kömür madenlerini işletti. Tütün tarımı bir Fransız-Avusturya şirketinin tekeline girdi ve Makedonya’dan Doğu Akdeniz kıyılarına ve Kuzey Doğu Anadolu’ya kadarki bölgelerde on binlerce Müslüman Türk işçiye iş sağladı. Düyun-u Umumiye İdaresi’nin sağladığı hamle sayesinde imparatorluk, yapımına Abdülaziz tarafından başlatılan ve giderek hızlanan demiryolu inşaatıyla dışarıya açıldı. Abdülhamit’in zamanında imparatorluğun başlıca kentleri, çok zaman fazla yolun bile olmadığı yerlerde binlerce millik raylarla birbirlerine bağlandı, bunun ise endüstrilerine ve çevrelerindeki tarım bölgelerine yararı oldu. Türkiye 1888’de Viyana’dan ilk trenin (Orient Ekspres’in öncüsü) trompet sesleri arasında İstanbul’a gelişiyle ilk kez Batı Avrupa’ya bağlandı.</span></p>

      <p class="paragraf para-style-override-14"><span xml:lang="tr-TR">Doğu ile Batı arasındaki duvarların bu dramatik yıkılışının Sultan Abdülhamit’in fazla hoşuna gittiği söylenemez. İmparatorluğunun dış politikasında -özel yaşamında olduğu gibi- giderek tecrit yanlısı davranan hükümdar, Rusya’yla son savaşında onu yalnız bırakan ve amaçları ona kronik güvensizlik esinleyen Batı devletlerine giderek arkasını dönüyordu. Kanısınca ona ihanet eden, savaşta ona destek vermeyi reddeden, devletini iflas ettiren, kendi ekonomik egemenliğini neredeyse sıfırlayan, konsolosları ise eyaletlerde istenmeyen reformların yapılmasındaki ısrarlarıyla imparatorluğunun içişlerine karışan İngiltere’ye özellikle kırgındı. Bu arada 1880’de yine iktidara gelen, “Bay Gladstone’dan nefret ediyor,” Gladstone da zaten sultanla hükümetini, “Dipsiz bir sahtekârlık ve yalan dolan kuyusu,” olarak görüyordu.</span></p>

      <p class="paragraf para-style-override-14"><span xml:lang="tr-TR">1885’de İngiltere’de muhafazakâr Tory’ler tekrar iktidara gelince İngiltere Büyükelçisi Sir William White Lord Salisbury’ye Londra, Paris ve Viyana hükümetlerinin Babıâli üzerinde hiç etkilerinin kalmadığından bahsetti: “Eskiden onlara çok fazla danışılırdı, şimdi ise önerileri dinlenmiyor, hatta ters veya küçümsenerek karşılanıyor. Notalarına ve başvurularına kaçamak yanıtlar veriliyor ya da hiç yanıt verilmiyor.” Çünkü Abdülhamit geleneksel müttefiklerine sırt çevirerek yağcı taktikleriyle Babıâli’nin gönlünü alan geleneksel düşmanı Rusya’ya yanaşmıştı. Daha önemlisi, sultan yeni bir destek arayışıyla hâlâ Bismarck’ın egemenliğinde olup şimdi Rusya’nın aktif bir müttefiği olan ve Avusturya’yla birlikte “Üç İmparatorlar” adı altında Üçlü İttifak kuran giderek güçlenmiş bir Almanya’ya yanaşmıştı. Alman subaylarının Osmanlı Ordusu’nu eğitip geliştirmeleri için Türkiye’ye yollanması, Alman etkisinin çok geçmeden somut kanıtı oldu.</span></p><br />

      <p class="paragraf para-style-override-14"><span xml:lang="tr-TR">Abdülhamit Berlin’in sonrasında antlaşmanın şartlarının uygulanmasında artçı bir erteleme taktiğine girişmişti. İlk yenilgisini, antlaşmanın Adriyatik üzerinde Antivari’de bir limana sahip bağımsız bir devlet olarak tanıdığı Karadağ’da yaşadı. Antivari’nin bir Rus Donanma üssüne dönüşmesi korkusuyla liman, Karadağ veya yabancı savaş gemileri tarafından kullanılmaması koşuluyla Karadağ’a bırakılmıştı. Abdülhamit şimdi limanı teslim etmeyi üzerine basa basa reddediyordu. Bu red Avrupa devletlerinin limanın önlerinde gemileriyle bir gösteriye girişmelerine yol açtı, ama Abdülhamit bunu da önemsemedi. İngiltere sonunda Gladstone’un Büyükelçisi Vikont Goschen kanalıyla sultanın boyun eğmemesi halinde İngiliz gemilerinin -sonradan İzmir olduğu anlaşılan- başka bir Türk limanını işgal edecekleri tehdidini savurdu. Abdülhamit yine reddetti ve o akşam geçirdiği bir öfke krizi sırasında Londra’nın yok edilmesine sevineceğini ilan etti. Fakat İngiliz Donanması yola çıkmaya hazırlanırken bir teknenin son dakikada kıyıdan hareket ettiği ve içindeki görevlinin telaşla bir kâğıdı sallayıp durduğu görüldü. Sultan yumuşamıştı.</span></p>

      <p class="paragraf para-style-override-14"><span xml:lang="tr-TR">Yıldız Sarayı yönünden başka ertelemeler, Yunanlılar savaşa katılmaktan kaçındığı için kongre tarafından ertelenen Yunanistan sınırlarının saptanması işlemini de etkiledi. Abdülhamit’in devletler arasındaki uyumsuzluğu kullanmak taktiği burada daha etkili oldu. Tesalya’nın tamamıyla Epir’i Yunanistan’a bırakması önerisini geri çevirdi. Yunan Ordusu seferber durumda beklerken uzayan pazarlıklar sonucunda bütün Tesalya’yı ve Epir’in Müslümanların yaşadığı bölümlerin dışındaki üçte birini Yunanlılara bıraktı. Ama Yunanistan tüm umutlarına karşın Girit’i yine elde edemedi.</span></p>

      <p class="paragraf para-style-override-14"><span xml:lang="tr-TR">Sultan en yakın Avrupalı komşusu Bulgaristan’ın karşısında daha az iddialı davrandı. Berlin Antlaşması’nın arkasından burada hem antlaşmanın koşulları uyarınca hem de imparatorluğunun yararına müdahale etme fırsatlarının doğduğu bir durum olmuştu. Fakat sultan her zamanki pasif ve inatçı tutumuyla bir şey yapmamayı yeğlemişti. Balkan sıradağlarının ötesindeki özerk Kuzey Bulgaristan’da önceleri “Kurtarıcı Rusya”nın etkisi ağır basacak gibi görünmüştü. Ülkenin prensi Aleksander von Battenberg sonradan dağıttığı bir meclis tarafından seçilmişti. Battenberg önceleri Rusların desteğine sahipti. Ancak Ruslar arka plandaki güç gibi davranırken bir yandan da prensle halkı çar adına birbirine düşürme taktiklerini uyguluyorlardı. Fakat Aleksander von Battenberg Almanların Ruslara karşı besledikleri küçümsemeyi paylaşıyor, egemen durumlarına içerliyor ve, “Rusya’nın bütün beş para etmez takımı buraya akın ederek memleketi pisletiyor,” diye yakınıyordu. Bulgarlar da zaten bu yabancı patronların kaba ve otoriter tavırlarına; sözüm ona liberal bir hükümetin işlerine amirane müdahalelerine katlanamıyorlardı. Yoksa bir tür tutsaklıktan kurtulup bir başkasına mı boyun eğmişler, Rusların onlara aşağı tabakadan Asyalılar gibi davranması için mi reaya olarak Türklerin egemenliğinde yaşamaya son vermişlerdi? Çok geçmeden “kurtarıcı Aleksander Battenberg”i tercih etmeye ve portresini evlerinin başköşesinde bulundurmaya başladılar. Ülkede milliyetçi “Bulgaristan Bulgarlara” çağrısı yankılanmaya başlamıştı.</span></p>

      <p class="paragraf para-style-override-14"><span xml:lang="tr-TR">Bu girişim iki Bulgar Devleti, Kuzey ile Güney arasında Berlin’de saptandığı üzere bir birleşme hareketine yönlendi. Balkan dağlarının güneyinde daha zengin Doğu Rumeli toprakları, henüz sultanın korumasındaki özerk Bulgar Devleti yer alıyordu. Rus birlikleri ancak anayasası devreye girinceye kadar burada kalmışlardı. Abdülhamit daha sonra buraya Hıristiyan vali olarak Türklerin “Öğretmen Başkan” olarak bildikleri Gavril Paşa’yı atamıştı. Gavril Philippopolis’e (Filibe) gelir gelmez Bulgarlara Türk fesinin yerine Bulgar kalpağını giydirdi. Milliyetçi halk, sırf aksi halde sultan antlaşmanın ona verdiği yetkiyle Rumeli’ye asker yollar ve güvendikleri Bulgar Ordusu’nu yener korkusuyla Gavril’e katlanıyordu.</span></p>

      <p class="paragraf para-style-override-14"><span xml:lang="tr-TR">Bununla birlikte birleşmenin gerçekleşmesine sabırsızlanıyorlardı. Babıâli’nin, Rumeli yasalarını veto etme hakkında ısrar etmesi olayların akışını hızlandırdı. Sultan bu arada Bulgar bayrağının sergilenmesini engelleyen kışkırtıcı bir yasak çıkardı. Halk meydan okurcasına bayraklarını başkent Filibe’de dalgalandırmakta devam etti; Bulgar birlikleri de karşılarında bir direniş görmeyince milliyetçi “Yaşasın birleşme” çağrıları arasında “kansız bir ayaklanma” düzenlediler. Birkaç gün sonra Kral Aleksander asilerin lideri Stambulov’un ısrarı üzerine Filibe’ye yürüyerek Doğu Rumeli’nin hükümdarı olarak alkışlandı. Meclisleri de bu birleşmeyi onayladı. Diğer yandan Türk vali Gavril yanında kınından çıkmış kılıcıyla alayla sokaklardan geçirildi ve tekrar fesini giymek üzere sınırın ötesindeki Türkiye’ye geri gönderildi.</span></p>

      <p class="paragraf para-style-override-14"><span xml:lang="tr-TR">Bu davranış Osmanlı İmparatorluğu’na, Berlin Antlaşması’na da açıkça ters düşen bir hakaretti. Birleşmeye karşı olduğunu açıkça belirten sultanın, antlaşmanın kendisine verdiği haklarda ısrar ederek Türk kuvvetlerini yollamasından endişe duyan Bulgarlar, kendilerini savunmaya hazırlandılar. Ama hiçbir kuvvet gelmedi. Abdülhamit disiplinsiz askerlerinin Avrupa devletlerini öfkelendiren katliamlarını tekrar etmelerinden endişe duyduğunu duyurdu. Bunun yerine emrivakiyi kabul ederek Prens Aleksander’ı beş yıllık bir süre için Doğu Rumeli valiliğine atadı. İki devletin meclisleri de bundan böyle Sofya’da tek kitle halinde toplandılar.</span></p>

      <p class="paragraf para-style-override-14"><span xml:lang="tr-TR">Bulgaristan’ın büyüyerek bu kadar geniş arazilere sahip olması, komşusu Sırbistan’ın kıskançlığını körüklemişti. Bu ülkenin hükümdarı Prens Milan arazi tazminatı istedi, sonra batıdan Bulgaristan üzerine saldırıya geçti. Aleksander’ın ülkedeki başarısı karşısında öfkelenen Ruslar, Bulgaristan Ordusu’ndaki bütün eğitimci subaylarını geri çektiklerinden Bulgarlar zor durumda kalmışlardı. Bununla birlikte milliyetçilik heyecanıyla ve esin kaynakları Prens Aleksander’ın kumandasında daha deneyimli Sırp birliklerine karşı inatla karşı koydular. Üç gün sonra Sofya yolu üzerindeki Slivnitsa’daki bir geçitte düşmanı Sırp sınırının ötesine sürdükleri gibi, Belgrad üzerine yürümek durumundaydılar. Sırbistan’ın koruyucusu Avusturya burada barış için müdahale etti ve savaştan önceki duruma dönüldü. Böylece Sırplar karşısında bir Avusturya-Macaristan mandasıyla sonuçlanabilecek bir yenilgiden kurtulan Bulgarların, ulus olarak düşman ateşiyle ilk tanışmaları bu şekilde oldu.</span></p>

      <p class="paragraf para-style-override-14"><span xml:lang="tr-TR">Abdülhamit egemen devlet olarak ülkeye girme hakkını ikinci kez kullanamamıştı. Oturduğu yerde protesto etmek ve savunma önlemleri almakla yetindi. Bu pasifliği şimdi İngiltere dahil, Batı devletlerinin işine geliyordu. Lord Salisbury, Balkanlar’da Rusya’ya karşı birleşmiş, milliyetçi bir Bulgaristan’ı, ordusu zayıf düştüğünden büyükelçisinin görüşüyle bir savaşa girmeye isteksiz görünen Türkler tarafından korumasız bırakılmış bir sınırdan daha etkin bir engel olarak görüyordu.</span></p>

      <p class="paragraf para-style-override-14"><span xml:lang="tr-TR">Prens Aleksander’ın cüretkârane hükümet darbesi çarı öfkeden deli etmişti. Misilleme olarak Sofya’daki askeri ataşesi tarafından desteklenen subayları Aleksander’a karşı bir komplo düzenlediler. Prensi kaçırdılar, ona bir istifa belgesi imzalattılar ve Rus sınırının ötesine naklettiler. Fakat patlak veren karışıklıklar arasında Bulgar halkını galeyana getiren asi Stambulov, Aleksander’ın dönüşünü ve ona karşı komplo düzenleyenlerin tutuklanmasını sağladı. Bununla birlikte Aleksander yılmıştı. Belirsiz konumunun getirisinden sıkılarak kaldığı takdirde katledilmekten, hatta Rusların ülkeyi işgal etmelerinden korkarak istifasını doğruladı ve çara Bulgar kamuoyunu şaşırtan bir mesaj yolladı: “Tacımı bana Rusya vermişti, şimdi ise onu ülkenin hükümdarına iade etmeye hazırım.” Bundan sonra yerine geçmek üzere bir naipler üçlüsü tayin etti ve bir daha dönmemek üzere ülkeyi terk etti.</span></p>

      <p class="paragraf para-style-override-14"><span xml:lang="tr-TR">Bulgaristan’ın başında şimdi Stambulov’un önderliğinde üç naip bulunuyordu. Meclis tarafından yeni bir prens seçilene kadar ülkede bir hükümdarsızlık dönemi başladı. Ruslar Varna’ya bir filo yolladılar, ülkeyi yine etkileri altına almak ve seçimleri önlemek için entrikalara giriştiler. Abdülhamit Rus girişimine rağmen müdahale etmemekte direndi. Bu arada Kaulbars adında küstah bir Rus generali Bulgarlara akıl hocası olarak Sofya’ya yollandı. Yaptığı öneri, tutuklu komplocuların serbest bırakılması ve seçimlerin ertelenmesi yolundaydı. Fakat memlekette dolaşıp atıp tutarken dikkafalı Bulgar köylülerinin sempatisini kaybetmekte ve kavgacı milliyetçilik ruhlarını coşturmakta gecikmedi. Seçimler vakit kaybetmeden yapılınca da Rus generali hükümetinin bunları yasal olarak kabul etmediğini duyurdu. Çar Bulgaristan’la diplomatik ilişkilerini keserek generalle bütün Rus konsoloslarını geri çekti. Rusya böylece Balkanlar’da milliyetçilerin elinde çok anlamlı bir yenilgiye uğramış oluyordu.</span></p>

      <p class="paragraf para-style-override-14"><span xml:lang="tr-TR">Naiplik bu arada Bulgaristan’ı dışarıdan yardım almadan pekâlâ yönetebileceğini göstermiş, Avrupa devletleri de bunun kısa zamanda bilincine varmışlardı. Bu da ülkenin diktatörü olmakta gecikmeyen Stambulov’un sayesindeydi. Bulgaristan ve Bulgarlar için birliğin bu destekleyicisi, kendi ulusunu iyi tanıyan ve kendisini onların davasına adayan gerçekleri iyi kavramış bir adamdı. Bir ulus olmanın eşiğinde bulunmakla beraber politika alanında deneyimsiz olan Bulgarların şu anda güvenecekleri ve izleyecekleri bir lidere ihtiyaçları vardı. Stambulov sınırları içindeki Rus düşmana baskın çıkmakla onlara bir ulus olarak yepyeni bir gurur ve güçlü bir Bulgar vatanseverliği aşılamıştı.</span></p>

      <p class="paragraf para-style-override-14"><span xml:lang="tr-TR">Yeni ulus için geriye yeni bir önder prens seçmek kalmıştı. 1887’de meclis oybirliğiyle Prens Ferdinand von Coburg’u seçti. Rusya her ne kadar bu seçimi geçerli saymadıysa da, prens, Berlin Antlaşması’na göre diğer Avrupa devletlerinin onayıyla tahta çıktı. 1887’de tekrarlanan seçimler Ferdinand’ın prenslik konumunu sağlamlaştırdı. Halk ülke içinde geziye çıkan prensi vakur bir nezaketle, kahraman Stambulov’u ise coşkuyla karşıladı. Prensin hükümdarlığı Rusya ve Türkiye tarafından kabul görmemekle beraber, Lord Salisbury tarafından onaylandı. Coburglar ne de olsa Kraliçe Victoria’nın akrabasıydılar. Yedi yıl daha Rusya’ya meydan okumaya devam eden ülkenin başbakanı Stambulov “Bulgar Bismarck’ı” olarak İngiltere’nin hayranlığını kazanacaktı.</span></p>

      <p class="paragraf para-style-override-14"><span xml:lang="tr-TR">Abdülhamit son çare olarak Bulgaristan’a sinsice bir darbe indirmekten kendini alamayarak bütün Bulgar ürünlerinin ithalatını vergilendirdi. Fakat gerektiğinde imparatorluğunun kalan kısmı için savaşmamakla savaşçı bir hükümdar olmadığını göstermişti. Barış Antlaşması’ndan sonra yeni bir savaşın risklerinden ve ters etkilerinden ürkerek Bulgaristan’daki son toprakların üzerindeki haklarından vazgeçmeye razı olmuştu. Oysa fatih Osmanlı ataları, Doğu Rumeli’yi, Avrupa’daki büyük bir imparatorluğa doğru bir atlama taşı olarak görmüşlerdi. Gelgelelim Abdülhamit burayı imparatorluğun savunmasındaki son siper olarak ele almaktan bile kaçınmıştı. “Hasta Adam” bir kadercilik ruhuyla Avrupa’ya arkasını dönmüştü.</span></p>
    </div>
  </div>
</body>
</html>
