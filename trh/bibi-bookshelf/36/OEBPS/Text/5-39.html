<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-39.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-39.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-sol" id="toc_marker-7-5"><span class="alt-baslik" style="font-size:1.38em;" xml:lang="tr-TR">((33))</span></p>

      <p class="paragraf para-style-override-14"><span xml:lang="tr-TR">Hedeflerinden asla şaşmayan tam bir mutlak hükümdar olan Rus Çarı I. Nikola tahta çıktığından itibaren hesaplarını Osmanlı İmparatorluğu’nun yaklaşan çöküşüne göre yapmış ve Batılı devletlere imparatorluğun olası parçalanması konusunda diplomatik baskısını sürdürmüştü. Konuyu İngilizlere ilk kez 1844’de Londra’ya yaptığı resmi bir ziyaret sırasında açmış, fakat olasılıklar üzerinde fikir yürütülemeyeceğine dair ihtiyatlı bir yanıtla karşılaşmıştı. Şimdi 1853 yılının başlarında Çar St. Petersburg’da İngiltere Büyükelçisi Sir Hamilton Seymour’la yaptığı bir dizi gayri resmi, ancak tarihi görüşme sırasında aynı konuyu tekrar gündeme getirdi.</span></p>

      <p class="paragraf para-style-override-14"><span xml:lang="tr-TR">Osmanlı İmparatorluğu’nun düzensiz durumuyla olası çöküşünden bahsederek İngiltere’yle Rusya’nın o ülkeyle ilgili olarak bir anlaşmaya varmalarının ve her ikisinin de diğerinin haberi olmadan o yönde kesin bir adım atmamasının önemli olduğuna işaret etti. Konuşmasını şöyle tamamladı: “Elimizde hasta bir adam var, ağır hasta bir adam. Günün birinde avucumuzdan kayıp gitmesi, özellikle de gerekli düzenlemeler yapılmadan gitmesi çok büyük bir talihsizlik olur.”</span></p>

      <p class="paragraf para-style-override-14"><span xml:lang="tr-TR">Seymour verdiği cevapta bu durumda bir cerraha değil, bir hekime ihtiyaç olduğunu belirtti: iyileşmesine yardımcı olunması için hastaya yumuşak biçimde davranılması gerekirdi. Çarın başbakanı Nesselrode hastanın yaşamasının sallantıda olduğunu doğruladı. Bununla birlikte mümkün olduğunca uzatılması gerekirdi. İngiltere Başbakanı Lord Aberdeen de aynı görüşteydi.</span></p>

      <p class="paragraf para-style-override-14"><span xml:lang="tr-TR">Birkaç gün sonra çar bu konuda daha açık ve kapsamlı konuştu. Büyükelçiye Çariçe Katerina’nın İstanbul şehriyle ilgili hayallerini ve planlarını paylaşmadığını söyledi. Zaten ülkesi o kadar geniş ve o kadar iyi durumdaydı ki daha fazla toprağa ihtiyaçları yoktu. Diğer yandan Türklerden korkulması için de bir neden kalmamıştı. Ne var ki imparatorluktaki milyonlarca Hıristiyanın çıkarlarıyla yakından ilgileniyordu. Bu insanların korunmasını bir anlaşmayla üstlenmişti ve bu görevi yerine getirmeyi kendine borç biliyordu. İmparatorluk çökecek olursa bir daha ayağa kalkamazdı, onun için de bu durumda başgösterecek kaosu ve bunu izleyecek Avrupa Savaşı’nı göze almaktansa bu olasılığa karşı önceden önlem alınması daha hayırlı olurdu.</span></p>

      <p class="paragraf para-style-override-14"><span xml:lang="tr-TR">“Bir dost ve bir centilmen” olarak büyükelçiyle konuşan çar, İngiltere’ye terk edemeyeceği İstanbul’un geleceği hakkında açık konuştu. Kendi hesabına şunları ekledi: “Oraya sahip olarak yerleşmeyeceğimi vaat etmeye hazırım. Diğer yandan gelip geçici bir kiracı olarak orada bulunmaya hayır demem.” Örneğin Türkiye’ye yapılacak bir Fransız seferi, Rus birliklerinin Türkiye sınırlarını aşmasına yol açabilirdi. Çar konuşmanın sonraki aşamasında Eflak’la Moldavya’dan koruması altındaki bağımsız devletler olarak söz etti. Sırbistan’la Bulgaristan da benzer bir koruma şemsiyesi altına alınabilirdi. Mısır’a gelince, çar bu ülkeye ve Girit’e İngiltere’nin yerleşmesine itiraz etmeyecekti. Seymour buna karşılık İngiltere’nin Mısır’la ilgili emellerinin, “Britanya Hindistanı’yla anavatan arasındaki güvenli bir iletişim”den ileri gitmediğini belirtti.</span></p>

      <p class="paragraf para-style-override-14"><span xml:lang="tr-TR">Dışişleri Bakanı Lord John Russell bu girişime karşılık on sekizinci yüzyılın başlarındaki bir örneği, hükümdarı “çocuksuz, aklen ve bedenen malül ve görünüşe göre bir ayağı çukurda” olan bir imparatorluğu peşinen paylaşan İngiltere’yle Fransa arasındaki İspanya Veraset antlaşmalarını anımsattı. Türk “hasta adam”ın ölmesi buna karşın uzun sürebilirdi: yirmi, elli veya yüz yıl daha yaşayabilirdi. Öyle olunca da Türk eyaletleri, İspanya’nınkilerden farklı olarak, önceden paylaşılamazdı. Çarın aklından geçen böylesi bir gizli anlaşmanın su yüzüne çıkması “Sultanı korkutur ve düşmanlık duygularını harekete geçirir... ayrıca bütün düşmanlarını daha fazla şiddete ve daha azimli bir mücadele için kışkırtırdı.” İstanbul bahsine gelince, Lord John Rusların şehre geçici yerleşmesine ilişkin olarak endişelerini dile getirdi, böyle bir yerleşmeyi ilhakın izleyebileceğini ima ediyordu. İngiltere adına, “İstanbul’u sahiplenmek arzu ve niyetinden feragat ettiğini” taahhüt etti.</span></p>

      <p class="paragraf para-style-override-14"><span xml:lang="tr-TR">Kesin bir dille ifade edildiğine göre, Doğu Meselesi’yle ilgili olarak İngiltere’nin Türkiye’yle Rusya’ya karşı tutumu bu idi. Kısa bir süre sonra dışişlerinde Lord John’un yerini alan Lord Clarendon, Sir Hamilton Seymour’a bir mesajında iyimser bir dille şöyle söyledi: “Türkiye yalnız ömrünü uzatmak için değil, aynı zamanda geleceğine ilişkin endişe nedenlerini ortadan kaldırmak için, müttefiklerinden hoşgörü kadar, taleplerini sultanın vakarını ve bağımsızlığını incitecek biçimde ileri sürmemelerini, özetle, bireyler kadar devletler arasında da zayıf olanların kuvvetlilerden beklemeyi hak ettikleri dostça desteğe ihtiyacı vardı.”</span></p>

      <p class="paragraf para-style-override-14"><span xml:lang="tr-TR">Avusturya’yla ortak çıkarlar iddiasında bulunan çarın, Fransa’yı yalnız bırakmak için İngiltere’nin dostluğunu elde etmeye çalıştığı büyükelçi için gün gibi ortadaydı. Özellikle Filistin’deki kutsal yerlerin vesayetinde ve genellikle de Osmanlı İmparatorluğu’ndaki Hıristiyanların korunması konularında Babıâli’yle yapılan pazarlıklarda Fransızların kesinlikle düşmanı olduğuna şüphe yoktu.</span></p>

      <p class="paragraf para-style-override-14"><span xml:lang="tr-TR">Burada biri Ortodoks Rumların, diğeri ise Katolik Kilisesi’nin hamisi olan Çar Nikola’yla İmparator III. Napoleon’un arasında dinsel konuda politik etkileri de olan çok önemli bir diplomatik çıkar çatışması vardı. İki önemli devlet de bu konuda bir uzlaşmaya varamazlardı, bu durumda da savaş kaçınılmaz gibi görünüyordu. Kudüs ve Beytüllahim’deki kutsal yerlerle etraflarında İsa’nın ayakları tarafından çiğnenmiş kutsal topraklar, Hıristiyan şövalyelerinin Haçlı Seferleri’ne esin kaynağı, o zamandan beri de dünyanın dörtbir yanında bulunan Hıristiyanların hac yolculuklarının hedefi olmuştu. Buraların efendileri şimdi, kendi kutsal yerleri Mekke’yle Medine olan Türklerdi. Türkler Hıristiyanların kutsal yerlerine ve misafirhane görevi de yapan manastırlarına saygılıydılar... ayrıca hacılardan hatırı sayılır bir yıllık gelir de elde ediyorlardı. Bu gelirin rakip Hıristiyan kiliseleri arasında paylaştırılması ve bununla ilgili denetim Osmanlı makamlarına kalmıştı. Bu pay dağıtımı sürekli bir kavga nedeniydi.</span></p>

      <p class="paragraf para-style-override-14"><span xml:lang="tr-TR">Fransa 1740’da Kapitülasyon anlaşması uyarınca sultandan Filistin’de Latin Kilisesi’nin ayrıcalıklarını saptayan ve daha da genişleten bir ihsan elde etmişti. Fakat Fransızların dinsel şevklerinin zayıflaması ve Rusya’nın emperyalist gücünün kuvvet kazanması üzerine bu ayrıcalıklar Rum Ortodoks Kilisesi tarafından ele geçirilmişti. Ortodoks Kilisesi’nin müritleri hacca gitmeye Latin Katoliklerden daha hevesli oldukları gibi, ruhban sınıfı Rusya’dan sürekli olarak destek alıyor ve Fransızların zararına avantajlar elde ediyordu.</span></p>

      <p class="paragraf para-style-override-14"><span xml:lang="tr-TR">On sekizinci yüzyılın sonlarında Beytüllahim’deki Latin keşişler kurtarıcının doğum yerinin Latinleri dışlayan bir ferman sayesinde kırk, elli yıldır Rumların elinde olduğundan hayıflanıyorlardı. Rumların nüfuzu, kutsal topraklarda önemli ölçüde mülk alımları ve Ortodoks Patriği’ne bağlı hayır kuruluşlarıyla okulların gelişmesi sayesinde on dokuzuncu yüzyıl boyunca Latinlerin zararına sürekli olarak arttı. Patrik seçimi Rusların baskısı sonucunda İstanbul’dan Kudüs’e nakledildi, böylece yüzyıllardır süren bir bağımlılıktan kurtuldu. Rus Hükümeti’nden Filistin’e finansal yardım yağıyordu. Rusya’nın Avrupa’yla Asya topraklarının en uzak köşelerinden çetin yolculuklar yapan hacılar da nehir gibi Filistin’e akmaktaydı. Altınları Kutsal Kabir Kilisesi’nin başlıca zenginlik kaynağı oldu. Ürdün ırmağının suları, Beytüllahim’de İsa’nın doğduğu mağara, Getsemani bahçeleri gibi başka kutsal yerler sayesinde Kutsal Topraklar, Rus ulusu için büyük dinsel bir deneyim kaynağı oldu. Hükümdarları için ise bunlar yararlı bir politik etki oluşturdu.</span></p><br />

      <p class="paragraf para-style-override-14"><span xml:lang="tr-TR">Fransızlar ancak yüzyılın ortalarında Ruslar henüz zayıfken kazanılan ve kuvvetlenirlerken ihmal yüzünden ihtiyatsızca kaptırdıkları Filistin’deki ayrıcalıklarını tekrar elde etmeye çalıştılar. Fransa en sonunda durumu değiştirmek için kolları sıvadı. Fransa cumhurbaşkanı olan imparator olmaya hevesli Prens Louis Napoleon Katolik Partisi’nin politik desteğine ihtiyaç duyduğundan 1850’de büyükelçisine 1740 antlaşması uyarınca Latin Kilisesi’ne yapılan bağışların yerine getirilmesini Babıâli’den talep etmesi talimatını verdi. Bu Rum Kilisesi’ne tanınmış zıt hakların bir fermanla iptalini içeriyordu. Bu da, İngiltere dışişleri bakanının ifade ettiği gibi, “İsa Peygamber’in insanlara barış ve iyiniyet duyurusunda bulunduğu yerde,” Rusya’yla Fransa arasında silahlı müdahale tehditlerinin ve bir çatışmanın habercisiydi.</span></p>

      <p class="paragraf para-style-override-14"><span xml:lang="tr-TR">Daha basit bir dille ifade etmek gerekirse tartışmanın ana konusu şuydu: Latin keşişlerine Beytüllahim Kilisesi’nden mağaralarına geçebilmek için ana kapıyı açan bir anahtarla yemliğin iki kapısının birer anahtarı verilmeli miydi; dahası İsa’nın doğumuna sahne olan barınağa Fransa’nın armasını taşıyan gümüş bir yıldızı yerleştirmeliler miydi (bu yıldız gerçekte yemliğin kayasından koparılmış ve bir çatışma sırasında Rumlar tarafından aşırılmıştı) son olarak Getsemani’de Bakire Meryem’in mezarında “bir dolap ve bir lamba” haklarını korumalılar mıydı?</span></p>

      <p class="paragraf para-style-override-14"><span xml:lang="tr-TR">Şimdilerde Avrupalı diplomatların zihnini karıştıran ve sonucu savaş ya da barış olabilecek görünürdeki önemsiz konular bunlardı. Bu anahtar bir simgeydi yoksa kapıyı açmaya yarayan bir araç mı? Görünüşe bakılırsa diplomatik yanıt bu anahtarın, gerçekte bir anahtar olmakla beraber, Rumları dışarıda tutmaya değil, Latinleri içeri almaya yarayacak bir kötülük aracı olmasıydı.</span></p>

      <p class="paragraf para-style-override-14"><span xml:lang="tr-TR">Babıâli’de uzun süren üstü kapalı görüşmelerden sonra Rus karşıtı yeni bir sadrazam, Rumlara mostralık ödünlerde bulunmakla beraber, Fransızlara önemli ödünler bahşetti. Bunlar Beytüllahim’in gümüş yıldızının Fransa tarafından yerine konulması ve Latinlerin papasına kutsal yeri açacak anahtarların sunulmasıydı. Noel günü törenle yapılan anahtarların teslimi, üstünlüğün bir kiliseden ötekine geçtiğinin resmi kanıtıydı. Bu da Rumların ve de Rusların yenilgisi anlamına geliyordu.</span></p>

      <p class="paragraf para-style-override-14"><span xml:lang="tr-TR">Sonuçta iki büyük devletin arasındaki diplomasi savaşı hızlandı. III. Napoleon’un son günlerde imparator ilan edilmesini kabul etmeyi reddeden Çar Nikola, 1852’nin sonlarında Tuna bölgesindeki Besarabya’da iki ordu birliğini gereğinde Türk sınırını aşmak üzere seferber etti. Aynı zamanda Sivastopol’daki donanmasını da hazır ol durumuna geçirdi. Sonunda 1853 Şubat’ında bir büyükelçiyi sözde uzlaştırıcı bir misyonla İstanbul’a gönderdi. Prens Mençikof Türkleri küçümsemekle ün yapmış, ayrıca İngilizlerden de hoşlanmayan küstah bir generaldi. Özetle, diplomasiyi savaş alanının sert taktikleriyle ele alan kabadayı bir tipti.</span></p>

      <p class="paragraf para-style-override-14"><span class="italik" xml:lang="tr-TR">The Thundercr</span> <span xml:lang="tr-TR">adlı bir savaş gemisinde kalabalık bir kurmay heyeti ve Karadeniz filosunun kumandanının eşliğinde “nazik bir tehdit” havası içinde gelen Mençikof, Türkleri ikna etmeye değil, zorlamaya geldiğini çok geçmeden belli etti. Misyonu Rumların kutsal yerlerdeki haklarının sultanın fermanıyla onaylanması gibi dinsel bir uzlaşmanın çok ötesine gidiyordu. Politik karakterde olup Küçük Kaynarca Antlaşması’nın bir yorumuna dayanıyor ve Ruslara Osmanlı İmparatorluğu’ndaki bütün Ortodoksların korumacılığını garantileyen ikinci bir ferman talebini içeriyordu. Bu da Rusya’yla Babıâli arasında gizli bir savunma akdi anlamına gelebilecek kontrat hükmünde bir anlaşmanın kapsamında yer alıyordu.</span></p>

      <p class="paragraf para-style-override-14"><span xml:lang="tr-TR">Babıâli yabancı bir devlet tarafından içteki bağımsızlığına yapılan ve “kucaklaşmalar ve silah sesleri arasında” sunulan bu tehdidi korku ve üzüntüyle karşıladı. Fransa’nın tepkisi Boğaziçi’ne değil, Ege’deki Salamis Adası’na bir filo göndermek oldu. İngiltere’nin tepkisi daha ölçülü, fakat aynı derecede etkili oldu. Ataşesinin Malta’dan bir filo yola çıkarılması talebini geri çevirdi buna karşın, Lord Stratford de Redcliffe’i bir kez daha büyükelçi olarak İstanbul’a yolladı.</span></p><br />

      <p class="paragraf para-style-override-14"><span xml:lang="tr-TR">1853 Nisan’ının güzel bir sabahının erken saatlerinde kubbelerle minareler İstanbul şehrini kaplayan sisin yukarılarına sivrilirken bir savaş gemisinin Marmara Denizi sularını yara yara yaklaştığı görüldü. Sultanla vezirleri “gemide kimin olduğunu” biliyorlardı. (Alexander William Kinglake tarafından anlatıldığına göre) “öğleyin dış dünyada görünürde hiçbir değişiklik yoktu. Oysa her şey değişmişti. Lord Stratford da Redcliffe bir kez daha İngiltere Büyükelçiliği’nin sarayına girmişti. Olay bir güvenlik hissi, ama aynı zamanda huşu uyandırıyordu.” Prens Mençikof şimdi korkulacak bir hasımla karşı karşıyaydı.</span></p>

      <p class="paragraf para-style-override-14"><span xml:lang="tr-TR">Stratford gündemdeki iki talebi birbirinden ayırarak becerikli bir taktik uzmanı olduğunu hemen belli etti. Bu iki konu kutsal yerlerle ilgili tartışma ve daha güçlü bir ülkenin mandası altına girme önerisiydi. İlk sorun Noel’de Latin taleplerinin sağlam ayrıcalıklara dönüştürülmesiyle çözümlenmişti. Şimdi geriye sadece kaybeden tarafların onurunu kurtarmak için yaşamsal önemi olan birkaç çarpıcı ayrıntıyı halletmek kalmıştı.</span></p>

      <p class="paragraf para-style-override-14"><span xml:lang="tr-TR">Büyükelçi çekişen taraflar arasında aracılık yaparak azametli prense karşı diplomatça davrandı; beklenmedik bir saygı gösterisi ve kutsal yerler üzerindeki Rus taleplerinin haklılığını itiraf etmek suretiyle onu yumuşattı. Lord Stratford, Fransızların onuruna da aynı saygıyı gösterdi, sorunun olası uluslararası boyutlarını işaret ederek Fransız meslektaşlarını ılımlı davranmaya davet etti.</span></p>

      <p class="paragraf para-style-override-14"><span xml:lang="tr-TR">Sonunda üzerinde anlaşmaya varılamayan tek konu kiliselerin, özellikle de Kutsal Kabir Kilisesi’nin kubbesinin onarımını Latinlerin mi, yoksa Rumların mı göğüsleyeceğiydi. Latinler bu işi Rumların üstlenmesine şiddetle karşı çıkıyorlardı, ancak Türklerin araya girerek bu işi sultan adına üstlenmeleri üzerine, Rumlar, onarımın Rum Ortodoks Patriği’nin denetiminde yapılması koşuluyla uzlaşmaya razı oldular. Büyükelçi böylece gelişinin üzerinden on yedi gün geçmeden devletleri üç yıla yakın zamandır birbirine düşüren belalı diplomasi kavgasını tatlıya bağlamış oldu.</span></p><br />

      <p class="paragraf para-style-override-14"><span xml:lang="tr-TR">Fakat Prens Mençikof henüz diplomatik hedefine ulaşmamıştı. Hiç vakit kaybetmeden Babıâli’ye yeni bir kongre için zorlayıcı bir talepte bulundu. Bu, Ortodoks diniyle ruhban sınıfına geleneksel hak ve bağışıklıklarını sağlamak kisvesi altında Hıristiyan Rumlar üzerinde kalıcı bir Rus kontrolü ve himayesi kurulması anlamına geliyordu. Çünkü söz konusu korumacılığın yalnız ruhban sınıfı üyelerini değil, bunların dışındaki on iki milyon Ortodoks</span> <span class="italik" xml:lang="tr-TR">reaya</span><span xml:lang="tr-TR">’yı da kapsayacağı açıkça belirtilmişti. Emsal olarak ileri sürülen Fransızların, Latin din adamlarıyla kendi Katolik uyrukluları üzerinde korumacılık hakları vardı. Ancak Fransızlar, sayıları milyonlar değil, binlerle sınırlı olan ruhban sınıfı dışındaki Katolikleri korumak iddiasında bulunmamışlardı. Mençikof’un talepleri belli ki dinsel kadar politik korumayı da kapsıyordu.</span></p>

      <p class="paragraf para-style-override-14"><span xml:lang="tr-TR">Rusya’nın gelecekte İstanbul üzerindeki politik hâkimiyetinin din dışındaki hedeflerinin gerçek kapsamı Hollandalı temsilciye ihtiyatlı bir dille açıklandı. Bu arada Stratford’un yorumuyla “uygulamaları er veya geç Babıâli’nin bağımsızlığına öldürücü darbeyi indirebilecek garantileri” de. “Gizli ittifak” imalarıyla kongre, Stratford’un gözünde, Rusya’nın İngiltere, Avusturya ve Prusya’yla birlikte katıldığı “Avrupa’da barış garantisi olarak Osmanlı İmparatorluğu’nun bütünlüğüyle bağımsızlığını korumak arzusu”yla bağdaşmadığı gibi, Rusya üstelik 1841’de Fransa’nın da katılımıyla sultanın egemenlik haklarının dokunulmazlığını taahhüt etmişti.</span></p>

      <p class="paragraf para-style-override-14"><span xml:lang="tr-TR">Çarın sabırsız mizacını yansıtan Mençikof, Babıâli’yi “yüce efendisi”nin taleplerini kabule ikna etmek için kaba ve diktatörce taktikler benimsedi. Bunları bir ültimatomun düşmanca havası içinde arz ederek verilecek yanıt için kısa süreler tanıdı, gecikme veya red durumlarında diplomatik ilişkilerin kesilmesi ve kendisiyle birlikte tüm çalışanların da, elçilik kapatılarak İstanbul’dan ayrılacaklarını söyleyerek tehdit etti. Neyse ki çok saygı duydukları büyükelçi bu kez de Türk vezirlerinin yanındaydı. Bu akıllı ve güvenilir danışman korkularını giderdi, kararlılıklarını perçinledi, sultanın “egemenlik onurunu ve bağımsızlığı” savunmak adına sabırlı bir ölçülülükle sarsılmaz bir azmi birleştiren bir tutumu benimsemesini öğütledi. Onlara, Tuna prensliklerinin işgali durumunda bile savaşmak yerine manevi bir direnişi esinlemeye çalıştı.</span></p>

      <p class="paragraf para-style-override-14"><span xml:lang="tr-TR">Bu arada özel bir görüşme sırasında sultana, almış olduğu talimatları açıkladı. Akdeniz’deki İngiliz amiraline filosunu hazır halde bekletme, fakat ancak İstanbul’a karşı bir tehdit başgösterdiği takdirde harekete geçirme emri iletilmişti. Çar Nikola da o sıralarda “adıyla Babıâli’deki politik nüfuzunu Doğu Meselesi’nin simgesi olarak gördüğü bu Redcliffe’in baş belası diktatörlüğü”ne için için öfkeleniyordu.</span></p>

      <p class="paragraf para-style-override-14"><span xml:lang="tr-TR">Rus tarafından kaba, Türk tarafından ise nazik bir nota alışverişinden sonra Prens Mençikof Babıâli’yi hedefleyen zorbaca bir iç darbeyle harekete geçti. Sadrazamı hesaba katmamak suretiyle adamın istifasını hızlandırdı. Sultanı kendi amaçlarına hizmet edecek yeni bir veziri atamaya zorladı. Sempatisinin Ruslardan yana olduğunu sandığı Reşit Paşa hariciye nazırı olacaktı. Sultanla yaptığı bir görüşmede Türkiye’yle Rusya arasında Avrupa devletlerini hesaba katmaksızın dolaysız bir anlaşma yapılmasında ısrar etti. Ve başaracağına emin olarak huzurdan ayrıldı.</span></p>

      <p class="paragraf para-style-override-14"><span xml:lang="tr-TR">Reşit şimdi prensin tehdit dolu son notasına karşılık vermek zorundaydı. Eski müttefiki Lord Stratford birkaç günlük bir erteleme isteği içeren kaçamaklı bir yanıt kaleme almasına yardım etti. Bu yanıt şu ana kadar Reşit’e uysal bir hizmetkâr gözüyle bakan prense iletildi. Mençikof bunu öfkeyle reddetti, isteği yerine getirilene dek diplomatik ilişkileri kesti ve Babıâli’nin razı olmamasının yol açacağı hesapsız kötü sonuçlara işaret etti. İstanbul’dan ayrılmasını iki veya üç gün erteledi. Sultanın yeni kurulmuş Meclisi Vâlâ’sı bu arada bu önemli ve acil durumu tartışmak üzere toplandı ve kırk beş üyeden sadece üçü Rusya’yla anlaşma yolunda oy kullandı.</span></p>

      <p class="paragraf para-style-override-14"><span xml:lang="tr-TR">Reşit Paşa ertesi gün Stratford’la ayrıntılı olarak hazırladığı önerileri Mençikof’a sözlü olarak sundu. Bunlara göre Rusya’nın kutsal yerlere ilişkin bütün talepleri kabul ediliyordu. Ancak, Osmanlı İmparatorluğu’nun Ortodoks Rum tebaaları üzerinde herhangi bir korumacılık veya sultanın bağımsızlığını etkileyen “antlaşma hükmündeki taahhütler” kesinkes reddediliyordu. Yeni “müttefiki” Reşit tarafından böylesi aldatılan ve eski hasmı Stratford’a yenilmesinden dolayı gururu kırılan Mençikof ilişkileri kesti, misyonunu tamamladı, kararından dolayı Babıâli’ye tehditler savurdu ve beraberinde gelen diplomatlarla birlikte prensin hemen hareket edeceğini vurgulamak ister gibi anında demir alan yatına döndü. Ama buna rağmen son dakikada bir değişiklik olması umuduyla yat dört gün daha etrafta oyalandı. Stratford, “Niçin böyle düşünüldüğünü tahmin etmek kolay değil,” diye yazdı.</span></p>

      <p class="paragraf para-style-override-14"><span xml:lang="tr-TR">Lord Stratford’un kendisi diğer üç Avrupa Devleti’nin, Avusturya, Fransa ile Prusya’nın temsilcileriyle bir toplantı düzenledi ve böyle yapmakla Doğu Meselesi’ni ait olduğu yere, ortak bir Avrupa kararının sağlam zeminine oturttu. Babıâli’nin Rusya’nın aşırı taleplerine karşı koyması gereksinimi hakkında ittifakla karar verilince Avusturya maslahatgüzarı iki devlet arasında bir kopmayı önlemek amacıyla ortak bir notayla Prens Mençikof’a gitti. Mençikof, Babıâli’yle diğer devletlerden bağımsız bir anlaşma için düzeltilmiş bir formül ortaya çıkardı. Bunun kabulü gitmekten vazgeçmesini sağlayabilirdi. Bu formül her ne kadar antlaşmayla taahhütlerden vazgeçiyor ve şeklen farklı olsa da, anlamı önceki taleplerinkinin aynı kalmıştı. Üstelik Ortodoksların ruhban sınıfı üyeleriyle ruhban sınıfından olmayanlara da uygulanması şartını açık seçik belirtiyordu.</span></p>

      <p class="paragraf para-style-override-14"><span xml:lang="tr-TR">Onuru aslında incinmiş olan sultan öfkelenerek Rusların taleplerinin “kabul edilemez” olduklarını bildirdi. Prens bunlarda bir değişiklik yapmayı reddetti ve en sonunda 21 Mayıs 1853 günü öğle vakti gemisiyle Boğaziçi’nden Karadeniz’e açıldı. Çarın imparatorluk kartalıyla bezeli arması da aynı zamanda Rus Elçiliği’nin içinde bulunan saraydan sökülüyordu. Odessa’da karaya çıkan prens görevinde başarılı olamadığını bir raporla “yüce efendisi”ne bildirmek zorunda kaldı. Rusya’nın bu yenilgisinin suçunu, Kinglake şöyle ifade etti: “Tanrı’nın bir süre için çarla kilisesini çiğnemesine müsaade ettiği o Hıristiyanlık düşmanının kötülükteki becerisine yükledi.”</span></p><br />

      <p class="paragraf para-style-override-14"><span xml:lang="tr-TR">Gerçekte barışın sonu gelmiş, ama savaş henüz başlamamıştı. Rus kuvvetleri bir direnişle karşılaşmadan Prut Nehri’ni aşarak Moldavya ve Eflak prensliklerini işgal ettiler, çar da burasını koruması altına aldığını ilan etti. İngiliz savaş gemileri küçük bir Fransız filosunun eşliğinde Çanakkale Boğazı’nın ağzına kadar geldiler. Şimdilik 1841 Antlaşmasıyla başka devletlere kapanmış olan boğazların dışında bulunuyordu. Kuvvetli bir İngiliz Donanması böylece kuvvetli bir Rus Ordusu’nu göz hapsinde tutuyordu. Ancak karşılıklı olarak ikisinin de rolleri şimdilik ihtiyatlılık çerçevesindeydi. İki tarafın da kuvvet gösterileri savaşı değil, güvenliği hedefliyordu. Ruslar hâlâ Türklerin gözünü korkutarak en azından çarın gururunu kurtaracak bir tür ödün koparmayı ümit ediyorlardı. İngilizler ise ölçülü adım atmak ruhuyla dört devletin anlaşması koşuluyla barışçı bir çözümün sağlanabileceğini hâlâ umut ediyorlardı.</span></p>

      <p class="paragraf para-style-override-14"><span xml:lang="tr-TR">Bu diplomatik taahhüdün iki ana hamlesi vardı. İlki, St. Petersburg’dan gelen ve belli Rus taleplerini yineleyen tehdit dolu bir notanın nazikâne reddinin arkasından Lord Stratford tarafından esinlendirilen ve St. Petersburg’a iletilmek üzere Viyana’da Dört Devletler Konseyi’ne havale edilen Babıâli kaynaklı bir notaydı. Yanlışlıkla “Türk ültimatomu” diye adlandırılan bu belge, sultan tarafından dinsel azınlıklarına bahşedilen fermanların kopyalarını içeriyordu. Bu fermanlar Rum Kilisesi’ne sonsuza dek bahşedilen bütün ayrıcalıkları doğruluyor ve bunları diğer dört devletin tanık oldukları bir akit aracılığıyla garantiliyordu.</span></p>

      <p class="paragraf para-style-override-14"><span xml:lang="tr-TR">Fakat bu nota çara iletilmedi. Viyana’ya varışında konferanstaki dört devlet tarafından alıkonuldu ve yerine kendilerine ait bir Viyana notası geçirildi. Bunun hazırlanılmasında Lord Stratford’a danışılmamıştı.</span></p>

      <p class="paragraf para-style-override-14"><span xml:lang="tr-TR">Bu ikinci nota istila edilen prensliklerin ilgili komşuları Avusturya’nın aracılığıyla düzenlenmişti. Sonuçta, çar tarafından kabul edildiyse de sultan tarafından kabul görmedi. Türk ültimatomu Türkiye’nin Rusya’ya karşı bir girişimi olarak yalnızca dört devlet tarafından görülmüş ve garantilenmişti. Viyana notası Rusya ve Fransa tarafından garantiler içeriyor, Babıâli tarafından yükümlülüklerine bir değişiklik getirilmesi için önceden bu ülkelerin rızası gerekiyordu. Babıâli’nin kanısınca ve Stratford’un da fark ettiği üzere burada Türkiye’yle Rusya arasında bir eşitsizlik iması vardı. Koşullar Türkiye’nin bağımlılığını belirtiyor ve geçmişte olduğu gibi yine Rusya’nın sultanla Hıristiyan tebaaları arasındaki ilişkiye müdahalesine kapıyı açık bırakıyordu. Böylece Türk ültimatomuna onay veren sultanın Meclisi Vâlâ’sı şimdi Viyana notasını ittifakla reddediyor ve Rusya tarafından kabul edilmesi olanaksız olacağı bilinen düzenlemeler öneriyordu.</span></p>

      <p class="paragraf para-style-override-14"><span xml:lang="tr-TR">İngiltere Hükümeti notanın reddinden Stratford’u sorumlu tuttu ve istifasını istemeyi düşünecek kadar ileri gitti. İbre şimdi kaçınılmaz şekilde savaşa doğru kayıyordu. Eylülde İstanbul’da gösteriler ve kargaşa yaşanmaya başlandı. Şeyhülislam Harbiye Nazırı’nın da teşvikiyle Rusya’ya savaş ilan edilmesi için bir camiden halka bir duyuru yapılmasını onayladı. Diğer yandan, ulemanın yüzlerce üyesi kalabalık bir ilahiyat öğrencisi grubunun da katılımıyla sultanla meclisini bir dini görev olarak cihat ilan etmeye zorlayan bir bildirge yayınladı. Paniğe kapılan vezirler düzenin sağlanması için yabancı büyükelçilerden yardım istediler.</span></p>

      <p class="paragraf para-style-override-14"><span xml:lang="tr-TR">İmparator Napoleon ülke içindeki stresi ülke dışındaki serüvenlerle gidermeye çalıştığından Fransa Doğu Meselesi’ne karşı başından beri kavgacı bir tutum sergilemişti. Şimdilerde hâlâ aynı politikayı güden Babıâli’deki Fransa büyükelçisi, yabancı uyrukluların güvenliği açısından kaygı duyduğunu belirterek Stratford’a İngiliz-Fransız filosunun şehre getirilmesini onaylaması için baskı yaptı ve bu konuda Avusturyalı meslektaşından destek gördü. İkisinden de baskın çıkan Stratford savaş gemileri getirerek 1841 Antlaşması’nı ihlal etmeyi reddetti. Çünkü bunun savaşa yol açacağını biliyordu. Fakat antlaşma, filoyla başkent arasında başka gemilerin gidip gelmesi gibi istisnalara izin veriyordu. Startford böylece ikisi İngiliz, ikisi de Fransız dört buharlı geminin gelip Altın Boynuz’dakilere katılmalarına razı oldu. Gemilerin gelişi arzulanan etkiyi sağladı: ayaklanma şevki yatıştı, ulemanın suçlu üyeleri de sürgüne gönderildi.</span></p>

      <p class="paragraf para-style-override-14"><span xml:lang="tr-TR">Fakat büyükelçinin barışçı çözümünün etkisi uzun ömürlü olmayacaktı. Bunun haberi daha Londra’ya ulaşamadan eylül ortalarında Türklerin Viyana notası üzerinde yaptıkları değişikliklerin çar tarafından kabul edilmediği haberi geldi. Aynı zamanda İngiltere Dışişleri Bakanı Lord Clarendon notaya Rus başbakanı Nesselrode tarafından özel bir yorum getirildiğini öğrendi. Bunun haberi Alman basınına sızdırılmıştı. Nesselrode, Rum Kilisesi’nin ayrıcalıklarıyla ilgili olarak, notanın koşulları uyarınca Türklerin bağışıklıklara dokunmak şöyle dursun, “Rusya’nın, dindaşı olan Türklere karşı aktif kaygılarını hesaba katmalıydılar.” Bu açıklama Rusların Osmanlı İmparatorluğu’na karşı gerçekten saldırgan niyetlerinin maskesini düşürüyordu. İngiliz Hükümeti işte bunu fark etmede gecikmişti. Clarendon, Rusların niyetlerini şiddetli olarak niteledi. Stratford’un ta başından beri anladığı şeyi, Türklerin Viyana notasını reddetmekte haklı olduğunu şimdi o da itiraf ediyordu. İngiliz basını bu kez çara yüklendi ve sert önlemler alınmasını istedi. İngiliz ve Fransız hükümetleri Rusya’ya çıkışarak Viyana notasını geri çevirdiler. Bu da İngiliz politikasının ibresinin barıştan savaşa doğru biraz daha kaydığını gösteriyordu.</span></p>

      <p class="paragraf para-style-override-14"><span xml:lang="tr-TR">Napoleon’un büyükelçisi İstanbul’daki kargaşalıklarla ilgili haberler üzerine Londra’da Fransız baskısını artırdı ve hükümetinin, filoların derhal yola çıkarılmasını zorunlu olarak düşündüğünü bildirdi. İngiliz Hükümeti, Stratford’un durum hakkındaki raporunu beklemeden ona, kendi sözleriyle “Rubikon’u aşması”</span><span class="d-z1 char-style-override-13" xml:lang="tr-TR"><a class="footnote-link" href="#footnote-225-8" id="footnote-225-8-backlink">8</a></span> <span xml:lang="tr-TR">emrini verdi. Başbakan Aberdeen ihtiyatlı bir dille girişiminin korumacı yanını vurguladı ve Rusya’ya karşı herhangi bir düşmanca niyetin olmadığını iddia etti. Fakat Clarendon sonradan kararın Fransa imparatorunun (daha önce iki kez reddedilen) talebi üzerine alınmadığını, buna karşın, Rusya’nın davranışı nedeniyle savaşa doğru bir adım daha atılmasının kaçınılmaz hale geldiğini vurguladı. Barışın hâlâ korunabileceğinden fazla bir umudu kalmamıştı.</span></p>

      <p class="paragraf para-style-override-14"><span xml:lang="tr-TR">Filoların yola çıkarılmasından önceki son barış umudu Olmütz’de Avusturya ve Rusya imparatorları arasındaki bir arabuluculuk konferansıydı, çar şimdi uzlaştırıcı görünüyordu, savaşın yaklaşmasından dolayı belli ki kaygı duyuyordu ve bu geç saatte barış için ödünlerde bulunmaya hazırdı. Bu da Hıristiyanları koruma görevinin sultana ait olmasına dair çarın güvencesini içeren yeni bir öneriydi. Fransız imparatoru bile bu girişimi destekliyordu. Fakat İngiltere’nin Rusya’nın niyetlerine duyduğu kuşku artık bastırılamazdı. Bu nedenle Stratford’a filoyu getirmesi için kesin emir verildi. Bu da İngiltere’de kamuoyunun Rusya’ya ne denli karşı olduğunu açıkça yansıtıyordu.</span></p>

      <p class="paragraf para-style-override-14"><span xml:lang="tr-TR">Babıâli’de de Rusya’ya karşı husumet artıyordu. Savaş yanlısı olanların yıldızı giderek parlarken sultan buna karşı otoritesini gösterecek güce sahip değildi. Savaşa doğru belirgin bir adım olarak vezirlerine öfkeli bir konuşma yaptı ve peygamberin kılıcını kuşandıktan sonra Meclisi Vâlâ’sını toplantıya çağırdı. Bağnazca bir oturumdan sonra ittifakla karara varıldı: “Savaşa başvurmak zorunlu hale gelmiştir.” Bu karar sultan tarafından onaylandıktan sonra şeyhülislam da gerekli fetvayı çıkardı. Böylece 4 Ekim 1853’de Rusya’ya resmen savaş ilan edildi. Stratford filoyu getirmesi emrini de aynı günde almıştı. Gemilerin gelişinin savaş ruhunu daha da kızıştıracağının bilincinde olduğundan ve çatışmaları engellemek değilse bile, ertelemeye çalıştığından girişimi iki hafta daha geciktirmenin yolunu buldu. Fakat sonunda Fransız meslektaşına Paris’ten talimat gelmesiyle savaşın daha fazla ertelenmesine imkân kalmadığı bir an geldi. Böylece Navarino Savaşı’nın yıl dönümü olan 20 Ekim’de İngiliz amiraline gerekli emri verdi. İngiliz-Fransız filoları bayraklarını dalgalandırarak Çanakkale’den geçtiler ve sonunda Altın Boynuz’a girdiler.</span></p>

      <p class="paragraf para-style-override-14"><span xml:lang="tr-TR">Gelişlerinin ertesi günü sabırsız bir generalin kumandasındaki Türk askeri kuvvetleri Tuna’yı aştılar. Ömer Paşa iki hafta önce karşı tarafın Rus kumandanına prenslikleri boşaltmaları için bir ültimatom yollamıştı. Türkler, gelen kış mevsimi çatışmalara son verinceye kadar arka arkaya dört zafer kazandılar. Çar Sivastopol’daki Rus Donanması’na savaşa hazır olmaları emrini verdi. Burada Rus ve Osmanlı imparatorlukları arasındaki çatışmalar Kırım Savaşı’nın ilk aşaması oldu.</span></p>

      <p class="paragraf para-style-override-14"><span xml:lang="tr-TR">Artık umutlar zayıfladığı halde Avrupa’nın dört devleti hâlâ barışı sağlamanın peşindeydiler. Lord Stratford da Redcliffe de bu yöndeki çalışmalarına devam ediyordu. Çarın, Rusya’nın savunmada kalarak “Türklerin saldırısını bekleyeceği” yolundaki bir demecini hesaba katarak bir Türk filosunun “düşman filosuna rastlamak” umuduyla Karadeniz kıyılarında bir kışkırtma seferine çıkmasını önledi. Diğer yandan, küçük bir Türk filosunun Türkiye’nin Sinop limanına gitmesini ne İngiliz ne de Fransız amirali engelledi, sadece amacın agresif değil, barışçıl olduğunda ısrar etti. Sivastopol’dan yola çıkan Rus Donanması bu sıralarda Karadeniz’in ortalarında bir deniz gücü gösterisinde bulunuyordu. Sivastopol kaleleri üstün bir kuvvet karşısında savunmasız kalacak Sinop’a sadece yüz yetmiş, yüz seksen kilometre uzaklıktaydı. Sinop limanına varan Türk komutanı, altı Rus gemisinin limanın açıklarında seyrettiklerini bir mesajla İstanbul’a bildirdi ve takviye istedi. Diplomasi ve deniz alanlarındaki müttefik İngiliz ve Fransız danışmanların kararsızlık ve şaşkınlıkları nedeniyle bu takviyeye izin verilmedi. Sinop’ta ağır silahlarla donanmış savaş gemisi bulunmayan, dolayısıyla da etkin bir savunma yapamayacak olan Türkler, teslim olmayı reddettikleri gibi, ilk ateşi onlar açtılar. Şiddetli bir Rus bombardımanı sonucunda Türklerin bir tanesi dışındaki bütün gemileri battı ve üç binden fazla Türk katledildi.</span></p>

      <p class="paragraf para-style-override-14"><span xml:lang="tr-TR">Rusların düşman toprağına saldırısı olan “Sinop Katliamı” Türklerin Tuna’nın ötesindeki kara saldırısını takiben yapılmış meşru bir savaş hareketiydi. St. Petersburg’da</span> <span class="italik" xml:lang="tr-TR">La Bataille de Sinope</span><span xml:lang="tr-TR">, yani “Sinop Muharebesi” adında müzikli bir tiyatro gösterisi ve bol şenlik ve ışık gösterisiyle kutlandı. Londra’da ise vahşi ve kalleşçe bir hezeyan diye karşılanarak Rusya’ya karşı bir savaş ateşi tutuşturdu. Fransa imparatoru savaşa girilmesi için zorlamalara başladı. Karadeniz’in Rus Donanması’ndan arındırılması gerektiğini ileri sürerek müttefik İngiliz ve Fransız donanmalarının bu denizin sularının tümüne hâkim olmaları için ısrarda bulunuyordu. Harekâtın diplomasinin yerini alması kaçınılmaz anı gelmişti. 1854 yılının başlarında Clarendon’un uyarı mesajının arkasından müttefik donanmalar Londra’nın emriyle Karadeniz’e açıldılar.</span></p>

      <p class="paragraf para-style-override-14"><span xml:lang="tr-TR">İngiliz büyükelçileri Ruslara hâlâ bunun bir savaş harekâtı değil, bir gösteri olduğunda ısrar ediyorlardı. Çar ise vakit kazanmaya çalışıyordu. Bir yandan son savaş hazırlıklarını aceleye getirirken olası bir barış antlaşması için karşıt tekliflerini bir delegeyle Viyana’ya yolladı. Bunlar dört devlet tarafından oybirliğiyle geri çevrildiler. Londra’yla Paris’teki diplomatlarını geri çekmiş olan çar, şubat ortalarında Sir Hamilton Seymour’la Fransız meslektaşının pasaportlarının ellerine verilmesini emretti. Aynı tarihlerde İngiltere’yle Fransa’dan, Tuna prensliklerinden bütün kuvvetlerini çekmesi için Avusturya ve Prusya tarafından daha az desteklenmiş bir çağrı aldı. Bu çağrıya uyulmaması savaş ilanı olarak anlamlandırılacaktı. Çar bu notalara yanıt vermedi.</span></p>

      <p class="paragraf para-style-override-14"><span xml:lang="tr-TR">27 Mart’ta Fransa imparatoru Rusya’yla savaş halinde olduklarını senatosuna duyurdu. Ancak bu, geçmişteki gibi fetih amaçlı bir savaş olmayacaktı, “tehlikeli tecavüzleri önlemek” için İngiltere’yle yapılan ittifakın gereğiydi. Bununla eşzamanlı olarak Kraliçe Victoria’nın “sultana aktif olarak yardımda bulunmak boynumuzun borcudur” mealindeki bir mesajı Parlamento’ya Rusya’yla yapılan pazarlığın kesildiğini haber veriyor, ertesi gün de savaş ilan ediliyordu. Bunu on beş gün sonra çarın savaş ilanı izledi. Sözde, “Dünyasal şeyler için savaşmıyor.” İngiltere’yle Fransa’nın Hıristiyanlığın düşmanıyla aynı safta bulunduğu bir savaşta Ortodoks inancını savunmaya yönelik “kutsal misyon”unu yerine getiriyordu.</span></p>

      <p class="paragraf para-style-override-14"><span xml:lang="tr-TR">Rus kuvvetleri aşağı Tuna’yı aşarak İngiltere’yle Fransa’nın yeni bir antlaşmayla savunmayı taahhüt ettikleri Türk topraklarına girdiler. İngilizlerle Fransızlar ayrıca sultanın topraklarını kurtarmayı ve Avrupa’nın güvenliğini sağlamayı amaçlayan bir anlaşma daha imzaladılar. Bu, Kinglake’in sözleriyle Kırım Savaşı’nın “güçlü lokomotifi” olacaktı. Böylece, çarın ölçüsüz hırsı ve diplomasisinin küstahça yöntemleri sayesinde Rusya kendini Avrupa’yla Osmanlı İmparatorluğu’nun birleşik kuvvetlerine karşı müttefiksiz olarak çarpışır buldu.</span></p><br />

      <p class="paragraf para-style-override-14"><span xml:lang="tr-TR">Kalabalık bir Rus Ordusu 1854’ün ilkbaharında Tuna’yı aşarak Türk toprağına girdi ve kilit kale Silistre’yi kuşattı. O sırada İngiltere’yle Fransa’dan gelen ve donanmaları tarafından desteklenen seferi kuvvetler Bulgaristan’da Varna’da toplanıyordu. Burası Avrupa Türkiye’sinin Balkanlar’a giden yollara hâkim olan başlıca Karadeniz limanıydı. Rus istilasına karşı Türk direnişi Osmanlı silahşorluğunun gururlu bir kanıtını sağlıyordu. Çünkü Yeni Düzen’in modernleştirilmiş kuvvetleri erginlik evresine ulaşmıştı. Düzenleri açısından her ne kadar Batı standartlarının altında, liderlik açısından da acınacak kadar kusurlu iseler de, birlikleri savaşta yeni bir özgüvenle ve özsaygısıyla canlanıyor, savaşçılık kaliteleri atalarının geçmişinin kutsal cengâverlerine layık şekilde Rusya’ya karşı ateşleniyordu.</span></p>

      <p class="paragraf para-style-override-14"><span xml:lang="tr-TR">Silistre garnizonu uğradığı kayıplara rağmen zorlu kuşatmaya cesaretle dayandı. Kumandanları öldürülünce hayatta kalan liderleri iki genç İngiliz subayının ortak rehberliğinde cesaretle dayanmayı sürdürdüler. Hindistan Ordusu’ndan gelen bu gönüllüler yeni savunma noktaları yaratırken Rus lağımcılarının kazılarını etkisiz kılarken ve saldırıları acımasız kıyımlarla püskürtürken Türk askerlerine tartışmasız bir güven ve bağlılık esinliyorlardı. “Türklerin tehlike karşısındaki kayıtsızlığı” yeni gelen bir İngiliz subayının hayranlığını uyandırmıştı. Genç subaylar, her türlü teslim düşüncesini bir yandan yasaklarken, İngilizlere özgü sporculuk ruhuyla Silistre’nin kurtarılabileceği tarihi saptamak için bir bahis oyunu düzenlemişlerdi.</span></p>

      <p class="paragraf para-style-override-14"><span xml:lang="tr-TR">Şumnu’daki Osmanlı ordularını takviye eden ve kuvvetlendiren Ömer Paşa, Silistre’nin imdadına giderek Rus kuşatmacılarla açık bir alanda savaşmayı göze alamayacak kadar ihtiyatlıydı. Kaledeki topların sürekli gümbürtüsünü karargâhlarından duyabildikleri halde Müttefik kuvvetler ulaşım kıtlığından dolayı bir kurtarma operasyonuna henüz hazır değillerdi. Haziran sonlarında bir gün gecenin ileri saatlerine kadar süren bir top ateşinden sonra birdenbire mutlak bir sessizlik hâkim oldu. Müttefikler Silistre’nin düşmüş olmasından korktular. Oysa bunun tersi doğruydu. Beş haftalık bir bombardımandan sonra Ruslar kuşatmayı kaldırmışlardı. Böylece istilacı çarın, sultanın Avrupa’daki topraklarına giden yolu kesin şekilde tıkanmıştı.</span></p>

      <p class="paragraf para-style-override-14"><span xml:lang="tr-TR">O sırada Tuna’nın daha yukarılarında sağ kıyıdaki Rusçuk’la soldaki Giorgevo (Giurgiu) arasında bir Türk kuvveti aşağı yukarı aynı güçte bir Rus kuvvetiyle karşılaşıyordu. İkisi de o an kavga aramıyordu. Ama genç bir İngiliz subayı grubu yine durumu tersine çevirdi. Bu yedi kişi gelerek Türk kumandanı Hasan Paşa’ya yardım teklifinde bulundular. Temmuz başlarında Tuna’nın diğer yakasında Rus komutanın, kuvvetlerinin büyük bir kısmını çektikten sonra kamp kurmakta olduğunun bazı işaretleri vardı. Hasan Paşa bir keşifte bulunulmasına izin verdi. Hindistan Ordusu’nun subaylarından olup Behram Paşa adıyla Türk Ordusu’nda hizmet veren General Cannon bir Türk piyade taburuyla Tuna’yı geçti. Bir direnişle karşılaşmayınca karşı kıyıda küçük bir gölün yanına yerleşmeye başladılar. Bir Rus piyade birliği gizlendikleri siperlerden çıkarak onlara saldırdı; sonuçta bir miktar kayıp vererek geri püskürtüldüler. Genç İngiliz subaylarından biri, bir grup savaşçıyla birlikte takviyeler karşı kıyıdan yetişene dek düşmanı zapt etti, böylece kıyıya çıkan kuvvet güvenli şekilde oraya yerleşti.</span></p>

      <p class="paragraf para-style-override-14"><span xml:lang="tr-TR">Bu arada nehrin daha yukarısında beş İngiliz subayının rehberliğinde daha kalabalık başka bir kuvvet ayrı ayrı gruplar halinde nehri aştı ve bombardımanlarla Rus saldırılarının yol açtığı kayıplara rağmen ilerlemeye devam etti. Çok geçmeden, arada daha fazla kuvvetlenmiş olan birinci kuvvetle bağlantı kurdu, öyle ki Türklerin şimdi Tuna’nın ötesinde beş bin kişilik bir kuvvetleri vardı. İki gün süreyle bir direnişle karşılaşmadan bu köprübaşını uzattılar ve pekiştirdiler. Ama sonra Rus generali Prens Gorçakov, Silistre kuşatmasının kaldırılmasıyla serbest kalmış kalabalık bir kuvvetle tepelerde belirdi ve Türkleri ertesi gün Tuna’ya dökmek için tertibat aldı. Ama gece çökünce beklenmedik bir sırada aşağısında küçük bir gambot filosu belirerek iki ordunun arasındaki bir koyda demir attı. Prens belki de bu deniz kuvvetini fazla önemseyerek tereddüt ettiği sırada İngilizlerle Türkler Tuna’nın üzerinde teknelerden bir köprü kurdular ve Rusları Ruşçuk’ta mevzilenmiş bütün Türk Ordusu’yla çarpışma olasılığıyla karşı karşıya getirdiler.</span></p>

      <p class="paragraf para-style-override-14"><span xml:lang="tr-TR">Prens Gorçakov bunun üzerine geri çekilme emri verdi ve bütün ordusuyla Bükreş yolunu tutarak Tuna’nın aşağı boylarını tamamen Türklerin eline bıraktı. Bir aya kalmadan sonuncu Rus askeri de Prut’un diğer yakasına geçmişti. Yakın zamanda Babıâli’yle imzalanan bir antlaşmanın maddeleri uyarınca Avusturya’nın savaş tehdidiyle karşılaşması, Rus ordularıyla bürokratlarının Eflak’la Moldavya’yı boşaltmalarına yol açtı. Yerlerini alan Avusturya işgal ordusu Rusların Avrupa içine olası ilerleyişlerinin yolunu kesti.</span></p>

      <p class="paragraf para-style-override-14"><span xml:lang="tr-TR">Böylece ilk İngiliz ültimatomu hedefine ulaştı. Onur kırıcı kısa bir savaş, çarın ordusuna yenilgi ve Avrupa Türkiye’si üzerindeki planlarına hızlı bir son getirmişti. Avrupa orduları tarafından değil de uzun zamandır hor görülen Osmanlı orduları tarafından cesaretleri ve canlanan askeri becerileri sayesinde ve birkaç İngiliz subayının yardımıyla indirilmiş olması, çarın onuruyla saygınlığını hedef almış darbeye tahammülü bir kat daha zorlaştırıyordu.</span></p><br />

      <p class="paragraf para-style-override-14"><span xml:lang="tr-TR">Savaş Osmanlı İmparatorluğu için esas savunma amacını yerine getirmişti. Rusların Osmanlı topraklarından kovulması ve yakın bir gelecekte Balkanlar’da ilerlemeleri tehlikesinin başarıyla önlenmesiyle Türklerin bütün hedeflerine ulaşılmış oluyordu. Sultanla orduları Avrupa’da zafer kazanmışlardı. Rusya’ya karşı daha ne gibi bir operasyon düzenlenmesi gerekiyordu? Türkiye açısından başka bir şey yapılması gerekmiyordu. Hedeflerine ulaşan Avrupa devletleri için de onurlu bir barış yapmanın zamanıydı. Karada tarihte ender görülmüş biçimde kenetlenmiş bir Avrupa’yla, denizde de İngiltere’yle Fransa’nın ezici deniz gücüyle karşı karşıya olan Rusya için başka seçenek yoktu.</span></p>

      <p class="paragraf para-style-override-14"><span xml:lang="tr-TR">Fakat İmparator Napoleon yeni hanedanını yüceltmek için bir savaşa ihtiyacı vardı. İngiliz ulusu ise vatansever bir macera peşindeydi. Gözleri, Çar Nikola tarafından son yirmi beş yılın içinde sayısız tersaneleri ve zapt edilemez istihkâmlarıyla güçlü bir müstahkem mevkiye dönüştürülen Sivastopol’un üzerindeydi. Barındırdığı donanmayla Osmanlı İmparatorluğu’na olası bir ezici saldırıda bulunmak üzere tasarlanmış bu liman, İngilizlerin emperyalist emelleri için dayanılmaz bir tahrik oluşturuyordu. Sonuçta halkın baskısına yenik düşerek profesyonel sağduyuyu görmezden gelen İngiliz kabinesi, başkomutan Lord Raglan’a, “Sivastopol’ü kuşatmak için ortak önlemlere başvurmasını,” emretti. Gönülsüz olarak verilen bu emir Fransız Başkomutan Mareşal St. Arnaud tarafından aynı derecede gönülsüz olarak desteklendi. Müttefik kuvvetler böylece Varna’dan yola çıkarak bir direnişle karşılaşmadan kalenin kuzeyindeki Yeopatoriya’yı (Gözleve) ele geçirdi. Tuna savaşı kazanılmıştı. Kırım Savaşı şimdi başlıyordu.</span></p><br />

      <p class="paragraf para-style-override-14"><span xml:lang="tr-TR">Bu, ön planda İngiltere’yle Fransa’nın savaşıydı; savaşın nedeni olan Türkiye sonunda sonuçlarından faydalansa bile savaşın gidişatında önemli bir rol oynamayacaktı. Altmış beş bin İngiliz ve Fransız askeriyle birlikte bir tek Türk tümeni karaya çıktı. Komutanları Lord Lucan’ın gözünde Türk askerleri kuralına uygun üniformaları bile olmayan başıbozuklardı. Türklerin üstün savaşçılık niteliklerini, yakın geçmişteki savaşçılıktaki üstün başarılarını ve müttefik komutasına kanıtlanmış uyumlarını takdire yanaşmıyordu Lord Lucan, alışılagelmiş İngiliz tutumuyla Türkleri eşkıya diye hesaba katmıyordu.</span></p>

      <p class="paragraf para-style-override-14"><span xml:lang="tr-TR">Kısmen savaşmak aşkına, fakat uzun vadede Rusya’yla Batı arasında bir güç mücadelesi olarak girişilen bu savaş, tarihte basın tarafından başından sonuna dek izlenilenlerin ilki oldu. Böylece bütün İngiliz gözleri bir yıl boyunca Sivastopol kuşatmasının dramatik destanıyla buna öncelik eden Alma, Balaklava ve İnkerman savaşlarının ve onları izleyen Redan ve Malakov Kalesi saldırılarının üzerinde yoğunlaşmıştı. Bütün bunlar Homer tarzında düzenlenmişti; karayla çevrili limanı çarın Rus İmparatorluğu’nun kapılarına bekçilik eden derli toplu küçük yarımadanın sınırları içinde bandolar çalıyor ve bayraklar dalgalanıyordu. Halk savaşın abartılmış kahramanlık öyküleriyle mutlu olurken trajedilerine boyun eğerken, uyumsuz İngiliz-Fransız komutasının şaşkınlıklarıyla falsolarına kızarken vatanseverlik duyguları coşuyordu. Toplar gürlerken ve hafif süvari birliği toprakları titreterek “Ölüm Vadisi”ne saldırırken yürekler gururla doluyor, salgın hastalıkların kol gezdiği acımasız çetin kış boyunca insanlarla hayvanların çektikleri acılar karşısında dehşetten titriyor, Üsküdar’ın hastane koğuşlarında ölüm meleğinin kanat çırpışlarını susturmaya çalışan Lambalı Leydi’yi (Florence Nightingale) görünce rahat bir nefes alıyordu.</span></p>

      <p class="paragraf para-style-override-14"><span xml:lang="tr-TR">Bir Türk kuvveti Balaklava’nın savunmasına katıldı. Ancak Türk subayları düşman karşısında yetersiz kaldılar. Ertesi yılın başlarında Ömer Paşa’nın kumandasında başka bir Türk kuvveti Yevpatoria’ya yollandı. Doğal ortamı olan toprak tabya savunmasında cesaretle çarpıştılar. Üstün güçte bir Rus kuvvetini püskürterek Çar Nikola’nın son bir kez daha onurunu kırdılar. Çar iki hafta sonra öldü, yerine geçen II. Aleksander da çok geçmeden barış istedi. O sırada Küçük Asya’nın doğu sınırında İngiliz subaylarının kumandasındaki bir Türk kuvveti Kars kalesinde soylu bir savunma sergiliyordu. Kalenin sonunda Rusların eline geçmesinin nedeni açlıktı; bu ise Türk makamlarının kuşatılanlara iaşe ulaştırmadaki ihmalinin sonucuydu.</span></p>

      <p class="paragraf para-style-override-14"><span xml:lang="tr-TR">Müttefikler ancak savaşın bu geç evresinde İngiliz subayların kumandasındaki yirmi bin kişilik bir kuvveti Kırım’a yollamayı düşündüler. Ama çarpışmak için değil. Çünkü 1855 Eylül’ünde Malakov Kalesi’nin Fransızlar tarafından zapt edilmesi Sivastopol’ün düşmesine ve Kırım Savaşı’nın son bulmasına yol açmıştı. Bu sonuç savaşmaya devam etmek isteyen İngilizlerin hoşuna gitmezken, hedeflerine ulaşarak İmparator Napoleon’u hoşnut eden Fransızlar barışta ısrar etmişlerdi.</span></p>

      <p class="paragraf para-style-override-14"><span xml:lang="tr-TR">Savaşın sonu 1856 ilkbaharında Paris Paktı’nın imzalanmasıyla sonuçlandı. Bu paktla ona eşlik eden antlaşma, Rusya’nın Asya’da, müttefiklerin ise Avrupa’da zapt ettikleri toprakların iadesini içeriyordu. Bölgesel değişikliklere yol açmıyor, sadece çarın 1812’de ilhak edilmiş güney Besarabya’yla Tuna deltasının Moldavya’ya iadesini gerektiriyordu. Bu arada iki Tuna prensliği Rusya’nın özel korumasından çıkarılarak sultanın egemenliğinin tanınması koşuluyla büyük devletlerin ortak korumasına girdi. Buraların halkının bağımsız ve ulusal bir yönetimi olacak, ibadet ve ticaret özgürlüğünden yararlanacak, kendi silahlı kuvvetlerini kurmak hakkına sahip olacaklardı.</span></p>

      <p class="paragraf para-style-override-14"><span xml:lang="tr-TR">Bu koşullar Tuna üstünde serbestçe seyretmenin yolunu açarken nehir uluslararası bir komisyonun denetimine bırakıldı. Karadeniz de aynı biçimde nötralize edildi, sularıyla limanları bütün ticaret gemilerine açılırken deniz kuvvetlerine kapandı. Bu arada kıyılarında donanmaya ait tersaneler bulunmayacaktı. Çanakkale ve İstanbul boğazları ise 1841 Antlaşması’nın yinelenmesiyle savaş gemilerine kapanacaktı.</span></p>

      <p class="paragraf para-style-override-14"><span xml:lang="tr-TR">Bütün Hıristiyan devletleri bu anlaşma çerçevesinde arabuluculuk yoluyla, gerekirse de silahlı müdahaleyle Osmanlı İmparatorluğu’nun bağımsızlığıyla toprak bütünlüğüne saygı göstermeyi taahhüt ediyorlardı. Kırım Savaşı’nda Müttefiklerin zaferi, muazzam insan kaybıyla finansal harcamayı uzun vadede mazur göstersin ya da göstermesin, Batılı devletlerle Rusya tarafından imzalanan Paris Antlaşması en azından Doğu Meselesi’nin yol açtığı çekişmeleri bir yirmi yıl daha durultacaktı. Bu şimdi yeni bir anlam kazanacaktı. Aynı zamanda Osmanlı İmparatorluğu’nun içinde sultan tartışmalı statüleri savaşın nedeni olmuş olan Hıristiyan tebaalarını korumak için yeni bir girişimde bulunmuştu.</span></p>

      <div class="footnotes">
        <div class="footnote">
          <p class="dipnot para-style-override-19"><a class="footnote-anchor" href="#footnote-225-8-backlink" id="footnote-225-8">8</a> <span xml:lang="en-US">İtalya’nın kuzeyinde bir nehir: bugünkü Fiumicino. Sezar’ın Galya’sıyla İtalya’yı ayırıyordu. Sezar bunu silah kuvvetiyle aşınca kendini Pompey’in kontrolündeki Roma Hükümeti’yle bir iç savaş içinde buldu. Rubikon’u aşmak, geri dönüşü olmayan bir harekete girişmek anlamında kullanılır.</span></p>
        </div>
      </div>
    </div>
  </div>
</body>
</html>
