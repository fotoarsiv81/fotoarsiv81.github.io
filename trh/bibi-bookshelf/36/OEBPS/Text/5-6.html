<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-6.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-6.html">
    <div class="Basic-Text-Frame">
      <p class="split"></p>

      <p class="arabaslik-sol" id="toc_marker-2-5"><span class="alt-baslik" style="font-size:1.38em;" xml:lang="tr-TR">((5))</span></p>

      <p class="paragraf para-style-override-14"><span xml:lang="tr-TR">Tatarlar Demir Yumruğu tanıdıklarında içlerinde en kuvvetli olanlar diğer metalleri olduğu gibi yumruğunu da bükemeyince, yüzeyinin altında bilmedikleri bir maddenin bulunduğunu farz etmişlerdi. Bu yüzden ona dolgulu bir cisim anlamına gelen</span> <span class="italik" xml:lang="tr-TR">timur</span> <span xml:lang="tr-TR">adını takmışlardı. Büyük liderlerine bu adı verip onda normal gücün ötesinde bir şeyin varlığını kabul etmek onlarda âdet haline gelmişti. Bu liderlerin arasında Timur, Demirden Adamların en büyüğü sıfatına layık görülmüştü. Çünkü o dünyanın fethinden daha azıyla yetinmiyordu, şöyle ki gökyüzünde bir tek Tanrı olduğuna göre, dünyada da bir tek hükümdar olmalıydı.</span></p>

      <p class="paragraf para-style-override-14"><span xml:lang="tr-TR">Timur küçük bir Tatar aşiretinde dünyaya gelmiş, gençliğinde ise bu aşiretin reisi olarak Semerkant’la Hindistan’ın dağlık sınırları arasındaki bir bölgeye hükmetmeye başlamıştı. Büyük bir cesaret, tükenmez bir enerji, eşsiz bir liderlik yeteneği ve en üst düzeyde bir askeri deha sahibiydi. Çok güçlü bir ordu kurarak askerlerinin başında baş döndürücü bir hızla zaferden zafere koşmuş, üç imparatorluğun İran, Tataristan (Türkistan dahil) ve Hindistan imparatorluklarının hükümdarı olmuştu. Timur dokuz hanedanın kökünü kurutmuş, merkezi Semerkant’tan İslam adına Asya’nın büyük bir kısmını yönetmeye koyulmuştu.</span></p>

      <p class="paragraf para-style-override-14"><span xml:lang="tr-TR">Timur’un kişisel yönetimi mutlaktı. Bakanlar kurulu yoktu. Kaslı bir yapısı, geniş omuzları, çok iri bir kafası ve aşırı derecede yüksek bir alnı vardı. Sakalının altında teni açık renkti. Canlı bir ten rengi vardı ve çok genç yaşından beri saçları beyazdı. Topallayarak yürüyor, bunun doğuştan mı olduğu, bir kazadan mı ya da savaşta aldığı bir yaradan (ayağına bir okun saplandığı söyleniyordu) mı ileri geldiği bilinmiyordu. Dolayısıyla kendisine Aksak Timur (Timurlenk) de deniyordu. Sakatlığı bazen öylesine artıyordu ki, örneğin, ordusu Bağdat üzerine yürürken olduğu gibi atın üstünde oturamamış, adamları tarafından bir tahtırevanda taşınması gerekmişti.</span></p>

      <p class="paragraf para-style-override-14"><span xml:lang="tr-TR">Sessiz bir adamdı. Dinine çok bağlı, adalet konusunda son derece katı olduğu gibi, bir hesap ve planlama dâhisiydi. Uzun saatlerini çoğu zaman yalnız olarak, gecelerini ise büyük bir satranç tahtasının başında geçirirdi. Satranç taşlarıyla son derece karmaşık savaş stratejileri geliştirir, “herhangi bir hasma karşı giriştiği savaşı mutlak surette kazanırdı.” Her zaman üstün konumda olan ordusundaki atların sayısı altı haneli sayılarla ifade edilirdi. Asker kafilelerini yalnız deve değil, fil sürüleri de izlerdi. Bu dev hayvan yalnız savaş meydanında değil, efsanelerin konusu olan başkenti Semerkant’ın inşaatında da büyük iş görmüştü. Timur on dördüncü yüzyıl sonlarında doğuda Büyük Çin Seddi’ne, kuzeyde Rusya steplerinin içlerine, güneyde Ganj Nehri’yle Basra Körfezi’ne, batıda da İran, Ermenistan içlerine ve Fırat ile Dicle nehirlerinin üst boylarına, dolayısıyla Küçük Asya sınırlarına kadar uzanan bir imparatorluğa hükmediyordu. Bu sınırın ötesinde diğer büyük Müslüman imparatorluğu, Osmanlılarınki uzanıyordu. Bu imparatorluğun sultanları olan Murat’la Bayezıt’ın zaferleri onunkilerle aynı zamana rastlamıştı. Şimdi ise rakip iki büyük imparator, Timur’la Bayezıt, Tatar ve Osmanlı, bu sınır üstünde karşı karşıya geleceklerdi. Tarihçi Gibbon’un yaptığı analize göre: “Timur bir eşite karşı tahammülsüz, Bayezıt ise kendisinin bir üstününden habersizdi.”</span></p>

      <p class="paragraf para-style-override-14"><span xml:lang="tr-TR">Yaşamsal önemi olan bu tarihsel anda iki tarafın kendi alanlarındaki çıkarlarının çekişmesiz olarak süregelmesi gerekirdi. Timur’un o sıralarda Osmanlı komşusunun topraklarında gözünün olduğu şüphe götürür. Asker olarak Türklerin askeri gücüne büyük saygısı vardı. Bir imparatorluk kurucusu olarak da topraklarını bütünlemek için fethetmeyi tasarladığı başka ülkeler vardı. İzlediği yol güneye Suriye’ye, Kutsal Topraklar’a, Mezopotamya’ya, Mısır’a açılıyordu. Bayezıt da aynı şekilde Balkanlar’daki fetihlerine er veya geç eline geçecek olan İstanbul’un fethini eklemenin peşindeydi. Timur ayrı çıkarlarının nerede olduğunu görebiliyordu, ama Bayezıt göremiyordu. Bir yandan tek bir yenilgi yaşamadan geçirdiği on yılın duyurduğu abartılı gurur ve yenilmezlik saplantısı, öte yandan belki de çevresi tarafından hasmın gücünü küçümsemeye teşvik edilmesi, Bayezıt’ı hiç gereği yokken Timur’u ona karşı harekete geçmeye kışkırtacak şekilde davranmaya itti.</span></p>

      <p class="paragraf para-style-override-14"><span xml:lang="tr-TR">Anadolu’nun bu kadar büyük bir bölümünü istila eden, fakat oradaki insanlarla kaynaşmayan Bayezıt, fethettiği beyliklerde topraklarını Osmanlılardan geri almayı ve hâlâ onlara sadık eski yurttaşlarını yönetmeyi hayal eden öfkeli beyler bırakmıştı. Bunların bir kısmı Timur’un sarayında sürgün hayatı yaşıyordu. Bununla birlikte Timur bu soyluların derdiyle veya sultanın faaliyetleriyle ciddi olarak ilgilenmiyordu. Ta ki Osmanlılar Sivas’ı zapt edinceye kadar. Bayezıt ihtiyatlı olmuş olsa, bu tahkim edilmiş şehre savunması için bir karakol olarak bakardı. Ne çare ki 1399’da orayı oğlu Süleyman kumandasındaki birlikler için daha doğuya, yukarı Fırat’ın sularına doğru yayılmak için bir üs olarak kullanmayı seçti. Osmanlı birlikleri burada Timur’un koruması altındaki bir Türkmen beyinin topraklarına girmekte gecikmediler. Kara Yusuf adındaki bu prensi de ellerine geçirmişlerdi.</span></p>

      <p class="paragraf para-style-override-14"><span xml:lang="tr-TR">Timur ilk kez Bayezıt’a öfkelendi. O sırada Avrupa’ya dönmüş olan sultana bir mektup yazarak tutsağın iade edilmesini talep etti. Gibbon, İranlı tarihçi Şerefeddin’in elindeki bir mektuptan alıntı yapıyor: “Küstahlığının ve çılgınlığının dayanağı nedir? Anadolu ormanlarında birkaç savaş yaptın: zavallı zaferler.” İslamiyetin bir destekleyicisi olarak ikinci destekleyicinin yine de hakkını tanıdı: “Avrupa Hıristiyanlarına karşı birkaç zafer elde ettin. Kılıcın Tanrı’nın elçisi tarafından kutsandı. Kâfirlere karşı savaşarak Kuran’ın sözüne itaat etmen, İslam dünyasının sınırı ve siperi olan ülkeni yok etmekten bizi alıkoyan tek neden.” Daha sonra ısrar etti: “Artık akıllan, düşün ve nadim ol; böylece, başının yukarısında tetikte bekleyen intikamımızdan kaçın. Bir karıncadan başka bir şey değilken, niçin filleri kışkırtmaya çalışıyorsun? Heyhat, seni ayaklarının altında çiğneyecekler.”</span></p>

      <p class="paragraf para-style-override-14"><span xml:lang="tr-TR">Bayezıt bunu ve bir sonraki mesajı küçümsemek yolunu seçti: “Orduların sınırsız kalabalık; varsın olsunlar, ama Tatarların uçan okları yenilmez Yeniçerilerimin palalarıyla savaş baltalarının yanında nedir ki? Benden koruma isteyen beyleri alıkoyacağım. Onları çadırlarımda ara.” Daha da teklifsizce bir hakaretle tamamladı: “Silahlarından kaçarsam, karılarım üç kez boşansınlar, ama savaş meydanında karşıma çıkmaya cesaretin yoksa, karıların bir yabancı tarafından üç kere kullanıldıktan sonra sana dönsünler. “</span></p>

      <p class="paragraf para-style-override-15"><span xml:lang="tr-TR">Timur hemen Sivas üzerine yürüdü. Elinde sadece küçük bir atlı birliği olan Süleyman, şimdi Tesalya’da olan babasına acele takviye yollaması için bir mesaj iletti, ama bir yanıt alamadı. Bunun üzerine cesurca bir çıkış hareketi yaptı, ama düşmanın kendisinden çok daha kalabalık olduğunu görünce şehri terk etti. Timur on sekiz günün içinde duvarlarını yıkıp şehri zapt etti, sonra şehrin en inatçı savunucuları olan Hıristiyan Ermenilerin binlercesini kale hendeklerine diri diri gömdü. Arkasından, Küçük Asya içerilerine daha fazla ilerlemek yerine güneye yürüdü, arka arkaya Halep’i, Şam’ı, Bağdat’ı zapt etti, şehirlerde taş üstünde taş bırakmadı ve savunucuların kafalarından piramitler oluşturdu. Timur ancak 1401 sonbaharında Küçük Asya sınırlarına döndü. Burada kışlık konutuna çekilerek Osmanlı İmparatorluğu’na tekrar saldırıp saldırmamayı kafasında tartmaya başladı.</span></p>

      <p class="paragraf para-style-override-14"></p>

      <p class="paragraf para-style-override-14"><span xml:lang="tr-TR">Bayezıt bu arada böylesi bir tehdide yanıt vermek için şaşılacak kadar az şey yapmıştı. Sivas’ın elden gitmesi uğradığı ilk ciddi darbe, Avrupa’yla Asya’da güçsüz prenslere karşı bir dizi kolay zaferden sonra gerçekten korkulacak bir düşmanla ilk karşılaşmasının yüz kızartıcı sonucuydu. Hayatında ilk kez dengi olan bir hasımla karşılaşan Bayezıt sanki felce uğramış, yaşadığı yenilgiden sersemlemişti. Bu kriz karşısında tepki vermede çok yavaş davrandı. Giderek artan sefahat düşkünlüğü bedensel ve zihinsel girişimciliğini yok ediyordu. Sivas’ı zapt ettikten sonra Suriye ve Mezopotamya seferlerine girişen Timur, bir yılı aşkın bir süre Küçük Asya’dan uzaklaşmış, Ermenistan’daki ön karargâhını Bayezıt’a Yıldırım lakabını kazandıran türden böylesi bir saldırıya açık bırakmıştı. Fakat gök gürültüsü susmuştu, yıldırım da artık çakmıyordu. Karar vermede ve harekete geçmede her zamanki hızını göstermeyen Bayezıt, ne Timur’a bir misillemede bulundu ne de onu yatıştırmaya çalıştı. Ona Avrupa’da zaferler kazandıran o kararlılık, o askeri ve diplomatik hünerler nerede kalmıştı?</span></p>

      <p class="paragraf para-style-override-14"><span xml:lang="tr-TR">Timur 1402 yazında en sonunda Bayezıt’ın üzerine yürümeye karar verdi. Şimdilerde Cenevizliler ve Hıristiyan Avrupa güçleri tarafından Osmanlılara karşı bir müttefik olarak aranıyordu. Suriye’yi fethetmesinden sonra İslamın diğer güçleriyle dayanışma peşinde koşmaya artık gerek görmüyordu. Böylece, muzaffer ordusuyla Sivas’ın üzerine yürüdü. Bayezıt ancak şimdi, şehrin ilk kez elden gidişinden hemen hemen iki yıl sonra silkinerek İstanbul’un kuşatmasını kaldırdı ve ordusunun en büyük bölümünü Asya içerilerine nakletti. Kavurucu yaz ortası sıcağında Bursa’dan yola çıkarak güneşte kurumuş Anadolu yaylasında ülkenin kalbindeki Ankara kalesine yürüdü.</span></p>

      <p class="paragraf para-style-override-14"><span xml:lang="tr-TR">Bayezıt’ın ordusu cesaret ve askeri hüner açılarından Timur’la Orta Asya Tatarlarınınkine denk güçlü ve disiplinli bir kuvvetti. Ama geçmişteki gibi birleşik ve onunla barışık bir ordu değildi bu. Askerlerinin bir çeyreği de Tatardı, dolayısıyla ona bağlılıkları şüphe götürürdü. Birlikler uzun yürüyüşlerinden dolayı susuz kalmış ve yorgun düşmüştü. Öyleyken Bayezıt onlara dinlenmek ve kuvvet toplamak için vakit tanımadı. Birliklerdeki bir başka hoşnutsuzluk kaynağı sultanın cimriliği, hazineyi açmayı reddetmesi, dolayısıyla da ücretlerinin askerlerin ellerine geçmesindeki gecikmeydi.</span></p>

      <p class="paragraf para-style-override-14"><span xml:lang="tr-TR">Bu arada komutanları da sultanın muharebe planını onaylamıyorlardı. Çok daha kalabalık bir düşmanla karşılaşınca, Bayezıt’ın, geleneksel Osmanlı askeri taktikleri uyarınca önce savunmada kalması, böylece, çarpışma alanını seçebilecek konumda olması gerektiğini düşünüyorlardı. Timur’a karşı hemen saldırıya geçecek yerde, birkaç günlüğüne dağlara çekilmeli ve Timur’u yaylanın kavurucu sıcağında onu arayıp bulmak zorunda bırakmalıydı. Fakat Bayezıt her türlü yargıyı ve nefis kontrolünü bulandıran bir inatla göğüs göğüse bir çatışmayı iple çekiyordu. Ordusu bu nedenle Sivas yolu üstünde doğuya doğru hareket etti. Halys (Kızılırmak) Nehri’nin bir kıvrımının başında bir ileri konuma geçti ve geldiği zaman Timur’la savaşmaya hazırlandı.</span></p>

      <p class="paragraf para-style-override-14"><span xml:lang="tr-TR">Aradan günler geçti, ama Bayezıt’ın öncüleri Timur’dan hiçbir iz bulamadılar. Sonunda Timur’un, keşif kollarını atlatıp Türk kuvvetlerini kuşattığı ve arkadan üzerlerine yürüdüğü haberi geldi. Sivas’tan itibaren dağlık araziden kaçıp nehir vadisi boyunca güneye, Kayseri’ye doğru hareket etmiş, yolda askerleri için olgun tahıl hasat etmiş, sonra kuzeye dönerek Ankara’nın surları önündeki bir yere gelmiş, Türkleri doğusunda bırakmıştı. Bayezıt o sırada hızını yerde sürünen bir sümüklüböceğinkine benzettiği düşmana meydan okurcasına birliklerini ava yollamak suretiyle her türlü önlemi sıfıra indirgemişti. Çevredeki arazi susuzdu, askerlerin binlercesi ise susuzlukla yorgunluktan öldü.</span></p>

      <p class="paragraf para-style-override-14"><span xml:lang="tr-TR">Bu arada Ankara çevresindeki araziyi keşfe çıkan Timur, Bayezıt’ın şimdi terk edilmiş olan eski karargâhına rastladı. Türklerin arkalarında bıraktıkları çadırları yağmalayan Tatarlar burasını karargâhları yaptılar, ama bundan önce Ankara’ya doğru akan bir akarsuya set yapıp kullanımları için yön değiştirttiler. Timur bundan sonra Türklerin yolları üstündeki bir kaynağın tahrip edilmesi ve kirletilmesi emrini verdi. Bayezıt böylece arkasında susuz ve yorgun bir orduyla kendi Ankara şehrinin önünde mevzilenmiş bir düşmanla karşılaştı.</span></p>

      <p class="paragraf para-style-override-14"><span xml:lang="tr-TR">Oysa kendisinin bu konumda kalıp düşmanı karşılaması gerekirdi. Sonuçta savaş şehir duvarlarının dışında uzanan ve tarihte ün yapmış olan büyük ovada yapıldı.</span></p>

      <p class="paragraf para-style-override-14"><span xml:lang="tr-TR">Sadık olduğu bilinen Anadolulu erlerden oluşmuş olan Bayezıt’ın ordusunun sol kanadı büyük oğlu Süleyman’ın kumandasındaydı. Arka kanadın başında en çok kayırdığı ikinci oğlu Mehmet vardı. Sağ kanat ise Sırplarla diğer sadık Avrupalı yedeklerden oluşuyordu ve kayınbiraderi olan Sırp Stefan Lazareviç’in kumandasındaydı. Bayezıt’ın kendisi etrafındaki Yeniçerileriyle ortadaydı. Ancak savaş düzenini kurarken çok önemli bir hata yapmıştı. Düşman saldırısının ilk şokunu atlatmak için daha zayıf bir kuvveti ön safa geçirmek gibi bir taktik ilkesine bağlı kalarak, Anadolulu Tatar atlılarını ön safa geçirmişti. Savaş henüz başlamıştı ki bunlar, kendi hemşerilerine karşı savaşmak zorunda bırakılan birliklerden bekleneceği üzere Timur’un tarafına geçtiler. Sultan böylece bütün kuvvetinin bir çeyreğini bir kalemde kaybetmiş oldu.</span></p>

      <p class="paragraf para-style-override-14"><span xml:lang="tr-TR">Bayezıt şimdi ancak soldan saldırı komutunu verebilirdi. Süleyman bunun üzerine Anadolulu süvarileriyle saldırdı. Atlılar bir ok yağmurunun altında ve “Yunan ateşi”nin nafta alevlerine karşı büyük bir cesaretle savaştılar. Ancak, Tatar saflarını yaramayınca sonunda dağılarak geri çekilmek zorunda kaldılar. Bu arada on beş bin kişilik bir kayıpları olmuştu. Timur’un ordusu bundan sonra saldırıya geçti, süvarileri sağındaki Türkleri kovalarken, solunda da aslanlara layık bir direniş göstererek hükümdarın beğenisini kazanan Sırpları dağıttı. Timur’un kuvvetleri sonunda Osmanlı sultanının Yeniçerileri ve kalan Osmanlı piyadeleriyle durmakta olduğu merkezde buluştular.</span></p>

      <p class="paragraf para-style-override-14"><span xml:lang="tr-TR">Düşmanın üstün manevrası karşısında Bayezıt ağır ağır, adım adım geri çekilmek zorunda kalarak kendini küçük bir tepenin üstünde savunmada buldu. Burada muhafızları ve kaçan kuvvetlerinden kalanlarla saatler boyu dövüşmeyi sürdürdü. Her şeyin yok olduğu bu sırada bütün azmi ve cesareti içinde şahlandı. Bir Türk tarihçisi, “Yıldırım ağır bir savaş baltasıyla dövüşmeye devam etti. Aç bir kurdun bir koyun sürüsünü dağıtması gibi, o da düşmanı dağıttı. Korkunç baltasının her darbesi o kadar şiddetliydi ki ikinci bir darbeye gerek kalmıyordu,” diye yazıyor. Timur’un ana kuvveti Osmanlıların kalan bölümünü kuşatmaktan ve bozguna uğratmaktan döndüğünde onu böyle buldu. Bayezıt atına atlayarak, Tatar okçuların arasından tepenin diğer yanına geçip kaçmak için son bir denemede bulundu. Ama ona yetişildi, ele geçirilip kıskıvrak bağlandı ve oğluyla sakin sakin satranç oynamakta olan Timur’un çadırına tutsak olarak götürüldü.</span></p>

      <p class="paragraf para-style-override-14"><span xml:lang="tr-TR">Bayezıt fatihin karşısında vakur davrandı. Timur önce ona bir hükümdara layık biçimde davrandı, ama sonra bir tutsak olarak aşağılamaktan geri kalmadı. Anadolu’daki yürüyüş sırasında Timur tutsağını parmaklıklı bir tahtırevanda taşıtarak Tatar askerlerinin ve eski Asyalı tebaalarının alayına hedef etti. Timur’un Bayezıt’a reva gördüğü davranış hakkında çok şey anlatılır: örneğin, geceleri zincirleniyordu. Timur’a ayak iskemlesi görevi yapıyordu. Bayezıt’ın haremini sahiplenen Timur, Bayezıt’ın Sırp eşi Despina’yı eski efendisiyle onu yenen fatihin karşısında çıplak olarak sofra hizmeti yaptırarak aşağılamıştı. Bu acılar sonunda Bayezıt’ın sağlığına, arkasından da aklına mal oldu. Sekiz ayın içinde inmeden ölmüş ya da belki canına kıymış bulunuyordu.</span></p>

      <p class="paragraf para-style-override-15"><span xml:lang="tr-TR">Bayezıt sınırlarını aşması sonucunda mahva uğramıştı. Küçük Asya’yla Avrupa’daki atalarının Gazi geleneklerine karşı gelmişti. Vakitsiz olarak ve yeterli kaynak yokluğunda Müslüman doğunun bir imparatorluğuyla savaşa girişmiş, kutsal Bursa şehrinin ilahiyatçılarının o kadar önemsediği İslamın dünyayı fethetme geleneklerini izlemeye kalkışmıştı. Böylece, Timur’un dünya imparatorluğuna toslayıp kendi mahvını hazırlamıştı. Oysa Timur’un batı sınırlarının ötesindeki Gazi Osmanlı Devleti’yle barış içinde yaşamak dışında bir istediği yoktu.</span></p>

      <p class="paragraf para-style-override-14"></p>

      <p class="paragraf para-style-override-14"><span xml:lang="tr-TR">Timur Küçük Asya’yı çok çabuk istila etti. Tatar sürüleri Bursa’yı ele geçirdiler, genç kadınlarını alıp götürdüler, atlarını ahırmış gibi şehrin camilerinde barındırdılar, şehri yağmaladılar ve yaktılar, fakat onlar yaklaşırken kaçıp Avrupa’ya kapağı atan Bayezıt’ın oğlu Süleyman’ı yakalayamadılar. Bundan sonra Timur kuvvetleriyle son Hıristiyan kalesi olan İzmir’e yüklendi, iki haftanın içinde şehri zapt etti, Hospitalier şövalyelerini kadırgalarına ve Rodos’a kaçırdı, kadırgalara ulaşamayan birkaçının kellelerini kestirdi ve kafataslarını âdeti üzere piramit biçiminde üst üste yığdı. Kâfirlere karşı yapılan bu gösteriyle İslam dünyasının onayını kazanmayı amaçlanıyordu.</span></p>

      <p class="paragraf para-style-override-14"><span xml:lang="tr-TR">Timur’un kuvvetleri Ankara’dan sonra on binlercesi yaylaları ve dağları aşarak kaçan Osmanlıları Çanakkale Boğazı’na doğru kovaladılar. Onları seve seve Asya’ya geçiren Cenevizlilerle Venedikliler şimdi de Avrupa’ya kaçırdılar ve böyle yapmakla onları kötü niyetlilikle suçlayan Timur’u kızdırdılar. Bu Avrupalılar tanıdıkları düşmanı tanımadıklarına yeğliyorlardı. Gerçek şu ki Osmanlılar iki kuşak içinde Balkanlar’a yerleşmişler ve bu ülkelerin Hıristiyan halkları tarafından Bizans’ın vârisleri olarak kabul edilmişlerdi. Timur Anadolu’da şimdi vassal olarak elinde olan Bayezıt’ın dört oğlunu birbirine karşı kışkırttı, her birini Osmanlı tahtının vârisi olmakla ümitlendirdi. Süleyman’ı ise bir Tatar vassalı olarak Avrupa’daki Osmanlı arazilerinin başına geçirdi.</span></p>

      <p class="paragraf para-style-override-15"><span xml:lang="tr-TR">Osmanlı İmparatorluğu’nun geleceği artık elinde olduğundan Avrupalı güçlerin yakınlaşma girişimlerini de lütfen kabul etti. Fakat Bizans İmparatoru onun hükümdarlığını kabul edip bunun sonucu olarak ona vergi ödemeyi önerince Timur askerlerini boğazlardan Avrupa’ya geçirmek için bir filo hazırlamak suretiyle tepki gösterdi. Bu davranışı İstanbul’u kuşatmaya niyetlendiği savına yol açarak paniğe neden oldu. Fakat Timur’un Avrupa’yla ilgili planları yoktu, aslında Anadolu’yla ilgili olarak da yoktu, sadece burada Gazi geleneğini canlandırıp beylere topraklarını iade etmek istiyordu. Dolayısıyla seferine yüceltilmiş bir akın gözüyle bakıyordu. İmparatorluk kurucusu olarak gözü doğudaydı. Bayezıt’ın ölümünden kısa bir süre sonra 1403’de Küçük Asya’dan ayrılarak bir daha geri gelmemek üzere Semerkant’a döndü. Çin’in fethine hazırlandıysa da Bayezıt’tan sadece iki yıl sonra yoldayken öldü. Ölümünün, yorgunluğun ve (Gibbon’un sözleriyle) buzlu su içmenin hızlandırdığı bir ateşten ileri geldiği söylendi. Tatar orduları da arkalarında bir kaos bırakarak gittiler.</span></p>

      <p class="paragraf para-style-override-14"></p>

      <p class="paragraf para-style-override-14"><span xml:lang="tr-TR">Anadolu’daki bu büyük yenilgi kısa ömürlü Osmanlı İmparatorluğu’nun dağılması anlamına gelebilirdi. Küçük Asya’daki Selçuklular da önceki Moğol istilası sonucunda dağılmamış mıydılar? Bu yenilginin yol açtığı hemen hemen on yıllık karışıklık, zıt güçler iktidarı ele geçirmek için birbiriyle boğuşurken neredeyse anarşi boyutlarına ulaştı. Bu süreçte merkezi otoritenin, diğer İslam devletlerinde olduğu gibi eyalet beylerinin eline geçmesi tehlikesi vardı. Bayezıt’ın dört oğlu taht için yarışırlarken sonradan beşinci oğul olduğunu iddia eden bir diğeri daha onlara katıldı. Her birinin hak iddiası, yerel sülalelerden oluşan ve her biri kendi ayrıcalıklarını korumaya çalışan yandaş grupları tarafından destekleniyordu. Bizans İmparatoru da bir yandan çıkarlarına hizmet etmesi en olası adayı kışkırtıyordu. Balkanlar’ın Hıristiyan vassal devletleri ise kaybettikleri toprakların bir kısmını tekrar elde etmenin peşindeydiler.</span></p>

      <p class="paragraf para-style-override-14"><span xml:lang="tr-TR">İmparatorluk toprakları sonunda şöyle ya da böyle ikiye bölündü: büyük oğul Süleyman’ın Edirne’den yönettiği Avrupa’ya ve en küçük oğul Mehmet’in Bursa’dan yönettiği Anadolu’ya. Hiçbir imparatorluğun böylesi bir bölünmeye dayanamayacağının bilincinde olduklarından her biri yönetim alanını diğerinin zararına genişletmeye bakıyor, diğer iki oğul olan İsa’yla Musa’nın da katıldıkları bir iç savaş sürdürüyorlardı. Süleyman’ı öldürdükten sonra Musa’nın da Mehmet tarafından ezilmesine sıra geldi. Mehmet Çelebi bundan sonra Boğaziçi’nin karşı yakasından imparatoru yardımına çağırdı, böylece mücadelenin galibi oldu.</span></p>

      <p class="paragraf para-style-override-14"><span xml:lang="tr-TR">Mehmet Çelebi 1413’de I. Mehmet olarak tahta çıktı. Arkasında iki büyük gücün desteği vardı: önce babası Bayezıt’ın düşman ettiği, fakat Timur’un ona tekrar kazandırdığı Anadolu beylerinin, ikincisi de iç işlerine Osmanlı tarihinde ilk kez ama kesinlikle son kez değil burunlarını sokan ve onu “Osmanlı prenslerinin en adili ve en ahlaklısı” olarak alkışlayan Yeniçerilerinki. Böylece, karışıklığın hüküm sürdüğü ve merkeziyetçilikten uzaklaşıldığı bir hükümdarsızlık döneminden sonra en güçlü olanlar zaferi kazandılar. Merkezi otorite tekrar kuruldu ve Osmanlı Devleti I. Mehmet’in etrafında birleşti.</span></p>

      <p class="paragraf para-style-override-14"><span xml:lang="tr-TR">Sadece sekiz yıl tahtta oturan I. Mehmet’in uzağı gören devlet adamlığı sayesinde Osmanlı İmparatorluğu tekrar sağlam temellere oturmuş, birliğe ve eski gücüne kavuşmuş olarak ve yıkılmasına kaçınılmaz gözüyle bakan Hıristiyanlığın umutlarını boşa çıkararak yeniden hayat bulmuş oluyordu. Bizans İmparatorluğu durdurulamaz şekilde gerilemeye devam ederken, artık bölünmüşlükten kurtulan Osmanlı Hanedanı, üstün çaplı hükümdarların ortaya çıkmasıyla sağlığına kavuşmuş ve canlanmış bulunuyordu. Bu kuşak Osmanlı fatihlerinin en büyüğü II. Mehmet’i dünya sahnesine çıkaracaktı.</span></p>
    </div>
  </div>
</body>
</html>
