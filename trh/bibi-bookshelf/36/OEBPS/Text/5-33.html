<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-33.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-33.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-sol" id="toc_marker-6-5"><span class="alt-baslik" style="font-size:1.38em;" xml:lang="tr-TR">((28))</span></p>

      <p class="paragraf para-style-override-14"><span xml:lang="tr-TR">Osmanlı İmparatorluğu’nun Avrupa topraklarına şimdi bir kuşak sürecek barış egemendi. Avrupa devletleri ise bu sürenin büyük bölümünde savaş halindeydiler. Habsburg imparatoru VI. Karl’ın 1740’daki ölümünün sonrasında Avusturya topraklarının parçalanmasıyla kapılabilecek ganimetler vardı. Fakat Karl’ın kızı Maria Theresa Habsburg topraklarının bölünmesini önleyen “Pragmatische Sanktion”ı kabul ettirerek Avusturya tahtına oturdu. Bu, önce Avusturya Veraset Savaşı’na, arkasından da Yedi Yıl Savaşı’na ve Prusya Kralı Büyük Friedrich’in Avrupa’da yükselmesine yol açtı.</span></p>

      <p class="paragraf para-style-override-14"><span xml:lang="tr-TR">Barış yanlısı ve Osmanlı İmparatorluğu’nun koruyuculuğu rolünü üstlenen Fransa, her zaman Osmanlı çıkarlarıyla uyuşmayan kendi çıkarları uğruna Osmanlıları Avrupa’daki kavgalara yalnız pasif değil, aktif bir dengeleyici kuvvet olarak da karıştırmaya niyetliydi. O sıralarda Prusya ve Alman prensleriyle birlikte Avusturya üzerinde planları olan Fransızlar, Türklere Macaristan’ı istila etmeleri için baskı yaptılar; bu şaşırtmacanın karşılığında onlara bu ülkenin krallığını vaat etmişlerdi. Fakat III. Ahmet’in yerine geçen Sultan I. Mahmut bu oyuna kanmadı. Türklerin tarafsızlığında ısrar ederek taraflara barış için arabuluculuğunu, Hıristiyanlar arasındaki anlaşmazlığa bir kâfirin arabuluculuğunu teklif ettiği bir manifesto yayımladı. Avrupa devletleri bu jeste aldırmadılar.</span></p>

      <p class="paragraf para-style-override-14"><span xml:lang="tr-TR">Fransızlar bunun üzerine son günlerde kendisine bir emekli aylığı bağlanan dönme Bonneval’a başvurdular. Nüfuzu sayesinde Osmanlı Hükümeti’ne bir savaş kararı çıkartabileceğini umut etmişler, Bonneval’e karşılığında Fransa’ya dönüşü vaat etmişlerdi. Fakat sultanla vezirleri kararlarından dönmemekte direndiler. Bundan sonraki on yıl içinde İstanbul’a Prusya ve İsveç’le bir ittifak yaptırma çabaları da boşa gitti. İstanbul savaşmamaya öylesine kararlıydı ki Maria Theresa’nın girişimleri ve İngiltere’nin arabuluculuğu sonucunda Avusturya ve Rusya’yla “kalıcı” bir barış antlaşması bile yaptı.</span></p>

      <p class="paragraf para-style-override-14"><span xml:lang="tr-TR">Gelecekte onları bekleyen tehlikelere gözlerini kapayan Osmanlı Türkleri, mizaçlarına uygun o kaderci atalete onlarca yıl süresince kendilerini seve seve terk ettiler. Seçkinlerin arasından yalnız küçük bir azınlık gerçekçi davranarak imparatorluğun o tarihlerdeki zafiyetinin, silahlanma ve yapılanma gereksiniminin bilincindeydi ve bu sakin dönemi, gerçekleşmesi kaçınılmaz olan Rusya’yla bundan sonraki ciddi çatışmaya kadar Osmanlı ülkesini düzene sokmak için bir şans olarak görüyordu.</span></p>

      <p class="paragraf para-style-override-14"><span xml:lang="tr-TR">Yönetim müessesesi içinde bunun dışında kayıtsızlık ve tedbirsizlik egemendi. Kusurlara göz yummak ya da en azından varlıklarıyla yüzleşmeye inatçı bir isteksizlik bu topluluğun bütün katlarını kaplamıştı. Bu ruh halinin kökleri Osmanlı kurumlarının şaşmazlığına ve deneyimi hesaba katmaksızın kâfirlerin yetersizliğine duyulan geleneksel inançta yatıyordu. Çıkarcılığa dönüşerek sürekli değişen sadrazamlardan aşağıya ve dışarıya yayılarak resmi hiyerarşiyi kaplıyor ve giderek genişleyen yolsuzluk alanlarından geçerek hükümet mekanizmasını bütünüyle bozuyordu. Böylece silahlı kuvvetlerin nüvesi Yeniçerilere kadar iniyordu. Sultan Mehmet’ten dış alım vergilerinden bağışıklık ayrıcalığını elde eden Yeniçeriler artık savaşa güvenmek zorunda kalmıyor, yan uğraşlarının ticari alanlarını genişleterek toplumun kalan kısmı gibi çıkarlarını barışa bağlıyorlardı. Barışın bozulması ise onlara çok şey kaybettirirdi.</span></p>

      <p class="paragraf para-style-override-14"><span xml:lang="tr-TR">Sultan Mahmut 1754’de öldü ve yerine kardeşi geçti. O tarihe kadar sarayda kapalı yaşayan III. Osman’ın, kambur denecek kadar şekilsiz bir vücudu vardı. Kardeşinin barışçı politikasını sürdüren bu hükümdarın saltanatı sadece üç yıl sürecekti. III. Osman’ın saltanatının sonuncu yılıyla yerine geçen III. Mustafa’nın saltanatının ilk yılı boyunca imparatorluk gerçekte Köprülüler çapında bir sadrazam olan Ragıp Paşa tarafından yönetilmişti. Dürüst karakterli ve aydın kafalı bu vezir Avrupa bilimi konusunda eğitim görmüştü ve Isaac Newton’un çalışmalarının hayranıydı. Batılılaşma idealinin peşindeydi, ama bu aşamada düzenin bozulmaması için reformları “var olan kurumların ahengini bozmadan” sürdürmenin zorunluluğuna inanıyordu.</span></p>

      <p class="paragraf para-style-override-14"><span xml:lang="tr-TR">Yurtdışında denge arayışıyla ilgili olarak hükümetin barış politikasını sürdürüyordu. Avusturya’yla Rusya’nın gücüne karşı bir denge unsuru olarak 1761’de Prusya’yla bir antlaşma imzaladı. Olaylar onu aşmamış olsa... bunu bir saldırı ve savunma ittifakına dönüştürmeyi ümit ediyordu. Çünkü Prusya Osmanlı İmparatorluğu topraklarında gözü olmayan bir devletti. Rus tehdidinin bilincinde olarak Osmanlı Ordusu’nda reform yaratmanın gereğine inanan Ragıp Paşa silah imalathanelerini yapılandırdı, bir top dökümhanesi kurdu, bir köprü inşaatçı birliği oluşturdu ve yeni savaş gemilerinin yapımına başladı. Matematik, denizcilik eğitimi, mühendislik ve topçuluk okulları kurdurdu; Yeniçerilere, lağımcılara, Sipahilere ve Anadolu’nun feodal süvarilerine programlı manevralar yaptırdı. Yönetimi düzene soktu, imparatorluğun maliyesine de bir düzen getirmeye çalıştı, Anadolu’da eşkıyalığı bastırdı ve kutsal Mekke ile Medine şehirlerine büyük gereksinim duydukları tahıl sevkıyatını garantiledi. Kamu hizmetlerine dikkatini vererek Karadeniz’le Akdeniz arasında bir kanal açmak projesini yeniden hayata geçirdi. Böyle bir kanal Boğaziçi’ni devre dışı bırakarak Anadolu’yu İznik Körfezi’nin başına kadar yararak Marmara Denizi’ne açılacaktı. Sadrazam bunun gibi girişimlerle yeni Sultan III. Mustafa’nın enerjisine rehberlik etmeye ve huzursuz mizacını kontrol altında tutmaya çalıştı. Hükümdar da işleri yönlendirmeyi başlangıçta sadrazamına bırakmaktan hoşnut gözüktü.</span></p>

      <p class="paragraf para-style-override-14"><span xml:lang="tr-TR">Fakat III. Mustafa bir barış adamı değildi. Enerjik, çalışkan, halkına rehberlik etmeye ve ülkesinin çıkarlarına hizmet etmeye hevesliydi. Özetle onda atalarını ateşleyen, fakat kendi öncellerinde olmayan fatihlik kıvılcımı vardı. Bununla birlikte, bu kıvılcım onda her zaman serinkanlı yargılarla yumuşamıyordu. Mustafa tahta çıkar çıkmaz sultanlığına yakışır biçimde hüküm sürmeye karar verdi, hatta geleneklerin buyurduğu cülus şerbetini içerken Yeniçerilere savaş planlarını çıtlattı. “Arkadaşlar,” dedi. “Gelecek bahara bu şerbeti sizinle Bender duvarlarının dibinde içeceğimizi umarım.”</span></p>

      <p class="paragraf para-style-override-14"><span xml:lang="tr-TR">İstanbul’un Avrupa işlerine daha saldırgan bir tutum sergilemesinden yanaydı. Ancak Ragıp Paşa’nın 1763’deki ölümünden sonra gerçek anlamda dizginleri eline aldı. Bu girişimi yetenekli olduğu kadar pervazız yeni bir savaşçı düşmanın, Çariçe Büyük Katerina’nın hızla iktidara gelmesiyle çakışıyordu. “Kuzeyin Semiramis’i” sefih ve aylak kocası III. Petro’ya karşı girişilen bir askeri darbeyle tahta çıkarılmıştı. Katerina’nın ideali Osmanlı İmparatorluğu’nun parçalanmasıyla Boğaziçi kıyılarında çariçe olarak saltanat sürmekti.</span></p>

      <p class="paragraf para-style-override-14"><span xml:lang="tr-TR">Bununla birlikte Kral III. Augustus’un ölmesi önce Lehistan’ın parçalanıp pay edilmesini gerektiriyordu. Eski bir düşman olan Prusya Kralı Büyük Frederick’in şahsında bir müttefik arayan çariçe, taraf değiştirerek 1764’de onunla Leh bağımsızlığına karşı bir anlaşma imzaladı. Bu, Lehistan’ın, Avusturya’nın da suç ortaklığıyla Rus ve Prusya kuvvetleri tarafından paylaşılmasına ve bölünmesine, ülkenin tahtına da Katerina’nın eski bir âşığının oturtulmasıyla sonuçlandı.</span></p>

      <p class="paragraf para-style-override-14"><span xml:lang="tr-TR">III. Mustafa, Rusya’nın bu hile yollu saldırganlığına ve Katerina’nın kukla prensinin krallık tahtına oturtulmasına, “Bu kâfirlerin burnunu sürttürmenin yolunu bulacağım,” diye öfkesini dile getirmekte gecikmedi. Ama Divanı hâlâ savaşa karşı olduğu gibi, imparatorluğun askeri kuvvetleri de henüz hazır değildi. İstanbul önceleri sadece pasifçe protesto etmekle yetindi ve acı içindeki Lehlerin yalvarışlarına rağmen, Rus ve Prusyalı elçilerin güven verici sözlerine kandı. Lehistan’ı halledene kadar İstanbul’u susturmak Katerina’nın işine geliyordu. Rus altınının ise Divan’da etkin oylar satın alabileceğini keşfetmişti.</span></p>

      <p class="paragraf para-style-override-14"><span xml:lang="tr-TR">Ama niyetinin Osmanlı İmparatorluğu’nu da aynı akıbete uğratmak olduğunu gizlemiyordu ve bu da çok geçmeden belli oldu. Buna hazırlık olarak imparatorluğun çeşitli bölümlerinde... Karadağ’da, Arnavutluk’ta, Moldavya’da, Eflak’da, Gürcistan’da ve Kırım’da Rus ajanları tarafından kışkırtmacılık yapıldı. Ruslar “Yeni Sırbistan”da , Bug’la Ukrayna sınırı arasında Belgrad Antlaşması’na göre tarafsız olması gereken bir sınır bölgesini tahkim ettiler, böylece bir savaş durumunda Türklerle Tatarlar arasındaki haberleşmeyi kestiler. Son kışkırtıcı davranışları kaçak Lehleri Tatar hanının Besarabya sınırına yakın Balta’daki vassal bölgesine kadar kovalamak oldu; burasını kuşatıp yaktılar, bu arada Lehlerle Türkleri ayırım gözetmeden katlettiler. Antlaşmanın böylesine ihlal edilmesi sultanı fazlasıyla kızdırdı. Divan sonunda politikasını değiştirerek hemen savaş ilanına karar verdi. Bu karara yalnız Sadrazam Muhsinzade Mehmet Paşa itiraz etti, ama prensip olarak değil, sadece imparatorluğun silahlı kuvvetleriyle sınır savunmalarının henüz hazırlıksız olduğu, gelecek bahara kadar hiçbir askeri operasyonunun başlayamayacağı ve böylesi bir uyarının Ruslara baskın bir avantaj vereceği gerekçesiyle.</span></p>

      <p class="paragraf para-style-override-14"><span xml:lang="tr-TR">Fakat sabırsız sultan aradığı fırsatı bulduğunu düşünüyordu. Sadrazamı azletti, sonra yeni Sadrazam Hamza Paşa aracılığıyla Rus Elçisi Obreskov’a alelacele bir ültimatom vererek çariçenin, kuvvetlerini Lehistan’dan çekmesini istedi. Obreskov Petersburg’dan talimat almadığı gerekçesiyle ültimatomu imzalamayı reddedince Yedikule’ye hapsedildi ve Rusya’ya savaş ilan edildi. “Sadık müttefik” Fransa zaten birkaç zamandır Divan’a bunun için baskı yapıyordu. İstanbul’daki büyükelçisi De Vergennes Versay’da Choiseul’den Rusların Lehistan’daki ve başka yerlerdeki eylemlerin tehlikelerine karşı Türk vezirlerini uyarması talimatını almıştı. De Vergennes’in bu arada Versay’ı Osmanlıların hazırlıksız olduğu gerçeğine karşı uyarması boşuna olmuştu. Ama şimdi gerçek su yüzüne çıkmıştı. Versay tarafından askeri danışman olarak gönderilen Baron de Tott, sultan tarafından silah, cephane durumunu denetlemek üzere yetkilendirildiğinde İstanbul’daki silahhanenin eksiklikleri karşısında şaşırdı ve dehşet içinde kaldı.</span></p>

      <p class="paragraf para-style-override-14"><span xml:lang="tr-TR">Gördüğü kadarıyla geleneksel savaş uygulaması unutulmuştu. İstihkâmlar, ordu manevraları, eğitim ve disiplin acınılacak durumdaydı. Resmi çevrelere coğrafyanın en basit yönlerine kadar cehalet egemendi. Savaş alanında disiplinsizlik göze batıyordu. Askerlerden koca koca birlikler savaşmayı reddediyorlardı; levazım dairesinde yapılan hırsızlıklar tayınlarda kıtlığa yol açıyordu; tımar sahibi süvariler askerlik görevlerini türlü maceraperestlere havale etmişlerdi; Yeniçeriler akıllarına estikçe subaylarına vuruyor ve piyade olmalarına rağmen, subayları da yürümediği takdirde savaşa at üstünde gitmekte ısrar ediyorlardı. Osmanlı Ordusu yozlaşarak barbar bir kalabalığa dönüşmekteydi.</span></p>

      <p class="paragraf para-style-override-14"><span xml:lang="tr-TR">Sadrazam Ragıp Paşa’nın ıslah etmeye ve geliştirmeye çalıştığı donanmanın gemileri kusurlu yapım, modası geçmiş model ve bozuk malzeme kurbanıydı. De Tott’un bildirdiğine göre: “Alt katındaki topları en küçük fırtınada su altında kalan yüksek güverteli gemiler, düşmanın karşısına bol tahta, fakat kıt ateşle çıkıyorlardı.” Güvertelerin yüksekliği denizcilerin mutlaka başlarında taşıdıkları kavuklara göre ayarlanmıştı. De Tott “eksikleri göremeyecek kadar cahil adamların kumandasında olan bu donanmanın başka sayısız kusurlarından” da söz ediyordu. Kaptan-ı deryanın bütün gemilerin kumandasını en yüksek teklifi verene devretmeye hakkı olduğu gibi, kaptanlarına da atamaları artırmaya koyma hakkını veriyordu.</span></p>

      <p class="paragraf para-style-override-14"><span xml:lang="tr-TR">Sultan Mustafa’yı hazır olmadan savaşa atılmaya iten tezcanlılığı, Çariçe Katerina’ya ona karşı beş orduyu seferber etme zamanı sağladı. Bu ordular batıdan doğuya doğru Moldavya’yı kapsayan Dinyester hattında, Ukrayna’da, Kırım yolunu açan Perekop Geçidi’ne, Don ile Kafkasya arasındaki bölgede ve Gürcistan’la Doğu Anadolu’yu kapsayan Tiflis bölgesinde konuşlanmıştı. Osmanlı cephesinde 1769 yılı kışında yalnız Kırım Hanı Kırım Giray bir saldırı düzenledi. Yanında, onun önerisi üzerine Tatar gibi giyinmiş ve on Çerkez atıyla donatılmış Baron de Tott vardı. Kendi daha narin atı soğuktan ölerek yere yığılınca, alelacele ve özel olarak havyarla yenmek üzere tütsülenmiş at etine dönüştürüldü. Hanın deneyimli Tatar atlılarından oluşan kalabalık ordusu Dinyester ile Bug’dan fırtına gibi geçerek Yeni Sırbistan’ın buzlu steplerine girdiler, Güney Rusya’nın büyük bölümlerini yağmalayarak geçtiler ve bini bulan tutsaklarla döndüler. Ne çare ki Kırım Giray dönüşünden kısa süre sonra öldü, İstanbul tarafından seçilen ardılı ise onun düzeyine ulaşamadı.</span></p>

      <p class="paragraf para-style-override-14"><span xml:lang="tr-TR">Aynı şey, sultanın lider seçimindeki beceriksizliğini gösteren yeni Osmanlı sadrazamı ve Başkomutanı Mehmet Emin Paşa için de geçerliydi. Kendi de itiraf ettiğine göre bir kılıç adamı değil, bir kalem adamıydı ve dolayısıyla her türlü askeri deneyimden yoksun olduğundan 1769 ilkbaharında Tuna’ya varınca paşalarını bir araya topladı ve seferin nasıl planlanacağına dair fikirlerini sorarak onları şaşırttı. Sonuçtaki fikir ayrılığı ordunun belli bir eylem planı olmaksızın Tuna’yı aşıp Moldavya’ya girmesiyle sonuçlandı. Bu girişimi kısmen iaşe yokluğu ve çevredeki bataklıklardan saldıran tatarcık ve sivrisinek salgınından kaynaklanan bir dizi yenilgi izledi. Bunun sonucunda Türkler geri çekildi, Choczim’i ele geçiren Ruslar Moldavya’yla Eflak’a girdiler; sonunda da sadrazam sultan tarafından görevden alındı ve idam ettirildi. Bu da Osmanlıların Dinyester ile Tuna arasındaki yenilgiler dizisinin ilki oldu.</span></p><br />

      <p class="paragraf para-style-override-14"><span xml:lang="tr-TR">Çariçe Katerina o yılın sonlarına doğru düşlediği bir projeyi gerçekleştirmeye kalkıştı... bu, Yunanistan’ın istilası ve Hıristiyan halkını kâfir Türkün boyunduruğundan kurtarmaktı. Böylesi bir başarı herhalde bütün Batı dünyasının hayranlığını kazanacaktı. Rus Ortodoks Kilisesi Yunanistan’daki ajanları sayesinde birkaç zamandır haçlar, İnciller ve ayaklanmaları karşılığında Yunanlılara silah vaat etmiş olan Katerina’nın resimleri sayesinde bıkıp usanmadan propaganda yapıyordu. Coğrafya bilgileri kıt olan Türkler, kendilerine duyurulan tehdide aldırmadılar: Ruslar bir donanmayı Baltık’tan nasıl Akdeniz’e indirebilirlerdi?</span></p>

      <p class="paragraf para-style-override-14"><span xml:lang="tr-TR">Donanma Baltık’ta Kronştadt’la komşu limanlarda toplanmıştı. Denize alışık olmayan iki Rus amiralin resmen, gerçekte ise deneyimli bir İngiliz amiralin John Elphinston’un kumandasındaydı. Rus Donanması hâlâ geriydi. Gemileri dengeden yoksundu; yeterli bir top dökümcüsü bulmayı düşünüyordu; mürettebatları acemilerle... sabanlarından koparılmış köylülerle, hastanelerde nekahetlerini geçirenlerle bütünleşmişti. Amiral Elphinston’un diğer kumandanların noksanlarıyla ilgili yorumlarına Katerina, “Rusların cehaletleri gençliklerinden, Türklerinki ise köhnemişlikten kaynaklanıyor,” diye karşılık verdi. Rus gemileri demir attıkları İngiliz limanlarında dostça karşılandılar. Donanma Bakanlığı’nın emriyle onlara donanım ve yiyecekler sağlandı, onlara ayrıca becerikli dümenciler ve başka denizciler verildi, öyle ki her Rus gemisindeki personelin İngiliz bütünleyicileri oluyordu. Çünkü İngiltere o tarihlerde düşmanı Fransa’nınkine karşın Rusya’nın büyümesine olumlu bir gözle bakıyordu; üstelik Osmanlı İmparatorluğu’nun bütünlüğünü koruma politikasını henüz desteklemiyordu. İngiliz Hükümeti böylece Rus Donanması’nın Akdeniz’e girmesinin Fransa veya İspanya tarafından engellenmesinin savaş nedeni sayılacağını belirtmişti.</span></p>

      <p class="paragraf para-style-override-14"><span xml:lang="tr-TR">Rus kuvvetlerinin kumandanı, Katerina’nın gözdesinin kendisi için Yunanistan’da saltanat sürmek için bir taht hayalini kuran kardeşi Kont Orloff’du. Rus kuvveti 1770 başlarında Mora kıyısının açıklarında belirdi. Venedikli ajanlar Rum aşiret reisleriyle gizli anlaşmalar yaparak Hıristiyan halkın topyekûn ayaklanması vaadini koparmışlardı. Rus bayrağı altındaki kuvvetler Mani’de karaya çıktılar; buranın tezcanlı halkı Türk zorbalara karşı ayaklanmaya dünden razıydı. Fakat ortak bir savaş planı yoktu, Ruslar da Türkleri gelişigüzel şekilde katletmekten başka şey düşünmeyen yabani dağ eşkıyası üzerinde sistematik bir kontrol kurmayı başaramadılar.</span></p>

      <p class="paragraf para-style-override-14"><span xml:lang="tr-TR">Mora valisi olan eski sadrazam Muhsinzade Mehmet Paşa şiddetle karşılık verdi. Takviye olarak Arnavut çeteleri çağırarak gerek Rum isyancıları gerekse yabancı istilacıları yendi, Rus birliklerini gemilerine sürdü, karada da Hıristiyan asileri öldürdü. Ruslar böylece yarımadayı boşaltırken İstanbul’un fethinin yıldönümünde Muhsinzade Paşa, Mora fatihi unvanını aldı.</span></p>

      <p class="paragraf para-style-override-14"><span xml:lang="tr-TR">Fakat Rus kuvvetleri Akdeniz’de kaldı. Kara operasyonlarından çok denizde başarılı oldular. Bir Osmanlı filosunu Sakız Boğazı’nda yenilgiye uğratarak oldukça dar Çeşme koyuna sığınmak zorunda bıraktılar. Türk filosu burada kuşatıldı ve birinin kaptanlığı bir İngiliz teğmen tarafından yapılan iki ateş gemisinin koya sokulmasıyla yakıldı. Baron de Tott, “Bu dâhiyane tuzak sayesinde gemiler, barut ve toplarla dolu liman çok geçmeden Türklerin bütün deniz kuvvetlerini yutan bir volkan olmuştu,” diye kaydetti.</span></p>

      <p class="paragraf para-style-override-14"><span xml:lang="tr-TR">Osmanlı Donanması böylece İnebahtı Savaşı’ndan beri en korkunç felaketi yaşamış oluyordu. Katerina zaferi Tsarsko-selo’da bir zafer takı kurdurmak ve her savaşçı için üstünde “Oradaydım” diye kayıtlı birer madalya yaptırmak suretiyle kutladı. İngiliz amiralinin önerisini dinlemiş olsalardı Rusların zaferinin kesin ve kalıcı etkileri olacaktı. İngiliz amirali donanmanın doğruca savunmaları zayıf olan Çanakkale Boğazı’na hareket etmesi, sonra Marmara Denizi’ne girerek İstanbul’u bombardıman altına alması için baskı yapıyordu. Fakat İngiliz amiralin Rus üstü olan ve kısa bir süre sonra Katerina tarafından Çeşmeski adıyla onurlandırılacak olan Kont Orloff tereddüt ediyordu. Boğaz’ın çevresinde kararsız şekilde dolanarak Türklere, Baron de Tott ve Frenk mühendislerinden bir ekibin uzmanlığında dört ağır batarya yerleştirmek fırsatını verdi. Bataryaların ikisi Avrupa, ikisi Asya tarafına boğazı geçmeye yeltenecek bir gemiyi çapraz ateşleriyle tarayacak biçimde yerleştirilmişlerdi.</span></p>

      <p class="paragraf para-style-override-14"><span xml:lang="tr-TR">Elphinston böylece Bozcaada’dan itibaren boğazları kapadı, Orloff da Limni’yi kuşattı. Altmış gün sonra Türk garnizonu teslim olmak üzereyken sultanın eski korsanlık geleneğini yaşatan amirallerinden Cezayirli Hasan Paşa kuşatmayı kaldırmaya talip oldu. Sadece İstanbul sokaklarındaki fanatik kabadayılardan tabancalar ve kılıçlarla silahlı dört bin kişi istedi. Adanın doğu kıyısına sessizce çıkan bu kuvvet, kuşatmacılara baskın yaptı, onları siperlerinin içinde kılıçtan geçirdi, kalan Rusların panik halinde kuşatmayı bırakarak gemilerine sığınmalarını sağladı. Hasan Paşa böylece kaptan-ı deryalığa terfi ettirildi.</span></p>

      <p class="paragraf para-style-override-14"><span xml:lang="tr-TR">Orloff’un deniz kuvvetleri bir süre daha Akdeniz’de kalarak Türk gemilerini taciz ettiler, başkentle Asya’daki toprakları arasındaki iletişimi engellediler ve Rus usulü uyarınca Mısır’la Suriye’nin içişlerine karıştılar. Orloff bu arada Memluk başbuğu Ali Bey’in Akka şeyhiyle ortaklaşa olarak İstanbul’a karşı ayaklanmasını asker ve mühimmatla destekledi. Ali Bey, Şam valisi aleyhine Suriye’nin büyük bir kısmını işgal ettiyse de sonunda dört yüz Rus askerinin de öldüğü bir savaşta hiyanete uğrayarak yenildi. İsyancı paşanın kellesi tutsak edilen dört Rus subayıyla birlikte bundan sonra İstanbul’a gönderildi.</span></p><br />

      <p class="paragraf para-style-override-14"><span xml:lang="tr-TR">O sıralar Rus-Osmanlı sınırları boyunca uzanan ana savaş alanlarında birbirini izleyen yıllık seferlerde şans Osmanlı kuvvetlerinin yüzüne gülmüyordu. Ruslar 1770’de Moldavya’yla Eflak’ı istila ederek Türkleri panik halinde Tuna’nın diğer yakasına kaçırdılar. Nehrin kuzeyindeki bütün Türk kaleleri ve imparatorluğun geleneksel savunma hatları çok geçmeden Rusların eline geçti. Yalnızca Bender’in Tatar halkı ciddi bir direniş gösterdi. İki aylık bir kuşatmayı izleyen şiddetli sokak çarpışmalarından sonra bunların sadece üçte biri hayatta kalacaktı.</span></p>

      <p class="paragraf para-style-override-14"><span xml:lang="tr-TR">Dinyester’in kaleleri de Tuna’nınkiler gibi böylece Rusların oldu.</span></p>

      <p class="paragraf para-style-override-14"><span xml:lang="tr-TR">1771’de sırada Kırım vardı. Burası da iki yandan, Perekop geçidiyle Kerç Boğazı üzerinden Ruslar tarafından istila edildi. Kırım toprakları istila edilirken görülen karışıklık sahneleri Tatarlarla Türkler arasındaki anlaşmazlıklar nedeniyle daha da şiddetlenmişti. Türk vali esir düştü; Kırım hanı ise en küçük bir direnişe kalkışmadan yüz kızartıcı şekilde kaçarak Tatarları son otorite kaynaklarından yoksun bırakmıştı. Hanın iki oğluna Rus himayesi altında bağımsızlık teklif edildi, bu gençler sonuçta bir heyetle birlikte St. Petersburg’a giderek Çariçe Katerina’ya bağlılık yemini ettiler. Osmanlı İmparatorluğu böylece Karadeniz’in Oczakov ve Kinburn kaleleri dışındaki en büyük kısmını kaybetmiş oldu. Aynı tarihlerde Kafkasya’da da Ruslar Mingrelya ile Gürcistan’ı ele geçirerek Türkleri sınır dışına sürdüler.</span></p>

      <p class="paragraf para-style-override-14"><span xml:lang="tr-TR">Avusturya’yla Prusya bu arada güçlü Rus komşularının sürekli fetihlerinden rahatsız oldular ve çariçeye İstanbul’la arasında arabuluculuk teklifinde bulundular. Fakat çariçe başka devletlerin müdahalesi olmaksızın yalnızca sultanla pazarlığa oturacağını bildirdi. Bunu diğer devletlerle Türkiye arasında karmakarışık bir diplomasi manevraları süreci izledi. Bu arada Lehistan’ın planlı bir şekilde bölünmesi de söz konusuydu. İstanbul Rusya’ya karşı destek olmaları karşılığında Avusturya’yla, arkadan da Fransa’yla ittifak kurmayı gözden geçirdi. En sonunda 1771 yılı sona ererken ateşkes konusunda anlaşmaya vardılar, bunu ise önce Fokşani’de, sonra da Bükreş’de barış koşullarının saptanması izledi.</span></p>

      <p class="paragraf para-style-override-14"><span xml:lang="tr-TR">Müftü ve toplu halde ulema sultan ve halifenin otoritesi altındaki bir Müslüman Devleti olan Kırım’ın bir Hıristiyan Devleti’nin himayesine girmesine karşı çıktıkları için pazarlıklar kesildi. Sultan Mustafa’yla sadrazamı ve vezirleri öne sürülen koşullara taraf olmalarına rağmen, İstanbul’da ulemanın başkaldırması korkusuyla reddettiler. Sonuçta, savaş bir yıllık aradan sonra tekrar başladı. Bu aradan yararlanan sultan, Mora’nın kurtarıcısı Muhsinzade Mehmet Paşa’yı tekrar sadrazamlığa getirdi.</span></p>

      <p class="paragraf para-style-override-14"><span xml:lang="tr-TR">Muhsinzade düzenlediği ve kuvvetlendirdiği orduya yeniden hayat verdi, 1773’de de şimdilerde Tuna’nın yalnız güney kıyısıyla sınırlanmış olan ve Bulgaristan’ın Silistre ve Rusçuk kaleleriyle Karadeniz kıyıları arasında uzanan bölümünde sürecek bir sefere girişti. Türkler önce Silistre’de bir Rus kuşatmasına karşı koyarak sokak sokak dövüştüler ve Rusları çekilmek zorunda bıraktılar. Bir Rus birliği savunulmayan Pazarçık kentinin sivil halkını katletmek suretiyle intikam aldı. Bir Türk müfrezesinin gelmesi üzerine Ruslar hızla geri çekildiler. Kamp ateşlerinde yarı pişmiş etle dolu kazanlarını terk etmişlerdi. O sırada başka bir Rus kuvveti Varna üzerine yürüyordu, ama Karadeniz kıyısında dolaşan bir Türk deniz filosundakiler tarafından geri püskürtüldüler.</span></p>

      <p class="paragraf para-style-override-14"><span xml:lang="tr-TR">Bu beklenmedik başarıdan cesaret alan Türkler, 1774’de Balkan sıradağlarının eteklerinden itibaren Tuna Vadisi’ne hâkim Şumnu’daki karargâhlarından saldırıya geçtiler. Bu kez düşmanı Köstence bölgesindeki Hirsova Kalesi’nden sürmek için nehrin ağzına doğru ilerlediler. Fakat önce saldırıya geçen Ruslar kalabalık Türk Ordusu’nu yenilgiye uğrattılar, karargâhlarını bütün içindekilerle ele geçirdiler ve Türkleri Şumnu’yu savunmak için yetersiz bir kuvvetle bıraktılar. Türkleri kıskaç içine alan Ruslar güneye Balkan boğazlarına doğru harekete geçince İstanbul’la haberleşme de kesilme tehlikesiyle karşılaştı.</span></p>

      <p class="paragraf para-style-override-14"><span xml:lang="tr-TR">Bu sondu. Sadrazam düşman karargâhına bir subay göndererek ateşkes istedi. Bunun yerine barış için görüşmeler yapmak için tam yetkili temsilciler göndermesi istendi. İstanbul’un onayıyla görüşmeler başladı ve Küçük Kaynarca Antlaşması çerçevesinde koşullar saptandı. Yedi saatin içinde büyük ölçüde iki yıl önce reddedilen koşullar çerçevesinde anlaşma sağlandı. Prut Antlaşması’nın yıldönümüyle örtüşmesi ve bu Rus yenilgisinin acı anısını silmesi için antlaşmanın imzalanması Ruslar tarafından dört gün geciktirildi.</span></p>

      <p class="paragraf para-style-override-14"><span xml:lang="tr-TR">Yeni anlaşma Osmanlı İmparatorluğu için onur kırıcı olmakla birlikte, koşulları olabileceği kadar sert değildi. Çünkü çariçe şimdi Rusya’nın zaferlerinin pahalıya patlaması, Rusya’da ve Lehistan’da patlak veren sorunlar nedeniyle barış yapmaya hazırdı. Rusya ne Kırım üzerindeki kontrolüne devam etti ne de ülkeyi Türklere iade etti. Buna karşın Kırım’da ve Lehistan sınırına kadar Besarabya’da Tatarların siyasal özgürlüğünü tanıdı. Ülke, seçimle ve Rusların ya da Türklerin müdahalesi olmadan saltanat sürecek yerel bir prens tarafından yönetilecekti. Tatarlar dini konularda Osmanlı sultan ve halifesine tabi olacaklardı -bu da Osmanlı sultanının sınırlarının ötesindeki Müslümanlar üzerindeki haklarının uluslararası düzeyde ilk kez tanınması anlamına geliyordu.</span></p>

      <p class="paragraf para-style-override-14"><span xml:lang="tr-TR">Diğer yandan Kerç ve Yenikale gibi kilit niteliğindeki iki kalenin, Azak’la Kinburn gibi şehirlerin elinde kalması Rusya’ya Kırım ve çevresine istediği anda girip buralara hâkim olma olanağını veriyordu. Hepsinden önemlisi, Rusya’nın hemen hemen bir yüzyıl önce Büyük Petro’nun zamanından beri arzuladığı Karadeniz’e donanmasının gemilerini indirmesi artık mümkün olacaktı. Karadeniz artık saf bir Osmanlı gölü olmaktan çıkıyordu. Antlaşmanın koşullarına göre, Rusya gemilerinin Karadeniz’de seyretmeleri hakkını elde ediyordu. Bu maddeye göre her iki devlet kıyılarını yalayan sularda aynı haklara sahip olacakları gibi, Rusya da Osmanlı İmparatorluğu’nun çıkarlarını etkileyen bölümlerinde bir konsolos tarafından temsil edilebilecekti.</span></p>

      <p class="paragraf para-style-override-14"><span xml:lang="tr-TR">Akdeniz’de Rus Donanması Yunan takımadalarından çekilecekti. Asya’da Gürcistan ve Mingrelya Osmanlılara geri verildi. Avrupa’da Eflak ve Moldavya gibi Romanya eyaletleri de öyle. Fakat burada önemli bir koşul söz konusuydu. Adil bir yönetim ve Hıristiyan halk için ibadet özgürlüğü garantisi olacağı gibi, Rusların İstanbul’daki yetkililerinin Hıristiyanlar adına müdahale hakları bulunacaktı. Bu şartın içerdiği koruma hakları, sonradan Ruslar tarafından genişletilerek imparatorluktaki tüm Hıristiyan tebaaları kapsaması gelecekte birçok uğursuz anlaşmazlığa yol açacaktı. Bu arada Rusya’nın tebaaları baş vergisi ödemeden ve Osmanlı yasalarının koruması altında hacı olarak Filistin’deki kutsal yerlere serbestçe gidebileceklerdi.</span></p>

      <p class="paragraf para-style-override-14"><span xml:lang="tr-TR">Küçük Kaynarca Antlaşması Osmanlı İmparatorluğu topraklarını henüz dışarıdan parçalama iddiasında değildi. Ama içeriden ciddi bir parçalama politikasının başlangıç noktası oldu. Dinsel alanda Rusların gelecekte ustası kesilecekleri bir içsel yıkıcılığın tohumlarını saçtı. Bu arada sultanın İstanbul’da kalıcı bir Rus temsilcisinin oturmasına izin vermesi ve Rus hükümdarına padişah statüsünü ve unvanını bahşetmesi bu politikaya kolaylaştırıcı etki yaptı.</span></p><br />

      <p class="paragraf para-style-override-14"><span xml:lang="tr-TR">Sultan Mustafa, reformcu bir ruh taşıyan iyi niyetli ve yapıcı bir hükümdar olduğunu kanıtlamıştı. Bu bağlamda onun teşvikiyle bir matematik okulu kuran ve yöneten Baron de Tott’un faaliyetlerini desteklemişti. Bu okul, orduyla donanmanın subaylarını trigonometri’nin unutulmuş gizemleri konusunda bilgilendirdi.</span></p>

      <p class="paragraf para-style-override-14"><span xml:lang="tr-TR">Sultan III. Mustafa cesurane emellerinin yenilgisini ve sonrasındaki üzüntüleri görecek kadar yaşamadı. Bir dünya fatihi, bir cihangir olma kaderine inandığından 1773’de şahsen Tuna Cephesi’ne gitmeye ve orada kumandayı paşalarının elinden almaya karar vermişti. Fakat vezirleri onu engellediler; ulema da sağlığının bozukluğu gerekçesiyle gitmesine karşı çıktı; gerçekten de sultan yeni bir yıla girilirken ıstıraplı birkaç haftanın sonunda hastalanarak öldü. Osmanlı İmparatorluğu’na yeni bir canlılık aşılamaya ve onu, Rus saldırılarına karşı korumaya kararlı olmakla beraber, bu padişah yalnızca politik sağduyudan ve sağlam karakterden yoksun olmakla kalmıyordu, aynı zamanda hayalini gerçekleştirmek için gerekli maddi olanakların ve insan kaynaklarının da sıkıntısını çekiyordu. Daha güçlü ve daha ünlü atalarını öykünmesinde engellenen son padişahlar dizininin ilk sultanı değildi o.</span></p>

      <p class="paragraf para-style-override-14"><span xml:lang="tr-TR">Kardeşi sarayda kapalı olarak geçirdiği kırk üç yıldan sonra I. Abdülhamit olarak yerine geçti. Yeni sultan tahta çıktığında hazineyi öylesine boşalmış buldu ki Yeniçerilere her cülusta âdet olduğu üzere geleneksel para armağanını verememişti. Nazik, lakin etkisiz bir hükümdardı; iyi niyetli olmakla beraber karakter olarak zayıftı; yine de yirmi iki çocuk sahibi olacak kadar dinç çıktı. Bu çocukların çoğu erken yaşta öleceklerdi. Hayatta kalarak ileride saygın bir padişah olacak olan II. Mahmut’un damarlarında Fransız kanının akması mümkün. Annesi olduğu söylenen Aimée Dubucq de Rivery gelecekteki İmparatoriçe Josephine’in kuzeni ve babasının hareminin en gözde üyelerinden biriydi.</span></p>

      <p class="paragraf para-style-override-14"><span xml:lang="tr-TR">Sultanın vezirleri savaşın yıprattığı, fakat bundan sonraki on üç yıl süresince görünürde bir barış dönemiyle rahatlamış bir imparatorluğu yöneteceklerdi. Fakat bu barış oldukça kırılgandı, gerçek olmaktan çok görünürdeydi. Çariçe Katerina için ise Osmanlı İmparatorluğu’nu parçalama projesine tekrar el atmadan önce ülkesindeki sorunları çözümlemek için geçici bir süreden başka bir şey değildi.</span></p>

      <p class="paragraf para-style-override-14"><span xml:lang="tr-TR">Habsburg müttefiki İmparator Joseph, “O kadının hiçbir şeyin durduramadığı kendine özgü bir iradesi var,” demişti. 1778’de ikinci erkek torunu dünyaya geldiğinde çocuğa imparatorlara layık Konstantinos adı verildi. Çariçenin sarayındaki İngiliz kökenli Bay Eton’un açıkladığına göre: “Ona dadı olarak Rum kadınları verildi, sütüyle birlikte Rumcayı emdi, bu dil hakkındaki bilgisi sonradan âlim Rum öğretmenler tarafından mükemmelleştirildi; özele, aldığı bütün eğitim onu Constantinople (İstanbul) tahtına hazırladı ve kimse çariçenin planından şüphe etmedi.” Avusturya imparatoruyla ittifak halinde, fakat St. Petersburg’dan bağımsız olarak Bizans’ın parçalanmış topraklarında Eflak, Moldavya ve Yunanistan’da eski Atina cumhuriyeti ve Sparta’dan oluşan bir Hıristiyan İmparatorluğu’nun hükümdarı olarak saltanat sürmesi planlanmıştı. Katerina Yunanistan’ın bütününde propagandasını yoğunlaştırdı ve ülkenin Hıristiyan halkına kâfire karşı silahlanmakta ona katılması için baskı yaptı.</span></p>

      <p class="paragraf para-style-override-14"><span xml:lang="tr-TR">Bu şekilde cesaretlenen Epir’in dağlı kabileleri ayaklandılar. Genç Prens Konstantinos ergenlik dönemine yaklaşırken bir Yunan heyeti çariçeye bir dilekçe sunmak için St. Petersburg’a yolculuk etti. “Dehası sönmemiş bir ulusun bireyleri olarak sizden hazinenizi istemedik; şimdi de istemiyoruz; sizden sadece satın alamadığımız barutla saçmayı ve savaşa götürülmeyi istiyoruz,” diye ısrar ettiler. Yardım vaat edilince çariçeye torununu onlara hükümdarları olarak vermesinde ısrar ettiler ve özel dairesinde ona Basileus olarak hizmet etmelerine izin verildi. Rumların imparatoru olarak ona bağlılık yemini ettiklerinde genç Konstantinos Rumca olarak onlara, “Gidin ve her şey istediğiniz gibi yapılsın,” diye karşılık verdi.</span></p><br />

      <p class="paragraf para-style-override-14"><span xml:lang="tr-TR">Katerina o sıralarda Kaynarca Antlaşması’ndan beri bağımsız bir devlet olan Kırım’ı kendi amaçları doğrultusunda kullanmakla meşguldu. Tatarlar prens ailesinden bir bireyi Devlet Giray’ı kendilerine han olarak seçince, Ruslar, onu istedikleri gibi ellerinde oynatamayacaklarını anlayınca, halkı ona karşı kışkırtırlar ve onu düzeni kurmak bahanesiyle Kırım’a bir ordu sevk ettiler. Sonra hanı tahtından indirerek yerine kendi rakip hanlarını oturttular. St. Petersburg’da rehine olarak bulunmuş olan bu kişiyi Tatarlar gibi Türkler de Rusların dediğini yapan zayıf bir kukla olarak niteliyorlardı. Fakat savaşa hazır olmayan Türkler, Kırım’ı feda etmeye karar verdiler. Fransızların teşvikiyle 1779’da Rusya’yla bir antlaşma imzalayarak Kaynarca Antlaşması’nı yenilediler, yeni hanın seçimini ve İslamın koşullarına göre tanınmasını onayladılar.</span></p>

      <p class="paragraf para-style-override-14"><span xml:lang="tr-TR">Tatarlar Rusların küstah tavırlarını ve sefih davranışlarını benimseyen yeni hana Rusya’nın uşağı, diye isyan edince, adam St. Petersburg’a bir heyet göndererek çariçeden yardım istedi. Kırım’a bir kez daha bir Rus Ordusu gönderildi, asiler de merhametsizce katledildi ya da sürüldü. Çariçeyle başkomutanı, danışmanı ve başlıca gözdesi Prens Potemkin, Kırım’ın ilhak edilmesi zamanının geldiğine karar verdiler. Şanssız han tehditler ve rüşvetler karşılığında tacını çariçeye terk etmeye razı edildi; Katerina da 1783’de Kırım’dan başka Kuban’ın ve komşu bölgelerin Rusya tarafından ilhak edildiğini ilan etti. Böylece sorumsuzca feda edilen han bir süre barbarca koşullar altında hapsedildi, sonra da sınırdan Türkiye’ye geçirildi ve orada başı kesilerek idam edildi.</span></p>

      <p class="paragraf para-style-override-14"><span xml:lang="tr-TR">Batı dünyası Rusya’nın Kırım’da büyük bir kuruluş operasyonu yaparak Tatar halkını iç savaşın sefaletinden ve Rusya’yla Türkiye sınırındaki konumlarının onları hedef ettiği dış savaş tehlikelerinden kurtardığına inandı. Katerina, “Rusları Kırım’a getiren düzen ve huzur sevgileridir,” diye ilan etti. Tatarların en soyluları ülkelerinin bağımsızlığı için ölümüne savaşmayı yeğleyince, prensin kuzeni General Paul Potemkin otuz bin Tatarın kılıçtan geçirildiği bir katliamla yanıt verdi. Bu arada on binlerce Tatar da kalabalık bir Hıristiyan Ermeni topluluğuyla birlikte sürgüne gitmeyi tercih etmiş, steplerden doğuya Azak Denizi’ne doğru kaçarlarken soğukla açlıktan ölmüşlerdi. General buna karşılık Karadeniz başamirali unvanıyla ve yeni adı Tauris olan Kırım’la komşu bölgelerinin valiliğiyle ödüllendirilirken Prens Potemkin de şanın, şöhretin doruklarına yükselmişti.</span></p>

      <p class="paragraf para-style-override-14"><span xml:lang="tr-TR">Birkaç yıl sonra Avusturya İmparatorluğu’yla bağlarını sağlamlaştıran Çariçe Katerina muzaffer Potemkin ve görkemli bir maiyetle birlikte gelişim ve sömürgeleştirme sürecinin başladığı bu yeni güney eyaletinde bir zafer turu yaptı. İmparator Joseph de Dinyeper kıyısında üzerinde “Bizans Yolu” ibaresini taşıyan yeni Kerson kalesinde onlara katıldı ve çariçeye saygılarını sundu. Avusturya imparatoruna bu arada Rus savaş gemilerinin demirli bulunduğu Sivastopol limanı gösterildi, sonra Ruslarla birlikte stepleri aşarlarken Osmanlı İmparatorluğu’nu parçalama planlarını tartıştılar, bu arada “biçare Türklerin”ne olacağı konusunda birbirleriyle şakalaştılar.</span></p>

      <p class="paragraf para-style-override-14"><span xml:lang="tr-TR">Dünyaya reklam edilen ve Osmanlı İmparatorluğu’nun başka bölgelerindeki ayaklanmalarla çakışan zafer turları, Türkleri kışkırtıp savaş ilan ettirmeyi, böylece Rusya ün ve prestij sahibi olurken Türklerin Batı Avrupa aydınlarının gözünde saldırgan damgasını yemesini amaçlıyordu. Özellikle Fransız yazarları Katerina’yı uygarlık için çok şey vaat eden aydın bir despot olarak görüyorlardı. Voltaire için Katerina’nın III. Mustafa’ya karşı savaşı akılla bağnazlık, uygarlıkla gerilik arasındaki bir savaş olmuştu. Kont de Volney’in gözünde Türkler “Boğaziçi’ndeki barbarlar”, “Rusya tarafından istilası İran’a yeniden hayat verecek olan ve teşvik edilmesi gereken o cahil ve yozlaşmış ulus”tu.</span></p>

      <p class="paragraf para-style-override-14"><span xml:lang="tr-TR">İstanbul böylece 1787’de savaşı ilan etti; Türklerle arasındaki barış anlaşmasına Belgrad Kalesi’ne yaptığı sinsice baskınla ihanet eden İmparator Joseph de ertesi yıl Osmanlı İmparatorluğu’na savaş açarak çariçeyi destekledi. Bunu iki cephede her biri Türk kuvvetleri için birbirinden talihsiz bir dizi sefer izledi. Denizde Türklerin şimdi kıdemli Cezayirli korsan Hasan’ın şahsında korkulacak bir kumandanları vardı. Kendisi kaptan-ı derya olarak Osmanlı Donanması’nı yenilemiş, o zamandan beri de Suriye’nin başkaldıran eyaletlerinde, Arnavutların önceleri Rus müdahalesine karşı savaşırken burada kanunsuz haydutlar olarak kaldıkları Mora’da, son olarak da Memlukluların ayaklandıkları Mısır’da sultanın otoritesini yeniden sağlamıştı.</span></p>

      <p class="paragraf para-style-override-14"><span xml:lang="tr-TR">Hasan Paşa şimdi Karadeniz bölgesinde Osmanlı kara ve deniz kuvvetlerine kumanda etmek üzere Kahire’den çağırıldı. Oczakov’dan (Özi) hareketle Kinburn Kalesi’ni zapt etmeyi, böylece Bug’la Dinyeper nehirlerinin ağızları üzerinde kontrol kurmayı amaçlıyordu. Ama burada çağının kumandanlarının en üstünü olan dâhi Rus generali Suvarov’la karşılaştı. Kurnaz bir plancı olduğu kadar güçlü bir lider olan Suvarov askerlik konusunda üstün bir kavrayışı kumandasındaki insanların doğası ve yetenekleri hakkında ince bir sezgiyle birleştiriyordu. Kardeşçe tavırlarla köy kökenli Rus askerlerinin arasına karışıyor, tehlikeleri ve rahatsızlıkları onlarla paylaşıyor, gururlarını ve vatanseverlik duygularını kışkırtıyordu. Hasan’ın kuvvetlerinin karaya çıkmalarını bekledi, sonra nispeten daha zayıf bir kuvvetle saldırıya geçip onları imha etti. Arkasından bir bataryayı gambot filosunun limana girişini etki alanına alacak biçimde halicin ağzına yerleştirdi ve buradan ateş açarak Hasan Paşa’nın donanmasının hemen hemen tamamını imha etti, böylece Kinburn için “Suvarov’un Şanı” adını kazandırdı.</span></p>

      <p class="paragraf para-style-override-14"><span xml:lang="tr-TR">Ertesi yılın kışında Potemkin’i desteklemek üzere Oczakov (Özi) istihkam mevkiini kuşatıp zapt ederken Dinyester’in ağzında daha başka Osmanlı gemilerini de batırmış ve ağır top ateşi altında limanın donmuş suları üstünde kaleye yürümüştü. Rus kuvvetleri, kendi kayıplarının ve Tatar steplerindeki uzun yürüyüşleri sırasında çektikleri ıstırapların acısını çıkarmak ister gibi, ayrıca komşu bir Rus köyü halkının Türkler tarafından katledilmesinin intikamını almak için, şimdi bir miktar kadın ve çocuk dışında bütün şehir halkını yok ettiler. Türkler böylece 1788 sonlarında doğu cephelerindeki savaşı kaybetmiş bulunuyorlardı.</span></p><br />

      <p class="paragraf para-style-override-14"><span xml:lang="tr-TR">Ama Avusturya Cephesi’nde kendi kuvvetlerine kumanda eden imparatorun yeteneksizliği sayesinde bir soluk alma süresi elde etmişlerdi. Kalabalık bir Osmanlı Ordusu’nun bir Avusturya kuvvetini yenmek üzere Tuna’yı geçmesi üzerine, İmparator Joseph, Osmanlılara karşı koymak için kendi kalabalık ordusunu toparladı. Fakat zaferden emin olamadığı için korktu ve gece vakti Temeşvar yönünde geri çekildi. Avusturyalıların geri çekilmekte geciken kendi birliklerinden birini kendilerini kovalayan Türkler zannetmeleri üzerine karanlıkta karışıklık ve panik egemen oldu. Savunmak için gruplara bölünerek dörtbir yöne körü körüne ateş etmeye başladılar. Ancak gün ağarınca binlercesi etraflarında ölen veya can çekişen kendi Avusturyalı kardeşlerine ateş ettikleri ortaya çıktı. Türkler bu felaketten çok iyi yararlandılar, vakit kaybetmeden düşmana saldırarak toplarının çoğunu ele geçirdiler, sonra sağlıksız bir bölgede gerileyen Avusturyalıları kovalamaya başladılar. İmparator bu bölgede savaştaki kayıplarına ek olarak on binlerce adamını salgın halinde patlak veren hastalıklarla ve vebayla kaybetti. Cephelerde ordularını kumanda etmeye tövbe etmesi Türkler açısından bir şanssızlık oldu.</span></p>

      <p class="paragraf para-style-override-14"><span xml:lang="tr-TR">Avusturya imparatorluk kuvvetlerinin kumandası 1789’da Mareşal Loudon’a verildi. Damarlarında İskoç kanı olan bu güçlü ve deneyimli asker er olarak katıldığı Yedi Yıl Savaşı’nda rütbe alıp yükselmişti; “bir centilmen gibi savaştığı” söyleniyordu. Avusturya Ordusu’nu canlandırdı ve Bosna’yla Sırbistan’a yaptığı saldırılarla bu ülkelerin büyük kısmını işgal etti. Coburg prensinin kumandasındaki başka bir kuvvet de Moldavya’da şimdi Dinyeper’le Tuna deltası arasındaki bölgeyi işgalinde tutan Potemkin’in Rus Ordusu’yla buluştu.</span></p>

      <p class="paragraf para-style-override-14"><span xml:lang="tr-TR">Yılın daha erken bir tarihinde Sultan Abdülhamit ölmüş, yerine yeğeni III. Selim geçmişti. Enerjik ve vizyon sahibi bir genç adam olan Selim ülkesini kurtarmaya ve bunun için gerekli reformları yapmaya kararlıydı. Ordularına on altı ve altmış yaş arasındaki bütün Müslümanların alınması için hemen emir çıkardı.</span></p>

      <p class="paragraf para-style-override-14"><span xml:lang="tr-TR">Sonra kıdemli asker Hasan Paşa’yı Karadeniz’deki donanmanın kumandanlığından alarak sadrazam olarak Tuna’nın ötesindeki orduya kumanda etmekle görevlendirdi. Hasan Paşa her ne kadar denizde karada olduğundan daha deneyimliyse de kumandasındaki ordu Moldavya sınırında Coburg’unkini yenecek kadar kuvvetli kabul ediliyordu.</span></p>

      <p class="paragraf para-style-override-14"><span xml:lang="tr-TR">Fakat Hasan Paşa büyük Suvarov çapında bir asker değildi. Rus komutan Rus kuvvetleriyle vahşi, dağlık bir bölgede yaptığı geceli gündüzlü bir yürüyüşten sonra dramatik şekilde sahnede belirerek Avusturya kuvvetlerinin imdadına yetişti. Suvarov’un askerlerine sürekli verdiği komut, “İleri atılın ve vurun!”du. Şimdi de Hasan Paşa’dan önce davranarak gün doğmadan iki saat önce Osmanlı karargâhına toplu olarak saldırdı, tüm iaşesini, cephanesini ve kuşatmada kullanılan ağır silahlarını ele geçirdi, Türkleri ise korkunç bir süngü saldırısıyla geri püskürttü. Türkler böylece Rusların o kadar korkulan “soğuk çeliğini” tatmış oldular.</span></p>

      <p class="paragraf para-style-override-14"><span xml:lang="tr-TR">Suvarov’un küçük ateşli silahlara fazla bir güveni yoktu. Savaşlardaki şaşmaz düsturu, “Süngüyle bastırın. Mermi yolundan sapabilir, ama süngü asla... Mermi aptal olabilir, ama süngü asla,” idi.</span></p>

      <p class="paragraf para-style-override-14"><span xml:lang="tr-TR">Selim tarafından sevk edilen daha kalabalık başka bir ordu da Suvarov tarafından Rivnik nehrinde yenilgiye uğratıldı ve çariçe tarafından komutana Rivnikski unvanı verildi. Bu iki yenilgi İstanbul’da paniğe neden oldu, sultan da halkı sakinleştirmek için yüz kızartıcı bir davranışta bulunarak vatanına sadakatle hizmet etmiş olan yaşlı savaşçı Hasan Paşa’nın idamını buyurdu. Loudon da bu arada üç haftalık bir kuşatmadan sonra Belgrad’ı ve ona komşu Semendire Kalesi’ni ele geçirmişti. Fakat 1790’da İmparator Joseph ölünce yerine geçen kardeşi Leopold Avusturya’nın Türkiye’ye karşı Rusya’yla anlaşmasına her zaman karşıydı, şimdi de savaştan çekildi. Sistova’da Türklerle bir anlaşma yaptı ve ele geçirilen yerleri iade etti, böylece prensip olarak eskiden var olan statükoya dönüldü. Türkiye’nin parçalanması Leopold’un gözünde kendi imparatorluğuna yararı dokunacak bir politika değildi.</span></p>

      <p class="paragraf para-style-override-14"><span xml:lang="tr-TR">Avusturya’nın ittifaktan çekilmesine bozulan, fakat cesareti kırılmayan Ruslar 1790’da saldırılarına devam ettiler. Şimdiki hedefleri Türkleri Besarabya’yla Bulgaristan’ın kıyı bölgesinden sürmekti. Bu planın karşısındaki bir engel Tuna’nın ağzındaki İsmailiye Kalesi’ydi.</span></p>

      <p class="paragraf para-style-override-14"><span xml:lang="tr-TR">Suvarov bütün kış sürebilecek bir kuşatmayı göze almaktansa, kuvvetli bir garnizonun korumasındaki kaleye hemen saldırılması emrini verdi. Bu arada alayla karışık aşağıdaki sözleri eklemişti. “Acıma yok, kardeşlerim, iaşe kıt.” Saldırı gece vakti başladı. Ruslar ağır kayıplar verdikten sonra kale duvarlarını zorladılar. Kalenin içinde asker veya sivil, bütün Türkler umutsuzluğun artırdığı bir enerjiyle sokak sokak, ev ev ölesiye dövüşünce daha önce görülmemiş bir katliam oldu. Öğle zamanında garnizondaki Türklerle Tatarlar pazar yerinde toplanmışlardı. İki saat süren ölesiye bir çarpışmadan sonra hepsi öldü. Taze bir Rus kuvveti bundan sonra harap şehre doldu ve üç gün süreyle eşi görülmemiş bir yağma ve katliam yaşandı. Suvarov bile manzaranın vahşeti karşısında sözde gözyaşı dökerek çadırına çekilmişti. Bundan sonra çariçesine bir kısmı değersiz manzum olarak utkulu bir mesaj karaladı.</span></p>

      <p class="paragraf para-style-override-14"><span xml:lang="tr-TR">Osmanlı İmparatorluğu’nun yenilgisini artık hiçbir şey durduramazdı. Arabuluculuk zamanı bir kez daha gelip çatmıştı; ve bu kez Avrupa devletlerinin düşüncelerinde ilginç bir değişiklik vardı. İngiltere dış politikası gereği bütün on sekizinci yüzyıl boyunca Osmanlı İmparatorluğu’nun kaderine kayıtsız kalmış ve başlıca düşmanı Fransa’ya karşı dengeleyici bir kuvvet olarak Rusya’nın yanında yer almıştı. Başbakan Lord Chatham’ın görüşü Türkler lehine bir müdahalenin İngiltere’nin çıkarlarına uygun olmadığı merkezindeydi. Katerina Kırım’ı ilhak edince de İngiltere umursamamıştı. Dışişleri Bakanı James Fox Whig partisinin politikasını kuzey devletleriyle ittifakın “her aydın İngilizin politikası olduğu ve sonsuza dek olacağı” sözleriyle ifade etmişti. Söz konusu devletlerden biri İngiltere’nin kendisi için kazançlı bir ticaret ilişkisi içinde bulunduğu Rusya’ydı. Fakat Fransa’nın ihtilalin pençesinde bulunduğu şu sırada Avrupa’daki güçler dengesi değişiyordu ve Rusya’dan gelecek tehlike belirginleşmekteydi.</span></p>

      <p class="paragraf para-style-override-14"><span xml:lang="tr-TR">İngiltere’nin Rusya yanlısı politikası böylece başbakan olan Pittlerin genci tarafından Osmanlı İmparatorluğu’nun korunması için 1790’da İngiltere, Prusya ve Hollanda arasında üçlü bir ittifakın yapılmasıyla tersine çevrildi. Bu nedenle İmparator Joseph de savaştan çekilince Avusturya’yla Türkiye arasında Sistova Antlaşması imzalandı. Prusya’yla İngiltere şimdi Sistova’da olduğu gibi fetholunan bölgelerin geri verilmesi esasına göre Rusya’yla Türkiye arasında da bir anlaşmayı gerçekleştirmeye çalışıyorlardı. Fakat 1790’da Katerina’ya arabuluculuk teklif edildiğinde çariçe bağımsız bir hükümdara böylesine keyfi bir müdahalede bulunulmasından dolayı müttefiklere çattı. Prusya kralına azametle şöyle bildirdi. “İmparatoriçe canı istediği zaman savaş ve barış yapar.” Çariçe özellikle Özi’yi ve Dinyester’le Bug arasındaki toprakları geri vermemekte kararlıydı. Fakat müttefikler korumalı Haliç’te Rusya’nın İstanbul’u doğrudan tehdit edebileceği bir deniz üssünün kurulabileceğini görerek geri verilmesinde ısrar ettiler. İngiltere bunun karşılığında Türklerin Kırım üzerindeki hak iddialarından resmen vazgeçmelerini sağlayacaktı.</span></p>

      <p class="paragraf para-style-override-14"><span xml:lang="tr-TR">Müttefikler bu arada arabuluculuklarını silah zoruyla kabul ettirmeye hazırlanıyorlardı. İngiltere otuz beş gemilik bir filoyu Baltık Denizi’ne, daha küçüğünü ise Karadeniz’e yollayacaktı. Prusya da Baltık bölgesindeki Livonya’ya yürüyecekti. Bu devletlerin ikisi de toprak kazanmanın peşinde değillerdi, sadece İstanbul’a daha büyük bir güvenlik sağlamaya çalışıyorlardı. Pitt bu amaçla Parlamento’dan ödenek isterken Osmanlı İmparatorluğu’nun Avrupa politikasında tartışılamaz bir ağırlığı olduğunu ve Rusya’nın Türkiye zararına büyümesinin Prusya’yı ve Avrupa’nın kalanını tehlikeye düşüreceğini ileri sürdü. Ancak Avam kamarasında Fox’la Burke gibi siyaset adamları ona şiddetle karşı koydular. Fox Rusya’nın İngiltere’nin doğal müttefiki olduğunu söylüyordu. Dinyester üzerindeki bir kaleyi ve Karadeniz’in kuzey kıyısındaki kıraç bir arazi şeridini almasına karşı koymak İngiltere’ye ne kazandıracaktı? Burke’ye göre: “Türkler kendilerini Avrupa siyaset sahnesinden tamamen yalıtmış Asya kökenli bir ulustular ve güçler dengesinde oynayabilecekleri bir rol yoktu.”</span></p>

      <p class="paragraf para-style-override-14"><span xml:lang="tr-TR">Müzakereler sırasında muhalefet Türkleri barbar olarak yererken çariçeyi aksine hükümdarların en yüce gönüllüsü olarak göklere çıkarıyordu. Bir konuşmacı daha da ileri giderek çariçenin İstanbul’u zapt etmesinin ve Türklerin Avrupa’dan kovulmasının insanlık adına bir kazanç olacağını ileri sürdü. Hükümet bu yanılsamaları gidermeye çalıştı. Çariçenin zayıf uluslara karşı davranışının gaddarlığını ve saldırganlığı frenlenmediği takdirde Rus deniz gücünün yalnızca Karadeniz’de değil, boğazlardan geçerek Akdeniz’de de egemen olacağını hatırlattı. Pitt’in önergesi her ne kadar küçük bir çoğunlukla kabul gördüyse de, gerek parlamentoda gerekse kamu oyunda aleyhindeki baskı nedeniyle başbakan savaş politikasını terk etti. Bu politika ancak iki kuşak sonra Kırım Savaşı münasebetiyle hayata geçecekti. Pitt yine de Avrupa’da güçler dengesini koruma doktrinini ve bunun ana düsturunun Rus İmparatorluğu’nun büyümesini, Osmanlı İmparatorluğu’nun ise küçülmesini önlemek olduğunu insanların kafasına sokmayı başardı.</span></p>

      <p class="paragraf para-style-override-14"><span xml:lang="tr-TR">Türkler eğitimsiz askerleriyle iki cephede de arka arkaya yenilgiler yaşadıktan sonra Babıâli barış için masaya oturmaya razı oldu. Lehistan üzerinde kontrol kurmanın peşinde olan Katerina da barışa dünden razıydı. 1791’de Jassy’de yapılan pazarlıkta Rus İmparatorluğu’nun sınırı olan Dinyester’in batısındaki bütün fetihlerinden vazgeçti. Ama Özi’yi ve Dinyeper’le Bug arasındaki toprakları alıkoymakla ana hedefine ulaşmış oluyordu. Potemkin böylece Tuna’nın kuzeyinde Moldavya, Eflak ve Besarabya’dan oluşan bir krallığın başına geçme hayalinden yoksun edilmiş oldu, zaten kendisi de birkaç gün sonra öldü. Konstantinos’un hükümdarı olacağı bir Rum İmparatorluğu’ndan da söz edilmez olmuş, Yunanistan yine Türklerin eline terk edilmişti. Fakat Katerina artık Türklerinkinden çok daha kuvvetli bir donanmayla Karadeniz’e ve İstanbul’a giden denizyollarına hâkim olabilecekti. Ayrıca karada da Lehistan’dan yola çıkacak muazzam bir orduyla Türklerin üzerine yürüyebilecekti. Yürürlüğe koymak üzere olduğu “büyük plan”ı bu iken 1796’de hiç beklenmedik bir sırada bir inme sonucunda ölerek Osmanlı İmparatorluğu’na bir süre daha soluk aldırdı.</span></p>

      <p class="paragraf para-style-override-14"><span xml:lang="tr-TR">Bu arada tarihsel tablo yalnız Batı değil, Doğu için de yoğun etkileri olacak bir olayla, Fransız Devrimi denen o çok önemli ayaklanmayla değişmekteydi.</span></p>
    </div>
  </div>
</body>
</html>
