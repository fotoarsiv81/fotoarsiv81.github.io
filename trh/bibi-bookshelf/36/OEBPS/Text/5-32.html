<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-32.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-32.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-sol" id="toc_marker-6-4"><span class="alt-baslik" style="font-size:1.38em;" xml:lang="tr-TR">((27))</span></p>

      <p class="paragraf para-style-override-14"><span xml:lang="tr-TR">Bundan sonra Osmanlı İmparatorluğu’nun Avrupa’yla ilişkilerinde etkin silah savaştan çok, diplomasi oldu. Hilal’in dinsel gücü ve askeri deha sayesinde Haç’ı yenmeyi umut edebildiği şanlı günler geçmişte kalmıştı. O günler, kutsal savaşçıların sonuncusu olan Damat Ali Paşa’nın modern din dışı savaşım çağının hünerli ve fenni kumandanı Prens Eugen tarafından Petervaradin’de yenilmesiyle son bulmuştu. Osmanlılar bundan böyle Avrupa siyasetindeki rollerinin savunma ağırlıklı ve müttefiklere bağımlı olduğunu, Hilal’in Haç’a, dolayısıyla İstanbul’da Avrupa devletlerininkiyle uyumlu kalıcı bir diplomasi sistemine dayanacağını kavramışlardı.</span></p>

      <p class="paragraf para-style-override-14"><span xml:lang="tr-TR">Hıristiyan Avrupa’ya saldıran Asyalı Müslüman bir devlet olarak Osmanlı Türklerinin diplomasisi Karlofça Antlaşması’na kadar tek yanlı ve karşılıksız olmuştu. Bir uluslararası yasayı umursamayarak kendi başlarına buyruk olmuşlardı: Yabancı devletlerin ülkelerindeki diplomatik heyetleri kabul eden, fakat karşılığında temsilci yollamayan ve Hıristiyan devletlerini aşağı gören “dünya yüzündeki tek ulus”tular. Türkleri, devletlerin ulus kimliğine büründüğü anlamlı dönemde Avrupa sisteminden yalıtan bu uygulama Osmanlı’nın Avrupa zararına genişlediği yüzyıllarda yeterince iyi işlemişti. Ama Avrupa’yla bağlantıların onlar için bir zorunluluk haline geldiği şu sırada onları yalnız bırakıyordu. Çünkü her ikisi de uluslararası yasalar ve Batı diplomasinin usullerine göre imzalanan Karlofça ondan da çok Pasarofça anlaşmaları, Osmanlı İmparatorluğu’nun Batı karşısındaki konumunu artık genişlemeyen, aksine gerileyen bir devlet olarak saptamıştı. İstanbul Hükümeti bundan böyle kuvvet yerine zayıflık temeline göre pazarlığa oturmak durumundaydı. Bir süre daha bu tutumunu karşılıksızlık esasına göre -yurtdışında kalıcı temsilcilikler bulundurmadan- yurtiçinde de dış işlerini yönetmek için kalıcı bir mekanizmanın hemen hemen yokluğunda sürdürecekti.</span></p>

      <p class="paragraf para-style-override-14"><span xml:lang="tr-TR">Bunun en çok sıkıntısını çekenler tabii ki yabancı misyonların kendileriydi. Aldıkları talimatları yerine getirmek için çabalayıp entrikalar çevirirken ve hükümetleri adına Osmanlı çıkarlarıyla uyuşabilecek politikalar üzerinde ısrar ederken sürekli düş kırıklıklarıyla dolu bir yaşam sürüyorlardı. Sonu gelmeyen zaman farkları ve iletişim güçlükleriyle yurtlarından koptukları gibi, burada da diplomasi dünyasındaki rakipleriyle birlikte Pera’nın yabancılar mahallesinde temsil ettikleri hükümetten yalıtılmış bulunuyorlardı. Ancak ender vesilelerle İstanbul’un, Altın Boynuz’un diğer yakasındaki iş merkezine girmelerine izin verildiği gibi, ayrıca Osmanlı protokolünün katılığıyla, sadrazamların sürekli bir entrika atmosferinin pençesinde birbirlerini izledikleri bir hükümetteki iktidar değişiklikleri, pazarlık sürecinin yapısındaki gecikmeler, verilen sözden dönmeler ve kaçamaklarla engelleniyorlardı.</span></p>

      <p class="paragraf para-style-override-14"><span xml:lang="tr-TR">Yabancı diplomatlar en başta da lisan sorunuyla başa çıkmak zorundaydılar. Çünkü hiçbiri Türkçe bilmiyor, güç Hıristiyan dönmelerinden oluşan hükümetlerden Müslüman olarak doğan vezirlere geçtiği için de çok az Türk bir Avrupa dili biliyordu. Yabancı elçi bu durumda genellikle Rum asıllı veya Latin kökenli bir Levanten olan kendi tercümanına veya casusuna güvenmek zorundaydı. İstanbul Hükümeti’nin görevlileri katında aracılığını yapan tercüman, kelimeleri çarpıtarak veya kendi yorumunu getirerek konuşmaları dilediği gibi yönlendirmek, başka tercümanlarla yardakçılarına hesaplı biçimde bilgi sızdırarak kendi çıkarlarını gözetmek durumundaydı.</span></p>

      <p class="paragraf para-style-override-14"><span xml:lang="tr-TR">Fakat 1669’da bu sistem Rum ya da Ermeni olan Hıristiyan tebaalar için Tercüme Ofisi’nin oluşturulmasıyla bir yere kadar rayına oturtuldu. Genellikle Rum tüccar topluluğundan, Fenerliler arasından seçilen bu kişinin rütbesi hemen hemen hariciye nazırınınkine denkti. Onun etrafındaki başka sorumlu görevler bundan sonra Hıristiyanlara, çoğunlukla da Ortodoks Rumlara verildi. Çünkü Rumlar ticaretleri nedeniyle, seçkin Müslüman Türklerin bilmedikleri Batı dillerine aşinaydılar, oğullarını da Padua gibi Batı üniversitelerinde okutuyorlardı. Özellikle de özerk Hıristiyan eyaletlerinde çoğu zaman elçi veya vali olarak görev yapıyorlardı. Böylece, sultanın Esir Hizmetlileri kalmamakla beraber, Osmanlılar, zorunlu askerlik veya zorla din değiştirtme yollarına başvurmaksızın Hıristiyan tebaalarının yeteneklerinden yararlanmaya devam ettiler. Avrupa’yla ilişkiler geliştikçe tercümanların çalışmaları da giderek güçleşti. Yabancı elçilerle işlerin tartışılması için sürekli bağlantı halinde olmak, sultanın ve sadrazamın katındaki görüşmelerde tercümanlık yapmak, yabancı devletlerle yapılan yazışmaların tercümanla ekibi tarafından Türkçeye çevrilmesi, yabancı gazetelerin ve benzeri kaynakların okunarak hükümeti Avrupa işleri hakkında bilgilendirmek tercümanların görevleri arasındaydı.</span></p><br />

      <p class="paragraf para-style-override-14"><span xml:lang="tr-TR">Yabancı elçiler, kasti olsun ya da olmasın, her şeye rağmen diplomatik engellerle karşı karşıyaydılar. Son yüzyılın içinde etkinliğini İngiltere’ye kaptıran Fransa’nın konumunu İstanbul karşısında kuvvetlendirmek üzere on sekizinci yüzyıl başlarında Fransa Kralı XV. Louis tarafından elçiliğe atanan Marki de Villeneuve de bu deneyimi yaşadı. I. François tarafından saptanmış Fransız-Türk dostluğunun geleneksel çizgilerine bağlı kalan Villeneuve, Osmanlıların zayıflığıyla Moskova’nın kuvveti arasındaki eşitsizliğin Avrupa’da güç dengelerini tehdit ettiği şu sırada, sağlam bağlantıları sayesinde, İstanbul’dan Fransa’ya karşı daha olumlu bir politika izlenmesini istedi.</span></p>

      <p class="paragraf para-style-override-14"><span xml:lang="tr-TR">Villeneuve, Fransa’nın deniz gücünü simgelemek ister gibi görkemli bir kafileyle Altın Boynuz’a geldi. Fakat Boğaziçi kıyılarında festival zamanıydı ve zevk her şeye egemendi, dolayısıyla yeni büyükelçinin itimatnamesini sunması gecikti. Sonunda on dakikalık bir görüşme için sultanın huzuruna kabul edildi. Birkaç gün sonra da sadrazam büyükelçiyi büyük nezaket gösterileriyle kabul etti. Tütün kullanmadığı halde “on metreden uzun” bir çubuk tüttürmek zorunda bırakılan Villeneuve kapitülasyonlar ve Hıristiyan azınlıkların korunması gibi iki önemli konuyu açmaya çalıştı. Sadrazam yanıt verecek yerde Versay’ın bahçelerinin her zamanki gibi güzel ve bakımlı olup olmadığını sordu. Bundan sonra Avrupa’nın Tatlı Suları’nda yarattığı benzerinden uzun uzun söz etti. Birkaç gün sonra hükümet tercümanı Fransız elçiliğine gelerek efendileri adına Fransa’dan bitki ve çiçek soğanı istedi. Sabırsızlıktan kıvranan Villeneuve tekrar sadrazamın huzuruna kabul edilene dek aradan sekiz ay daha geçecekti.</span></p>

      <p class="paragraf para-style-override-14"><span xml:lang="tr-TR">Çünkü savunma politikasının yeni döneminde İstanbul Hükümeti Avusturya elçisini Fransa elçisinden daha fazla önemsiyordu. Belgrad’daki onur kırıcı yenilgilerinden sonra Türkler, imparatorun çeşitli ödünlerle gönlünü alarak yeni bir çatışmayı önlemeye çalışıyorlardı. Pasarofça’da imparatorluk Ostend Şirketi’nin bünyesinde ticaret ayrıcalıkları elde eden imparator, artık Yakındoğu ticaretinde önemli bir rakip olmuştu.</span></p>

      <p class="paragraf para-style-override-14"><span xml:lang="tr-TR">Üstelik Fransızların hayal kırıklığına uğrattığı Hıristiyan Latinler- den bazı hizipler yardım için kendisine başvurmuşlardı. Fakat 1730’da III. Ahmet’in tahttan indirilmesi ve sadrazamının idam edilmesiyle bu durum aniden değişti. Yeni rejim sayesinde Villeneuve sonunda Fransız politikasına Osmanlı desteği olasılıklarıyla ilgili olumlu bir raporu ülkesine iletebildi.</span></p>

      <p class="paragraf para-style-override-14"><span xml:lang="tr-TR">Birkaç aya kalmadan yeni bir kaptan-ı derya aracılığıyla Fransız malları üzerinden gümrük resimlerinin kaldırılmasını sağladı. Arkasından Fransız yanlısı olan yeni Sadrazam Topal Osman Paşa, Fransa’ya ayrıcalıklı dinsel konumunu iade etti. Öncelik sırasında konsolos rahibi statüsüne düşürülen misyonerler, bütün Hıristiyan eyaletlerinde eskisi gibi dinsel faaliyetlerine devam edebileceklerdi. Kutsal yerlerin rahiplerinin bağışıklıkları özellikle onaylanmış, Türk makamları kiliselerinden uzaklaştırılmıştı; Hıristiyanlara, Müslümanlar tarafından yakılan kiliselerini onarmak ya da yenilerini inşa etme izni verildi. “Fransız imparatoru” böylece yine Hıristiyanlığın kadir-imutlak koruyucusu olarak görülmeye başlandı.</span></p>

      <p class="paragraf para-style-override-14"><span xml:lang="tr-TR">Öncellerinin rolünü üstlenen Büyükelçi Villeneuve şimdi İstanbul Hükümetine yabancı ülkelerle ilişkilerinde Fransız danışman rolünü üstlenmekte sakınca görmedi. Dostu sadrazam da onun görüşlerine katılarak Osmanlıların uygun bir zamanda bir yandan Avusturya imparatoruna, diğer yandan da (son günlerde Büyük Petro’nun yerini alan) Çariçe Anna’ya karşı harekete geçmesini gerekli gördüğünü gizlemiyordu.</span></p>

      <p class="paragraf para-style-override-14"><span xml:lang="tr-TR">Fakat Topal Osman Paşa iktidardan düşüp yerini daha az Fransız yanlısı politikalar güden bir dizi sadrazama bırakınca o “uygun zaman” bir türlü gelmedi. Çünkü 1733’de imparatorla çariçe, Leh tahtının mirası için patlayan bir savaşa müttefik olarak katılırken Fransa rakip bir adayı destekliyordu. Avusturya ile Rusya Osmanlıların tarafsız kalması için baskı yaparken bu istekleri de kabul edilirken Fransa da İstanbul’a baskı yaparak Rusya’ya güney cenahından saldırılmasını, Kırım’la Ukrayna’dan Lehistan’a yürümelerini istiyordu. Fakat bunun için Türklerin istedikleri bedel, sultanla Fransa kralı arasında sağlam garantilere dayanan bir saldırıyla savunma ittifakıydı. Hıristiyanlarla Hıristiyan Olmayanlar arasında aşikâr bir ittifak anlamına gelen bu talep, I. François zamanından beri Fransız-Türk ilişkilerine egemen olan ve bundan sonra da olması gereken üstü örtülü dostluk ve karşılıklı çıkar anlaşmasından çok öteydi. Versay’da XV. Louis’in arkasındaki güç olan Kardinal Fleury tarafından kışkırtıcı karakteri ve Avrupa’nın Hıristiyan devletleri, özellikle de İngiltere ve Hollanda tarafından savaş nedeni sayılması endişesiyle inatla geri çevrildi. Bu red İstanbul’la Versay arasında on sekiz ay süren uzatmalı bir pazarlık dönemine yol açarak Türklerin eskiden savaşta olduğu gibi şimdi de diplomasi alanında inatçı olduklarını kanıtladı.</span></p>

      <p class="paragraf para-style-override-14"><span xml:lang="tr-TR">Derken Ruslar 1734’de İstanbul’un tarafsızlığına güvenerek kalabalık bir orduyu Ukrayna’dan kuzeye sürdüler ve başlıca hedefleri olan Danzig’i kuşatmayı ve zapt etmeyi başardılar. Böylece Varşova’daki kendi peyk hükümdarları aracılığıyla Lehistan’ın büyük kısmına egemen olmuşlardı. Bu da onları Baltık’tan tekrar Karadeniz kıyısına dönmekte ve orada Büyük Petro’nun Türkler tarafından uğratıldığı Prut yenilgisinin intikamını almakta serbest bırakıyordu.</span></p>

      <p class="paragraf para-style-override-14"><span xml:lang="tr-TR">Rus topraklarından bir bölgenin sultanın vassalı Tatar hanının ordusu tarafından ihlalini bahane eden bir Rus kuvveti, savaş ilan etmeden Azak’a yürüdü ve orasını zapt etti. Rus Ordusu’nun ana bölümü aynı zamanda inatcı bir Tatar direnişine rağmen savunma hattıyla kalesini ele geçirdiği Perekop Berzahı üzerinden gelerek Kırım’ı istila etti. Ruslar daha sonra katliama başvurarak ne Büyük Petro’nun ne de ondan önce gelenlerin girebildikleri Kırım yarımadasının en büyük kısmını yakıp yıkmaya başladılar. Fakat Kırım’ın ıssız ve büyük ölçüde kurak bozkırları sonunda onları yenik düşürdü, yorgunluk, açlık ve hastalığın harap ettiği Rus kuvvetleri kış gelmeden çekilmek zorunda kaldılar. Rusların başlangıçtaki başarısının bu başarısızlıkla gölgelenmesi, sonuçta Türklere sahte bir güven hissi verecekti.</span></p>

      <p class="paragraf para-style-override-14"><span xml:lang="tr-TR">İstanbul Hükümeti buna rağmen savaşa hazırlandı ve bir Osmanlı Ordusu’nu Tuna’nın ağzına yürümek üzere seferber duruma getirdi. Gerçek şuydu ki, Azak’ın kaybının Rusların Karadeniz’e çıkmaları ve nehirlerinin ağzını koruyan başka üç kalenin kuşatılması tarafından izlenilmesi istenmiyorsa, Ruslara direnmek yaşamsal bir önem taşıyordu. Çariçe bu denizde savaş gemileri ve ticaret gemileri için dolaşım özgürlüğü istiyordu. Böyle bir durum Karadeniz’i bir Rus gölü haline getirerek Ruslara İstanbul yolunu, sonra da boğazlardan geçişle Rusların Batılı devletlerin zararına Yakındoğu ticaretine el atabilecekleri Doğu Akdeniz’in yolunu açacaktı.</span></p>

      <p class="paragraf para-style-override-14"><span xml:lang="tr-TR">İmparator VI. Karl da ganimetten pay istediğinden Avusturya’yla Rusya arasında ortak bir silahlı müdahale amacıyla gizli bir anlaşma yapıldı. Fakat Türkler düşmanlarıyla savaşmamakta direniyorlar, Hıristiyan devletlerinden bazılarının arabuluculuğuna başvurmayı yeğliyorlardı. Sonuçta İngiltere büyükelçisiyle Hollanda’nın temsilcileri bu işe soyundular. Villeneuve’ün o vakte kadar bağlantı kuramadığı yeni bir sadrazam 1736 yazında ordusunu Besarabya’da Tuna’nın ağzına yakın Bender’e götürmeye hazırlandı. Aslında burada savaş değil, barış görüşmeleri yapmayı bekliyordu. Ordusu Lehistan’daki taht kavgaları yüzünden zayıflamış ve düzenini kaybetmiş Avusturya İmparatoru da Türkiye’yle yeni bir savaşa henüz hazır değildi. Böylece Rusya’yla birlikte İstanbul Hükümeti’yle görüşme masasına oturarak vakit kazandı.</span></p>

      <p class="paragraf para-style-override-14"><span xml:lang="tr-TR">1737’de Lehistan Ukraynası’ndaki Nemirov’da bir kongre yapıldı. İkisinin de orduları yürüyüşe geçmeye hazır olan Avusturya’yla Rusya burada Osmanlı İmparatorluğu’ndan isteklerini gizlemeye bile lüzum görmediler. Ellerinde silahlarıyla pazarlığa oturan Ruslar, yalnız Karadeniz’de seyir hakkıyla yetinmeyerek donanmalarıyla boğazlardan Akdeniz’e geçiş özgürlüğünü, Rus sınırının Dinyester’e kadar genişlemesini, Karadeniz’in kuzeyindeki Kuban ve başka Tatar ülkelerinin kendilerine terk edilmesini, Moldavya ile Eflak’ın Rusya’nın denetimi altındaki bağımsız prensliklere dönüştürülmesini istediler. Avusturyalılar ise hemen hemen bütün Bosna’yla Sırbistan’ın kendilerine bırakılmasını istiyorlardı. İki tarafın da orduları bu arada talep edilen bölgelerde yürüyüşe geçmişti bile. Avusturyalılar Sırbistan’da Niş kalesini zapt ettiler. İki tarafın ortak teklifleri aslında peşinen yenilen bir düşmana verilmiş bir ültimatom niteliğindeydi. Türklerin şimdi şartları reddetmek, konferansı dağıtmak ve Osmanlı İmparatorluğu’nun savunması için silaha sarılmaktan başka çareleri yoktu.</span></p>

      <p class="paragraf para-style-override-14"><span xml:lang="tr-TR">Türklerin tek kurtuluş umudu şimdi Fransa’ydı. Villeneuve’ün tüm zorlamalarına karşın, XV. Louis Hükümeti önce krize yaklaşımında çekimser davranmış, İstanbul Hükümeti tarafından Azak’ın Ruslara bırakılması çözümüne taraf görünmüştü. Rusların bununla yetineceğini varsayarak bunun savaşa tercih edilecek bir alternatif olacağı düşüncesindeydiler. Fakat Rusya’nın boğazlar yoluyla Akdeniz’e çıkma tehdidi sonunda Versay’ı politikayı yeniden değerlendirmeye zorladı. Osmanlı İmparatorluğu’nun Rusya’yla Avusturya tarafından ortaklaşa parçalanması olasılığıyla karşı karşıya kalan Kardinal Fleury neye mal olursa olsun bu ülkenin bütünlüğünü korumanın önemine inandı. Yakındoğu’nun Fransa için bir ticaret alanı olması bir yana, Osmanlı İmparatorluğu’nun kendisi de tüm zayıflığına ve yıpranmışlığına karşın Avrupa’nın dengesi için gerekli bir öğeydi. Böylece Versay’da oluşturulan yeni ve olumlu bir diplomatik saldırı Viyana’daki ajanları aracılığıyla Avusturya-Rusya ittifakında çatlaklar vücuda getirmeye, ivedi girişimlerle Türkleri de onur kırıcı barış şartlarına boyun eğmektense savaşmanın yeğ olduğuna inandırmaya çalıştı.</span></p>

      <p class="paragraf para-style-override-14"><span xml:lang="tr-TR">Avusturya ile Rusya tarafından bu denli aldatıldığını anlayınca, sadrazam Fransızların girişimlerine hemen yanıt verdi. Versay’a yollanan bir mektup Fransa kralının arabulucuğunu resmen talep ediyordu. Bu, prensip olarak kabul edildi. Türkler bu arada silkinerek iki cephede savaşmaya hazırlandılar. Orduları yine başka bir sadrazamın kumandasında batıya Avusturya sınırına doğru harekete geçti. Zaman çok uygundu: Savoia Prensi Eugen bir yıl önce ölmüştü; kuvvetleri eksilmiş ve moralleri çökmüş imparatorluk orduları ise yeteneksiz generallerin elinde kalmıştı. Üstelik Avusturyalıların, ortak bir savaş planlarının bulunmadığı uzak “müttefikleri” Ruslarla araları her zaman iyi değildi. Batı’da Bosna dağlarında Müslüman olan Hıristiyan Slavların feodal kuvvetlerinin fanatikçe direnişiyle karşılaşıyorlardı. Osmanlı kuvvetleri doğuda Niş’i geri alarak Morava Vadisi’nden Belgrad’a giden yolu açtılar. Rus orduları Avusturyalı müttefiklerinden daha başarılı oldular; Bug’un ağzında Ochakov ve Kinburn kalelerini zapt ettiler, ama steplerin haşin sıcağında Tuna’ya doğru yürüyüşlerinde daha ileriye geçmeyi başaramadılar.</span></p>

      <p class="paragraf para-style-override-14"><span xml:lang="tr-TR">Türk silahlı kuvvetleri başarısını Fransız dönmesi olan bir askere, Avusturya imparatoruna hizmet etmiş bulunan, şimdi de sultanın hizmetine giren Kont de Bonneval’e (Humbaracı Ahmet Paşa) borçluydu. Bonneval Avrupa yöntemlerine göre bir humbaracı, yani bombacı birliği eğitmiş, ayrıca Osmanlı silahlı kuvvetlerinin eğitimini yeniden düzenlemek, modernleştirmek ve geliştirmek için metodik biçimde çalışmıştı.</span></p>

      <p class="paragraf para-style-override-14"><span xml:lang="tr-TR">Osmanlı zaferleri Avrupa’yı şaşırtmış ve etkilemişti. Villeneuve de İstanbul Hükümeti için güçlü bir konumdan pazarlık etmenin zamanı olduğunu düşündü. Fakat Türk birlikleri arasında kâfirlere karşı duygular öylesine şahlandı ki ikinci bir sefere girişmeleri önlenemedi, Avusturyalılar şimdi Belgrad’da bir savunma stratejisiyle yetinirken Türkler Tuna üzerinde Belgrad önlerindeki Semendria ve Orsova kalelerini aldılar. Karadeniz’in iç kısımlarında operasyonlarına devam eden Ruslar ise Dinyester’de geri püskürtüldüler ve hastalıkla iaşe sorunları yüzünden zapt ettikleri Ochakov ve Kinburn kalelerini bırakarak geri çekilmek zorunda kaldılar.</span></p>

      <p class="paragraf para-style-override-14"><span xml:lang="tr-TR">Villeneuve pazarlık etmek için bunun tam zamanı olduğuna karar verdi. Şimdi elinde bir itimatname ve XV. Louis’den, “Sevgili dostum değerli Osmanlı imparatoruna,” diye başlayan bir mektup olduğundan bunları Fransa’nın çıkarları doğrultusunda sarayında sultana gösterişli biçimde sunmak gerekiyordu. Kalabalık ve görkemli bir heyetle gelen büyükelçi, saygılı bir ciddiyetle sultanın huzuruna alındı. Etrafında Fransa’ya karşı daha önce İstanbul Hükümeti’nin göstermediği dostça bir hava hissetmek onu sevindirmişti. Fransa sefaretine armağanlar akarken sultanın bandosu da bir ön avluda sürekli müzik çalıyor, büyükelçiye her gittiği yerde Yeniçerilerden bir şeref kıtası eşlik ediyordu.</span></p>

      <p class="paragraf para-style-override-14"><span xml:lang="tr-TR">Aradan çok geçmeden büyükelçi sadrazamla buluşmak üzere özel bir konvoyla Edirne’ye hareket etti. Fakat oraya varınca sadrazamın ordusuyla Niş’e gittiğini öğrendi. Büyükelçi oraya vardığında sadrazam Belgrad yolundaydı. Sadrazamdan Niş’te kalması mesajını alan Villeneuve, Belgrad’ın aşağısındaki Krotzka’da büyük bir savaş olduğu haberini aldı. Orsova’yı geri almaya niyet eden, fakat Osmanlı kuvvetlerini azımsayan Avusturyalılar beceriksizce bir taktik sonucunda bir boğazda gafil avlanarak büyük kayıplar verdikten sonra Belgrad’a çekilmek zorunda kaldılar. Türkler bu zafere o kadar sevindiler ki Villeneuve endişelendi. Belgrad kalesinin Prens Eugen’in eline geçtikten sonra Alman mühendisler tarafından modernleştirilerek Avrupa’dakilerin en güçlülerinden biri olduğundan haberi vardı. Villeneuve şimdi Osmanlıların zafer sarhoşu olarak arabuluculuğu erteleyerek kaleye saldırmalarından ve büyük bir yenilgiye uğramalarından korkuyordu. En sonunda sadrazamın karargâhına çağırıldığında Türkler gerçekten de doğru dürüst hazırlanmadan şehri bombalamaya başlamışlardı.</span></p>

      <p class="paragraf para-style-override-14"><span xml:lang="tr-TR">Fakat Avusturyalıların morali sarsılmıştı. Villeneuve bundan vakit kaybetmeden yararlandı. İmparator General von Neipperg adında bir temsilcisini, Rusya’yı hesaba katmaksızın İstanbul’la ayrı bir barış müzakeresi için tam yetkiyle Viyana’dan yola çıkardı. General Osmanlı karargâhına gelince görüşmeler çerçevesinde imparator adına geniş arazileri Osmanlılara terk etmeye razı göründü. Fakat Belgrad söz konusu edildiğinde şehri ancak savunmaları yerle bir edildiği takdirde teslim edeceğini bildirdi. Sadrazam bu şartları azametle reddederek Belgrad’ın anahtarları eline verilmedikçe barışa razı olmayacağı karşılığını verdi. Fakat kavgacı askerlerini tatmin etmenin gereğini hissetmekle beraber, şahsen barış istiyordu.</span></p>

      <p class="paragraf para-style-override-14"><span xml:lang="tr-TR">Bunun bilincinde olan ve Avusturyalıların vakit kaybetmeden anlaşmak istemelerinden yararlanan Villeneuve kabul edilebilir bir uzlaşma formülüyle imdada yetişti. Avusturyalılardan kendi inşa ettikleri savunmaları yıkmaları istenecekti. Fakat özgün Türk surlarına dokunmayacaklardı. İmparatorun Fransa tarafından garantilendiği için ister istemez onaylamak zorunda kaldığı antlaşmanın şartlarına göre Osmanlı İmparatorluğu Pasarofça Anlaşması’yla Sırbistan’da, Bosna’da ve Eflak’da kaybettiği bütün toprakları geri alıyordu. Tuna, Sava ve dağlık Temeşvar eyaleti bir kez daha iki imparatorluk arasında sınır oldu.</span></p>

      <p class="paragraf para-style-override-14"><span xml:lang="tr-TR">Avusturya Cephesi’ndeki bu ayrı teslim Türkiye’nin diğer düşmanı için şanssız bir anda gerçekleşmişti. Çünkü bu an Rus Cephesi’nde ortak seferlerinin bütün gidişatını değiştirebilecek olan Türklere karşı kazanılmış bir zaferle örtüşüyordu. Karadeniz steplerindeki başarısız operasyonlarından cayan Rus komutanı Mareşal Münnich, Osmanlı toprakları içerilerine doğru yeni bir ilerleme hattını izlemişti. Kuzeye yürüyüp Lehistan topraklarına tecavüz ettikten sonra sırayla Dinyester’i ve Prut’u aşarak Moldavya’ya girmişti. Burada güçlü bir saldırıyla kilit konumundaki Choczim kalesini zapt etti. Oraya, Müslüman zulmünden kurtarmak id- diasıyla Hıristiyanları etrafında toplayan bir kuklasını oturttu. Jassy, ona kapılarını açtı, öncü Rus birlikleri de çok geçmeden Tuna’nın kuzey kıyısında keşiflerde bulunacaklardı. Ruslar bundan sonra Besarabya’ya döndüler ve güneye yapılacak ve Rusları ta İstanbul yoluna kadar Avrupa Türkiyesi’nin kalbine sokacak bir operasyon için üs olarak kullanmak üzere Bender’in üzerine yüklendiler. Fakat şimdi Avusturya’nın yenik duruma düşmesi sayesinde iki yüz bin kişilik bir Osmanlı Ordusu, Tuna’daki Rus cenahı üzerine yürümeye hazırdı. Mareşal Münnich’in acı acı söylendiği gibi, “Türkler Muhammet’e, Villeneuve’e ve Neipperg’e şükretsinler!”</span></p>

      <p class="paragraf para-style-override-14"><span xml:lang="tr-TR">Rusların da Belgrad’da İstanbul Hükümeti’yle kendi antlaşmalarını imzalamaktan başka çareleri yoktu: bu da Fransız arabuluculuğunun ikinci zaferi oldu. Türkler Azak’ı Ruslara bırakıyorlardı, ama kalesinin yıktırılması ve çevresindeki arazinin iki imparatorluk arasında tarafsız bir çöl kuşağı yapılması koşuluyla.</span></p>

      <p class="paragraf para-style-override-14"><span xml:lang="tr-TR">İstanbul aşağı Don’da, Azak’ın altında bir kale yaptırmak hakkını alıkoyuyordu, böylece Rusların her iki denize girişlerini engelleyebileceklerdi. İster savaş ister ticaret gemisi olsun hiçbir Rus gemisi Karadeniz’e giremeyeceği gibi, Bug’la Dinyeper’in arasında sadece dar bir şeridini alıkoyacakları bu denizin kıyılarında gemi tezgâhı kuramayacaklardı. Rusların Kırım, Moldavya ve Besarabya’da fethettikleri toprakların tümü Türklere iade ediliyor, Ruslar sadece Ukrayna havzasındaki topraklarını biraz genişletebiliyorlardı. Fransız arabulucunun önerisi üzerine, İstanbul, Prut Antlaşması’nda Rusların Lehistan’ın iç işlerine karışmasını men eden maddenin yenilenmesinde ısrar etmiyordu.</span></p>

      <p class="paragraf para-style-override-14"><span xml:lang="tr-TR">Kısa bir savaşı noktalayan Belgrad Antlaşması Habsburglar için onur kırıcı, Ruslar için düş kırıcı, Osmanlı İmparatorluğu için de rahatlatıcı oldu. İmparatorluk, bu gerileme döneminde savunmacı bir zihniyetle sadece barış istediği şu sıralarda yeni ve en güçlü düşmanı karşısında bir kuşak sürecek bir rahatlamaya kavuşuyordu. Eski kalıtsal düşmanı Avusturya’ya karşı hem gururunu kurtarmış hem de son onur kırıcı yenilgi sonucunda güvenlik sisteminde açılmış gedikleri tıkamıştı. Türklerin bu cephedeki zaferi her ne kadar büyük ölçüde Avusturyalı kumandanların suçu ise de, Osmanlı askeri yeni askeri hünerlere ulaşamamakla beraber, eski cenkçi ruhunu koruduğunu kanıtlamış, iki cepheli bir savaşla karşılaşan Osmanlı kumandanların stratejileri de akıllıca olmuştu.</span></p>

      <p class="paragraf para-style-override-14"><span xml:lang="tr-TR">Bununla birlikte, zafer ve barış en başta diplomasiyle ve özellikle Fransa’nın hüneriyle zekâsının ve öngörüsünün ürünüydü. Kriz anında Türkleri savaşmak için cesaretlendirenler, zafer anında barış için masa başına oturmaya razı edenler, pazarlık sırasında da her bir düşmanlarının diğerinin zararına kafasını karıştıranlar Fransızlar olmuştu. Osmanlı İmparatorluğu’nun dış işlerinde çağın yeni bir davranış modeli egemendi. Bu artık Osmanlı gücünün bağımsızca ileri sürdüğü iddialara bağlı olmayacaktı. Çünkü bu çağda bir zamanlar Hıristiyan Avrupa’nın efendisi olmaya azmetmiş Türk, artık kendi topraklarının dahi tam anlamıyla efendisi olamayacaktı. Çünkü imparatorluk, gücünü rakip bir imparatorluğa karşı yaşatmak için Hıristiyan Avrupa’nın güçleriyle ittifak kurmak zorundaydı.</span></p>

      <p class="paragraf para-style-override-14"><span xml:lang="tr-TR">İstanbul bu güçlerden Fransa’nın arabuluculuğu sayesinde başka devletler karşısında tartışılmaz bir nüfuz ve prestij düzeyine yükselmişti. 1740’da yirmi dört maddelik bir dostluk ve ticaret antlaşması, Fransa’nın kapitülasyonlarını eskisinden daha kalıcı ve avantajlı şartlara göre yeniliyor, böylece Doğu Akdeniz’de Fransa’nın ticaret yapma üstünlüğünü perçinliyordu. İstanbul aynı zamanda Fransızların teşvikiyle Rus tehdidine karşı İsveç’le önce benzer bir dostluk ve ticaret antlaşması, daha sonra da Fransa’yla arasında olmasını istediği gibi bir saldırma ve savunma antlaşması imzaladı. Bu sonuncusu, Osmanlı İmparatorluğu’nun bir Hıristiyan Devleti’yle imzaladığı bu türden ilk anlaşmadır. Son olarak Fransa’nın Latin Hıristiyanlar üzerinde korumacılık haklarının belirli şartlarla onaylanması, bu ülkenin imparatorluğun önemli bir kısmında nüfuz sahibi olmasını garantiliyordu. Batı’nın on sekizinci yüzyıldaki güç ve uygarlık dünyasında altın çağını yaşayan Fransa’dan ilham ve destek bekleme sırası şimdi Osmanlı Türklerindeydi.</span></p>
    </div>
  </div>
</body>
</html>
