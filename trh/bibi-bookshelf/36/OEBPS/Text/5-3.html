<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-3.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-3.html">
    <div class="Basic-Text-Frame">
      <p class="split"></p>

      <p class="arabaslik-sol" id="toc_marker-2-2"><span class="alt-baslik" style="font-size:1.38em;" xml:lang="tr-TR">((2))</span></p>

      <p class="paragraf para-style-override-14"><span xml:lang="tr-TR">Türklerin Avrupa’ya girişleri, Moğolların Asya’yı aşmaları gibi ani bir akın biçiminde olmamıştır. Onlarınki adım adım gelişen bir sızma süreci, Bizans İmparatorluğu’nun gerilemesiyle çöküşünün kaçınılmaz bir doğal sonucu olmuştur. Hıristiyan güçlerinin teolojik, dolayısıyla da politik alandaki yapısal uyumsuzlukları; Batı’nın Doğu’ya, Katolik’in Ortodoks’a, Romalının Yunana cephe alması bunda ön planda rol oynamıştır. On üçüncü yüzyıl başlarında Dördüncü Haçlı Seferi’nin Latin şövalyelerinin, önceleri planlandığı gibi Kutsal Topraklar’daki Müslümanlar yerine İstanbul’daki Hıristiyan Rumlara karşı giriştikleri haince saldırı bu tutumun doruk noktasını oluşturmuştur. 1204’te şehri zapt edip yağmaladıktan sonra Avrupa’da Bizans’ın elinde kalan toprakların en büyük kısmında bir Latin İmparatorluğu kurmuşlardı. Ancak, kendi Hıristiyan öğelerinin arasındaki uyumsuzluk nedeniyle bu, geçici bir imparatorluk olmuş, yarım yüzyıldan fazla sürmemişti. Bu süre içinde ellerinde kalan Asya topraklarını İznik üzerinden yöneten Rumlar, 1261’de İstanbul’u tekrar ele geçirebilmişlerdi.</span></p>

      <p class="paragraf para-style-override-14"><span xml:lang="tr-TR">Fakat imparatorluklarının aldığı darbe en sonunda ölümcül olmuştu. Bizans gerçi iki yüzyıl daha ayakta kalabilecekti, ama eskisinin bir hayali gibi. Dünya çapındaki bir güç ve uygarlık merkezi olduğu günler tarihe karışmıştı. Eski kuvvetine ve güvenliğine asla bir daha kavuşamayacaktı. Toprakları çok azalmıştı. Bulgaristan, Sırbistan, Makedonya peş peşe elinden çıkmıştı. İstanbul hemen hemen harabe olmuş, hazinelerinden yoksun edilmiş, nüfusu çok azalmıştı. Doğuyla olan ticareti başkalarının eline geçmişti. Batıyla olanı ise artık Venediklilerle Cenevizlilerin elindeydi. Papalık ve Latin devletleriyle olan dinsel kavgaları olanca hızıyla sürüyordu. İçerideki yönetsel çözülüş, sosyal çalkantılar ve finansal darboğazlar da çöküşe katkıda bulunuyordu.</span></p>

      <p class="paragraf para-style-override-14"><span xml:lang="tr-TR">Üstelik, Bizans tarihinin bu kritik noktasında imparatorluğun ayakta kalan öğelerini birleştirip Bizans’a yeni bir hayat verecek büyük bir hükümdarlar hanedanı da ortaya çıkmamıştır. Tam aksine, İstanbul’un yeniden fethedilişinden sonra ilk Palaiologos hanedanının imparatoru -sanat dünyası dışında- bir Rönesans yerine uzun bir gerileme döneminin başlangıcı olmuştu. Hıristiyanın Hıristiyana karşı giriştiği uğursuz savaşın sonrası ise kendi içinde bölünmüş bir imparator hanedanının bünyesindeki uyumsuzluk, oğul babaya, torun dedeye, gasp eden yasal hükümdara karşı savaşırken bir sülaleyi kıskıvrak bağlayan aralıklı bir iç savaştı. Bu uyumsuzluk, İslamın kutsal savaşının birleştirdiği Türklerin ekmeğine yağ sürmüştü. Bu bağlamda Avrupa’yı istila etmeleri bile gereksiz kılınmıştı. Oraya adeta davet edilmişlerdi.</span></p>

      <p class="paragraf para-style-override-14"><span xml:lang="tr-TR">Başlangıçta burada üç yüz yıl önce Abbasi Halifeliği döneminde yaptıkları gibi paralı askerlik yaptılar. Bunu ilk yapanlar, Dobruca’ya yerleşmiş olan bir Türkmen kolonisi oldu. Latin işgali sonucu, Selçuk sarayına sığınan ilk VIII. Mihail Palaiologos’un Bizans imparatorluk tahtına çıkması üzerine Karadeniz’in batı kıyısında bulunan bu yörenin yolunu tutmuşlardı. Bu Türkmenler, tahttan indirilerek bu kez kendisi Bizans’a sığınan Selçuk Sultanı İzzeddin’in imdadına koştular. İmparatora karşı bir tehdit gösterisine girişmeleri üzerine, sultanın serbest bırakılmasını sağladılar ve onunla Kırım’a çekildiler. Fakat sultanın oğluyla bir muhafız birliği İstanbul’da kalmıştı, Hıristiyan oldular ve Bizans ordusunu takviye edecek bir Türk birliğinin çekirdeğini oluşturdular.</span></p>

      <p class="paragraf para-style-override-14"><span xml:lang="tr-TR">Bizans İmparatoru II. Andronikus da on dördüncü yüzyılın başında Katalan Grand Şirketi’nden kalabalık bir Hıristiyan paralı asker gücünü yardımına çağırdı. Bu birlik Roger de Flor adında yasadışı bir maceracının kumandasındaydı. Katalanlar İstanbul’da karışıklık çıkarınca, Roger onları Anadolu’ya geçirdi. Orada Türklere karşı başarıyla savaştılarsa da, ganimetlere el koymaları üzerine Rumlarla araları açıldı. Sonuçta Gelibolu’da Avrupa karargâhlarını kurdular ve burasını kendilerine ait bir devlete dönüştürmeye çalıştılar. Roger de Flor imparatorun sarayında katledilince Katalanlar Rumlara karşı cephe aldılar ve savunmaya geldikleri imparatora karşı eski düşmanları olan Küçük Asya’daki Türkleri yardımlarına çağırdılar.</span></p>

      <p class="paragraf para-style-override-14"><span xml:lang="tr-TR">Sonuçta Türkleri Avrupa’ya sokmaktan ve örgütlü bir kuvvet olarak Rumlara karşı savaşmalarından ilk kez Katalanlar sorumlu oldular. Katalanlar sonunda Tesalya’ya çekilince, Trakya’yla Makedonya’da arkalarında ortalığı karıştıran kalabalık bir Türk kuvveti bıraktılar. Türklerin lideri Halil, Boğaz’dan güvenceli bir geçiş karşılığında onları geri çekmek üzere bir anlaşmaya vardı. Fakat Rumlar anlaşmayı bozarak Türkleri ganimetlerinden yoksun etmeye kalkıştılar. Halil, Asya’dan destek çağırdı, genç İmparator IX. Mikhail’i yenip kaçırdı ve küstahça bir hareketle imparatorluk başlığını başına geçirdi. İmparator sonunda Sırp birliklerini yardımına çağırarak bu Türklerden kurtulabildi.</span></p>

      <p class="paragraf para-style-override-14"><span xml:lang="tr-TR">Bundan sonra Bizans’ın Avrupa’daki adalarıyla kıyıları on dördüncü yüzyıl süresince Anadolu beyliklerinden gelen Türklerin bir dizi saldırısına hedef oldu. Beylikler arasındaki rekabet, Rumlar hesabına savaşan Türklerin Rumlara karşı savaşanlardan az olmadığı bir dönemde toplu bir istila olamayışının tek nedeni oldu. Savaşan Türklerin arasında Karadeniz’in kuzeyinden gelen Tatarlar da vardı. Benzer ırklardan gelen ve aşağı yukarı aynı gelenekleri paylaşan bu insanlar, Güney Rusya’dan Kırım’a yayılmışlar, hatta batıda Macaristan’a kadar gitmişlerdi. Bu arada Aydın beyliğinden gelen Türk korsanları Ege adalarını haraca kesiyorlardı. Sonunda Papa kuvvetlerinin bir “haçlı seferi”ne neden olmalarıyla bu kuvvetler İzmir şehrini zapt ettiler.</span></p>

      <p class="paragraf para-style-override-14"><span xml:lang="tr-TR">Rakip Türk komşularıyla akrabalarını zayıf düşüreceğini kurnazca hesaplayan Osmanlılar, bu çarpışmalara pek katılmadılar. 1330’da İstanbul’un karşısında Boğaz’ın kıyılarını işgalleri altında bulundurmalarına rağmen, sabır ve ihtiyat politikalarına bağlı kalarak yedi yıl sonrasına kadar Avrupa kıyılarına çıkmadılar.</span></p>

      <p class="paragraf para-style-override-14"><span xml:lang="tr-TR">Sonunda gaspçı naip Ioannes Kantakuzen’in daveti üzerine bunu yaptılar. Yasal çocuk, İmparator Ioannes Palaiologos’a karşı kendini imparator ilan eden bu yetenekli ve haris lider, çıkan iç savaşta Türk desteğine gereksinme duymuştu. Kantakuzen şimdi askeri yardıma karşı kızı Teodora’yı Orhan’a eş olarak teklif etti. Öneri hemen kabul edildi. 1345’de altı bin kişilik bir Osmanlı kuvveti Avrupa’ya geçti. Burada gaspçı imparatorun Karadeniz’in kıyı şehirlerini Ioannes Palaiologos’un elinden koparmasına, Trakya’yı harabeye çevirmesine, Edirne’yi tehdit etmesine yardımcı oldular. Sonunda da İstanbul’u kuşattılar.</span></p>

      <p class="paragraf para-style-override-15"><span xml:lang="tr-TR">Ertesi yıl Bizans prensesiyle Osmanlı sultanının düğünü Avrupa kıyısında görkemli bir törenle kutlandı. Üsküdar’da karargâhını kurmuş olan Orhan, gelini imparatorun Silivri’deki kampında kurulu halılarla kaplı görkemli büyük çadırdan almak için otuz gemilik bir filoyla bir süvari birliği yolladı. Tarihçi Gibbon bu olayı şöyle anlatıyor:</span></p>

      <p class="paragraf para-style-override-14"></p>

      <p class="paragraf para-style-override-15"><span xml:lang="tr-TR">Teodora, ipekli ve altın perdelerle çevrili tahta çıktı. Askerler silahlıydılar, ama yalnız imparator at üstündeydi. Verilen işaret üzerine perdeler aniden açıldı ve gelin ya da kurban, önünde diz çökmüş hadımlar ve düğün meşaleleri ortaya çıktı. Flüt ve trompet nağmeleri mutlu olayı ilan ediyordu. Gelinin sözde mutluluğu çağın ürünü olan şairlerin okudukları düğün şarkısının konusuydu. Teodora kilise töreni olmaksızın efendisine teslim edildi. Ama Bursa hareminde dinini muhafaza etmesi şart konulmuştu. Babası da bu muğlak durumda gelinin hayırseverliğini ve dindarlığını kutladı.</span></p>

      <p class="paragraf para-style-override-14"></p>

      <p class="paragraf para-style-override-14"><span xml:lang="tr-TR">Teodora gerçekten de çok sayıda Hıristiyan kölenin satın alınışı ve serbest bırakılmasıyla dindaşlarına yardım etmiştir.</span></p>

      <p class="paragraf para-style-override-14"><span xml:lang="tr-TR">Osmanlılarla evlilik ve askerlik alanlarında yapılan bu ittifak 1347’de Kantakuzen’in İstanbul’a girişi, Elena adındaki bir başka kızın Ioannes Palaiologos’a verilmesi ve iki rakibin ortak imparatorlar olarak tanınmaları tarafından izlendi. Osmanlı Türkleri böylece Avrupa’ya resmen ayak basmış oluyorlardı, hem de düşman değil, Bizans’ın müttefikleri ve akrabaları olarak. Sultanları bir imparatorun damadı, ikincisinin bacanağı, komşu Bulgaristan çarının da damadıydı.</span></p>

      <p class="paragraf para-style-override-14"><span xml:lang="tr-TR">Bu Orhan’ın, Bizans’ın bir düşmanıyla benzer bir ittifaka girmesini önleyemedi. Bu kişi komşu Sırbistan’ı genişleterek bir “imparatorluğa” dönüştürmüş, kendine, “hemen bütün Roma İmparatorluğu’nun efendisi” sanını yakıştırmış, hatta Venedikliler tarafından bile “İstanbul İmparatoru” olarak kabul edilmiş olan Stefan Duşan’dı. Bununla birlikte, İstanbul’a saldırmak için Venedik’in desteğini elde edemeyen Stefan bunun yerine Orhan’dan destek istedi ve kente karşı ortak bir saldırı için Sırp ve Osmanlı ordularının ittifakını önerdi.</span></p>

      <p class="paragraf para-style-override-14"><span xml:lang="tr-TR">İttifakı resmileştirmek için de kızını Orhan’ın oğluyla evlendirmeyi önerdi. Orhan ittifakı kabul ettiğine dair Stefan’a elçiler yolladı. Ne çare ki bu plan Kantakuzen tarafından önlendi. Kantakuzen elçilerin yolunu keserek bazılarını öldürdü, bazılarını hapsetti ve Sırp “imparator”una yollanan armağanlara el koydu. Amaçları uzlaştırılamayacak kadar yakından tanınan Stefan’la Orhan bir daha pazarlığa oturmadılar. Stefan zaman içinde, 1355’de, seksen bin kişilik bir kuvvetle kendi başına İstanbul’a saldırmayı denedi. Fakat yürüyüşün ikinci gününde öldü. Sırp İmparatorluğu da onunla birlikte son buldu.</span></p>

      <p class="paragraf para-style-override-14"><span xml:lang="tr-TR">Kantakuzen bu arada 1350’de, Sırp kuvvetlerini Makedonya’nın kıyı kentlerinden söküp uzaklaştırmak suretiyle Selanik’i Duşan’dan kurtarmak için yirmi bin Osmanlı atlısını daha yardımına çağırdı. Selanik kurtarıldı. Bununla birlikte Türk kuvvetleri bu kıyı kentlerini işgal etmeyerek sultanlarının da onayıyla bol ganimetle yüklü olarak Anadolu’ya döndüler. İki yıl sonra Orhan ticaretteki geleneksel rakipleri Venediklilere, daha sonra da Kantakuzen’in kendine karşı giriştikleri bir savaşta Cenevizlilere yardım etti. Venedikliler 1352’de Bulgarlarla birlikte rakibi Ioannes Palaiologos’un açıkça tarafını tutunca, Kantakuzen yine yirmi bin kişilik bir Osmanlı birliğinin yardımını istedi, onlara para ödemek için İstanbul’un kiliselerini soydu ve Orhan’ı Trakya’da bir kaleyle ödüllendirmeyi vaat etti. Böylece Edirne’yi kurtardı, Trakya’yla Makedonya’nın büyük kısmında konumunu sağlamlaştırdı ve oğlu Matthaios’u ortak imparator ilan etti.</span></p>

      <p class="paragraf para-style-override-14"><span xml:lang="tr-TR">Orhan’ın oğlu Süleyman Paşa, Orhan’a vaat edilen Gelibolu’yla Ege Denizi arasındaki kaleyi teslim almak için 1353’de bir Osmanlı kuvvetiyle Çanakkale Boğazı’nı geçti. Gelişinden az sonra bir deprem Gelibolu surlarının bir kısmını yıktı. Süleyman vakit kaybetmeden bu kaleyi de fethetti. Surlarını onardıktan sonra Asya’dan ilk Osmanlı göçmen kolonisini buraya getirtti. Benzer koloniler de peş peşe kaçak Hıristiyan beylerinin topraklarına kendi Müslüman beylerinin yönetiminde yerleştiler. Bu beyler Orhan’ın silah arkadaşlarıydılar ve sultana bir efendiden de çok, aralarındaki birleştirici güç gözüyle bakıyorlardı. Kalabalık kişisel orduları Orhan için yeni Osmanlı Devleti’nin Avrupa’daki temelini oluşturacaktı. Bu arada çeşitli eyaletlerde köylüler dışındaki Rumlar kalelerle kentlere sığındılar ve gönüllü olarak boyun eğmeleri karşılığında rahat bırakıldılar.</span></p>

      <p class="paragraf para-style-override-14"><span xml:lang="tr-TR">İşte bu, yavaş yavaş batıya doğru ilerleyen, böylece Avrupa’ya uzanan ve Bizans topraklarına yeni bir Osmanlı modelini kabul ettiren işgalin başlangıcı oldu. Osmanlıların esas ordusu, yolları kesen, ekinleri mahveden ve genel bir ekonomik karışıklığa yol açan hızlı bir öncü kuvveti izleyerek ana yürüyüş yollarının üstünde ve Tuna Nehri’ne inen dört nehir vadisinde başka Anadolu Türkleri kolonileri kurdu. Fakat, buralara bitişik olan ve yerli halkın büyük bir kısmının sığındığı dağlık bölgelere hemen girmedi. Bu çalkantılı Balkan toplumunda çoğu kez boyun eğmeye hazır bir halkı kurtaran istilacılara nispeten zayıf bir direniş oluyordu. Dervişler, yeni Türk köylerinin çekirdeğini oluşturacak misafirhaneler kurdular. Müslüman beyler de kontrolleri altındaki topraklarda Hıristiyan köylülerle adeta bir sosyal devrim olarak nitelenebilecek yeni bir ilişki kurdular. Rum olsun, Latin olsun, o zamana kadar feodal köylülerini sömürmüş olan kalıtımsal toprak sahiplerini kovdular. Bunun yerine, gevşek ve dolaylı bir kontrol sistemi oluşturdular; eski ücretsiz çalışma sistemini iptal ederek sınırlı bir vergilendirme uyguladılar. Çünkü Osmanlı yasalarına göre, kendileri toprak sahibi değil, sadece fethedilmiş olsun veya olmasın bütün toprakların sahibi olan sultanla köylülerin arasında aracıydılar.</span></p>

      <p class="paragraf para-style-override-15"><span xml:lang="tr-TR">Böylece, Bizans İmparatorluğu’ndaki bu sosyal ve siyasal parçalanma döneminde Osmanlılar, bu parçalanmışlığın yerini güçlü bir merkeziyetçi devlet kontrolüyle doldurdular. İşgal geliştikçe zapt edilmiş Osmanlı bölgesine bitişik topraklardaki yerel Hıristiyan beyler de sultanın egemenliğini kabul ettiler ve boyun eğişlerinin bedeli olarak küçük bir yıllık vergi ödemeye başladılar. Devlet baştan itibaren Hıristiyanlara karşı uzlaştırıcı bir politika izleyerek köylülerin, düşman işgaline karşı direnişte feodal derebeylere katılmamalarını, hatta onları derebeylere baş kaldırmaya cesaretlendirmeyi amaçladı. Balkanlı köylü, Müslüman istilacıların kendileri için, manastır arazilerinin artışıyla kötüleşen Hıristiyan feodal baskısından kurtuluş anlamına geldiğini kavramaya başladı. Osmanlılaşmak şimdi onlara öngörmemiş oldukları yararlar sağlıyordu. Bir Fransız gezgini sonraki bir tarihte şunları yazacaktı: “Ülke güvenli; haydutlar ve şakilerle ilgili haberler duyulmuyor.” O sıralarda Hıristiyan dünyasındaki başka bölgeler hakkında aynı şey söylenemezdi.</span></p>

      <p class="paragraf para-style-override-14"></p>

      <p class="paragraf para-style-override-14"><span xml:lang="tr-TR">Bu erken dönemde Gelibolu yarımadasıyla Marmara Denizi’nin İstanbul’un birkaç kilometre uzağına kadar Avrupa kıyısı Osmanlıların kontrolü altındaydı. Durumu nazikleşen Kantakuzen, Orhan’ı sözünden dönmekle suçladı ve Trakya’da Osmanlılara bıraktığı kaleyi on bin düka altınına geri almayı teklif etti. Kaleyi istediği zaman işgal edebileceğini bilen Orhan razı oldu. Ancak kale duvarlarının silah gücü değil, Allah’ın iradesiyle onun olduğunu iddia ettiği Gelibolu’yu terk etmeyi kesinlikle reddetti. Pazarlığa devam etmeyi de kabul etmedi. Osmanlılar ilahi gücün yardımıyla kalmaya gelmişlerdi.</span></p>

      <p class="paragraf para-style-override-14"><span xml:lang="tr-TR">Kantakuzen saygınlığından çok şey kaybetmişti. Yurtdışında Balkanlar’ın Hıristiyan güçleri Sırbistan ve Bulgaristan imparatorluğa yardım çağrısını geri çevirdiler. Bulgaristan çarı, bunun, Türklerle yaptığı uğursuz ittifakın bedeli olduğunu ileri sürdü. Bizanslılar varsınlar kendi başlarının çaresine baksınlardı. “Türkler üzerimize geldikleri takdirde, kendimizi nasıl savunacağımızı biliyoruz,” dedi. Yurtiçinde de İstanbul halkı Ioannes Kantakuzen’e karşı ayaklandı, onu sarayına kapattılar ve Ioannes Palaiologos’a taraf oldular. Halkın karşısında aşağılanan ve şehri Osmanlılara teslim etmeyi istemekle suçlanan Kantakuzen istifa etmekten başka çare bulamayarak Isparta yakınlarındaki Mistra’da bir manastıra kapandı. Hayatının kalan otuz yılını Joasaph adı altında burada geçirdi ve yaşadığı zamanların güzel bir tarihini yazdı.</span></p>

      <p class="paragraf para-style-override-14"><span xml:lang="tr-TR">Süleyman Paşa ise fetihlerini ve koloni oluşumlarını ülkenin içlerine yaydı, Dimetoka’yı zapt etti ve Çorlu’yu da alarak İstanbul’la Edirne arasındaki bağlantıyı kesti. Bu göç yerel Rum halkının ve Ioannes Kantakuzen kadar Osmanlıların elinde oyuncak olan Ioannes Palaiologos’un fazla bir direnişiyle karşılaşmadı. Orhan’la Teodora’nın oğlu olan yeğeni Halil 1357’de korsanlar tarafından esir edilince, sultan imparatordan Foça’ya gidip onu kurtarmasını buyurdu. Böylece, Osmanlılar Trakya’da ilerlerken imparator da Foça’yı kuşatıyordu.</span></p>

      <p class="paragraf para-style-override-14"><span xml:lang="tr-TR">İstanbul’a dönüşünde Orhan ondan kuşatmanın başında bulunmasını emredince, imparator tekrar yola çıktı. Ne çare ki daha oraya varmadan donanmasıyla karşılaştı. Kuşatmaya son vermişlerdi ve devam etmeye razı edilemediler. İmparator bunun üzerine Orhan’dan başaramayacağı bu görevden affedilmesini yalvardı.</span></p>

      <p class="paragraf para-style-override-14"><span xml:lang="tr-TR">Artık Bizans imparatorundan daha üstün konumda olan Orhan Nuh diyor, peygamber demiyordu. V. Ioannes 1359’da hükümdarını yatıştırmayı umut eden bir vassal gibi Üsküdar’da onun yanına gitti. Sultan imparatora bir barış anlaşması yazdırdı. Buna göre, Orhan’ın oğlu için istenen fidyenin yarısını ödemeyi ve Trakya’da var olan durumu kabul ediyordu. Halil’i kurtardıktan sonra imparator ona on yaşındaki kızını eş olarak verecekti. İmparator, Orhan’ın zoruyla Foça’ya döndü, yüklü fidyeyi ödedi ve Halil’i İznik’e getirdi. Delikanlının Hıristiyan prensesle olan nişanı burada İslam âdetlerine göre yapıldı. Ioannes Kantakuzen Osmanlıları asker olarak Avrupa’ya sokmuştu, rakibi Ioannes Palaiologos da bundan sonra göçmen olarak varlıklarını kabul etti.</span></p>

      <p class="paragraf para-style-override-14"><span xml:lang="tr-TR">Orhan 1359’da öldü. Büyük oğlu Süleyman bir yıl önce Gelibolu yarımadasında avlanırken atından düşerek ölmüştü. Küçük oğlu I. Murat tahta çıktı. Üç Osmanlı kurucudan ikincisi, bir savaşçının hünerlerinden çok, bir diplomatın becerisiyle amacına ulaşmıştı. Devletini bir “ulus”a dönüştürdükten sonra arkasında modern bir orduyla Avrupa’ya girmişti. Ama doğrudan güç sarfıyla değil, gücünü pazarlık için dolaylı olarak kullanarak. Kendi içinde bölünmüş, zayıf bir düşmanla karşılaşınca, tez canlı davranmak yerine örnek alınacak bir sabırla ve insan kullanmayla entrikanın bütün kurnazlıklarına başvurmuştu. Osmanlı İmparatorluğu’nun Avrupa’daki temelleri işte böyle atılmış oluyordu.</span></p>

      <p class="paragraf para-style-override-14"><span xml:lang="tr-TR">Şimdi fetihlerinin kapsamını genişletmeye, Bizans İmparatorluğu’nun kalıntılarına ve sınırlarının içindeki ve ötesindeki Balkan Hıristiyan devletlerine boyun eğdirmede Osmanlı Ordusu’nu kullanmaya sıra gelmişti. Bu da gerek askeri bir lider gerekse zamanındakilerin en büyüğü olan bir devlet adamı olarak iki öncelini geride bırakması mukadder bir sultan olarak kırk yaşındaki I. Murat’ın görevi olacaktı. Yunanlılarla Romalıların döneminde Doğu’nun Batı’nın eline geçmesi gibi, şimdi de ilk olarak Murat sayesinde Batı Doğu’nun eline geçecekti.</span></p>
    </div>
  </div>
</body>
</html>
