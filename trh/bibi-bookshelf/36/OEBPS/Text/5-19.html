<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-19.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-19.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-sol" id="toc_marker-4-6"><span class="alt-baslik" style="font-size:1.38em;" xml:lang="tr-TR">((16))</span></p>

      <p class="paragraf para-style-override-14"><span xml:lang="tr-TR">Sultan Süleyman sürekli iki cephede savaşıyordu. Kara kuvvetlerini Asya içlerine yönlendirirken deniz kuvvetleri Akdeniz’deki egemenliklerini perçinliyorlardı. 1533 ile 1534 arasında İran’a karşı arka arkaya üç sefer yaptı. İran Türkiye’nin geleneksel ve kalıtsal düşmanıydı. Hem de yalnız ulusal alanda da değil. Türkler dinsel inançlarına sıkı sıkıya bağlı Sünni, İranlılar ise birçok öğretilere karşı Şii mezhebinden oldukları için bu düşmanlık dinsel alanı da kapsıyordu. Süleyman’ın babası Sultan Selim’in Çaldıran Zaferi’nden beri herhangi bir barış antlaşması yapılmadığı, Osmanlı Sultanı da tehdit dolu tavırlar takındığı halde, iki ülke arasındaki ilişkiler nispeten sakin yürümüştü. Şah İsmail öldükten sonra on yaşındaki oğlu ve ardılı Tahmasp da istila tehditleriyle karşılaştı. Ama tehditler gerçekleşene kadar aradan on yıl geçecekti. Bu arada, Türklerin bölgede bulunmayışından yararlanan Tahmasp Türk sınır bölgesindeki Bitlis’in valisini hizmetine almış, Süleyman’a bağlılık vaadinde bulunan Bağdat valisi de öldürülerek yerine Şah’ın bir yandaşı geçirilmişti. Süleyman misilleme olarak Gelibolu’da tutulan bir miktar İranlı tutsağın idam edilmesini buyurdu. Sonra Sadrazam İbrahim Paşa’yı bir Asya seferine zemin hazırlaması için önden yolladı.</span></p>

      <p class="paragraf para-style-override-14"><span xml:lang="tr-TR">İbrahim hayatının bu son seferinde İran’ın birçok sınır kalesinin Türklere teslim olmasını sağladı. Sonra, 1534 yazında tekrar Şah’ın, babasının hatasına düşmeden şehrin savunması için çarpışacak yerde terk ettiği Tebriz’e girdi. Kurak ve dağlık bir memlekette dört ay süren bir yürüyüşten sonra Sultan Tebriz önlerinde, sadrazamıyla buluştu, ekim ayında da birleşik kuvvetleri dağlık topraklardaki aşırı kış koşullarına göğüs gererek güneye Bağdat’a doğru harekete geçti.</span></p>

      <p class="paragraf para-style-override-14"><span xml:lang="tr-TR">Sonunda 1534’ün kasım ayı sonunda Süleyman kutsal Bağdat şehrine girerek inanç sahiplerinin hükümdarı olarak burasını İran’ın Şii yönetiminden kurtardı. İnançları Sünni karşıtı olan Bağdat’lılara örnek bir hoşgörüyle davranıldı. İbrahim de Tebriz halkına aynı hoşgörüyü göstermişti. Oysa imparator V. Karl’ın Tunus Müslümanlarını hedef aldığı zulüm unutulmamıştı. Süleyman burada büyük Sünni imamı Ebu Hanife’nin mezarını bularak Sünni yandaşlarını etkiledi. Peygamberin zamanında yaşamış olan ünlü hukukçu ve din bilgininin mezarının Şii İranlılar tarafından tahrip edildiği söyleniyordu. İmamın kalıntıları sonuçta yaydığı misk kokusu sayesinde teşhis edildi. Kutsal kişi için hemen yeni bir mezar yaptırıldı. Burası o zamandan itibaren Müslümanların bir ziyaret yeri oldu. Bağdat kâfirlerin elinden alındığı sırada yapılan bu mucizevi keşif Allah’ın gözünde İstanbul, Hıristiyanların elinden alındığı sırada peygamberin yol arkadaşı Hazreti Eyüb’ün ölüsünün bulunuşuyla eşdeğer görülmüştür.</span></p>

      <p class="paragraf para-style-override-14"><span xml:lang="tr-TR">Süleyman 1535 ilkbaharında Bağdat’tan ayrıldı ve daha kolay bir yoldan Tebriz’e döndü. Burada birkaç ay kaldıysa da gidişinden önce şehri yağmalayarak Osmanlı otoritesini ve prestijini vurguladı. Çünkü başkentine bu kadar uzak bir yeri denetimi altında tutamayacağının farkındaydı. Memlekete yapılan dönüş yolculuğunda artçıları İran kuvvetleri tarafından sürekli ve etkin şekilde yapılan saldırılarla taciz edildi. Sultan Süleyman en sonunda 1536 yılının ocağında İstanbul’a vararak şehre görkemli bir giriş yaptı.</span></p><br />

      <p class="paragraf para-style-override-14"><span xml:lang="tr-TR">İlk İran seferi, sadrazam olarak sultana on üç yıl hizmet eden, şimdi de savaşta ordularına kumanda eden İbrahim Paşa’nın düşüşünün başlangıcı olacaktı. İbrahim’in, bu yıllar içinde, bu kadar büyük bir hızla yükselmesini, büyük nüfuzunu ve hesapsız servetini çekemeyenler arasında düşmanlar kazanması kaçınılmazdı. Bazıları Hıristiyanlığa olan eğilimine ve Müslümanların duyarlı oldukları konuları önemsememesine içerliyordu. Görünüşe göre İran’da yetkilerini aşmıştı. Süleyman’ın gelişinden önce Tebriz’i İranlıların elinden aldığı sırada kendine Sultan unvanını yakıştırmış, buna beylerbeyliği yani başkomutanlığı eklemiş, kendine Sultan İbrahim denilmesinden hoşlanır olmuştu. Bu unvan buralarda olağandı ve genelde önemsiz Kürt aşiret reisleri için kullanılıyordu. Fakat Osmanlı sultanının olaya bu gözle bakmayacağı, İbrahim’in yakıştırmasını bir tür ihanet olarak anlamlandıracağı ortadaydı. İbrahim üstelik bu seferde uzun zamandan beri şahsi bir düşmanı olan defterdar İskender Çelebi’yle beraberdi. İskender Çelebi İbrahim’in unvanı kullanmasına karşı çıkmış ve bu sevdadan vazgeçmesini istemişti.</span></p>

      <p class="paragraf para-style-override-14"><span xml:lang="tr-TR">Sonuçta ikisi arasında kavga çıkmış, bu, ölesiye bir savaşa dönüşmüştü. Mücadele İskender’in, sultana karşı entrika ve devletin parasını zimmetine geçirme suçlarından gözden düşmesine ve darağacına çıkmasına yol açmıştı. İskender idamından önce kâğıt, kalem istemiş ve İbrahim’i yazılı olarak efendisine ihanetle suçlamıştı.</span></p>

      <p class="paragraf para-style-override-14"><span xml:lang="tr-TR">Bunlar adamın ölmeden önceki son sözleriydi, son sözler Müslümanların gözünde kutsal olduğu için de Sultan İbrahim’in suçlu olduğuna inanmıştı. Türk vakanüvislerine göre bir rüya bu inancını pekiştirmişti. Bu rüyada ölen adam başının etrafında bir haleyle sultanın önünde beliriyor ve onu boğmaya çalışıyordu. Sultan hiç kuşkusu yok ki haremindeki haris yeni gözdesi tarafından etkilenmişti. Rokselana adıyla tanınacak olan Rus-Ukrayna uyruklu bu kadın, İbrahim’in sultana yakınlığını ve kendisi sahip olmak istediği gücünü kıskanmıştı.</span></p>

      <p class="paragraf para-style-override-14"><span xml:lang="tr-TR">Süleyman sonuçta hızla ve gizlice harekete geçmeye karar verdi. 1538 ilkbaharındaki dönüşünden bir süre sonra İbrahim Paşa büyük saraydaki dairesinde sultanla yemek yemeye, sonra da her zamanki gibi geceyi orada geçirmeye çağırılmıştı. Ertesi sabah ölüsü sarayın kapısında bulundu. Boynundaki izler boğulduğunu ve bu arada hayatını kurtarmak için var gücüyle savaştığını gösteriyordu. Cenaze siyah koşumlu bir atın üstünde oradan uzaklaştırıldı ve Galata’daki bir tekkede hemen toprağa verildi. Yattığı yeri işaret etmek üzere bir taş bile dikilmedi. Hesapsız servetine de hazine adına el konulmuştu. İbrahim’in, meslek yaşamının başlarında Süleyman’a onu o kadar fazla yükseltmemesini yalvarmasına yol açan önsezisi de böylece doğrulanmış oluyordu.</span></p><br />

      <p class="paragraf para-style-override-14"><span xml:lang="tr-TR">Sultan Süleyman’ın İran’a karşı girişilecek yeni bir seferin güçlüklerini göze alması için aradan on yıldan fazla zaman geçecekti. Çünkü Macaristan’daki olaylar dikkatinin bir kez daha Batı’ya çevrilmesine neden olmuştu. Aralarındaki gizli bir antlaşma uyarınca ülkenin topraklarıyla birlikte Macaristan Krallığı’nı da Ferdinand’la paylaşan Yanoş Zapolya 1540’da ölmüştü. Söz konusu anlaşma, Zapolya’nın arkasında vâris bırakmadan ölmesi durumunda ülkenin ona ait yarısının Habsburglara geri verilmesini şart koşuyordu. Zapolya o sırada bekâr ve çocuksuzdu. Ama aradan çok geçmeden ateşli bir Macar milliyetçisi ve Habsburgların hasmı olan kurnaz danışmanı keşiş Martinuzzi’nin teşvikiyle Lehistan kralının kızı olan Isabella’yla evlenmişti. Buda’daki ölüm döşeğinde bir oğlunun dünyaya geldiği müjdesini aldı. Son arzusu çerçevesinde ve sultandan yardım istenmesini buyurması üzerine çocuk Stefan adıyla Macaristan kralı ilan edildi.</span></p>

      <p class="paragraf para-style-override-14"><span xml:lang="tr-TR">Buna Ferdinand’ın vakit kaybetmeden verdiği karşılık, toparlayabildiği kadar para ve askerle Buda üzerine yürümek oldu. Bütün Macaristan’ın kralı olarak şimdi Buda’nın yasal başkenti olduğunu iddia ediyordu. Fakat kuvveti şehri kuşatmak için yeterli olmayınca Peşte’de bir garnizon bırakarak ve başka birkaç kenti de elinde tutarak geri çekildi. Bunun üzerine Martinuzzi’yla etrafındaki Habsburg aleyhtarı yandaş grubu bebek kral adına Süleyman’a başvurdular. Gizli anlaşmayla bunu izleyen sinsice manevralara kızmış olan sultan, “Bu iki kral başlarında taç taşımaya layık değiller. Vefasız adamlar bunlar,” demiş. Yine de Macar elçilerini nezaketle kabul etti. Macarlar ondan Kral Stefan’a destek olmasını istediler. Süleyman yıllık bir vergi karşılığında kabul etti. Ama Isabella’nın gerçekten bir çocuk doğurduğuna emin olmak istediğinden, o da Macaristan’a bir elçi yolladı. Kraliçe Türkü bebeği kollarının arasında olduğu halde kabul etti. Sonra zarif bir hareketle göğsünü açarak onun karşısında bebeğe meme verdi. Elçi diz- üstü düştü ve yeni doğmuş bebeğin ayaklarını öperek onun Kral Yanoş’un oğlu olduğunu onaylamış oldu.</span></p>

      <p class="paragraf para-style-override-14"><span xml:lang="tr-TR">O kış Sultan Süleyman Macaristan’a karşı yeni bir seferin hazırlıkları içindeydi. 1541 yazında, Ferdinand’ın kuvvetlerinin yeni bir saldırısına uğrayan, fakat papaz cüppesinin üzerine bir zırh geçiren Martinuzzi’nin başarılı bir savunmaya öncülük ettiği Buda’ya girdi. Burada Peşte’yi zapt etmek için Tuna’yı aşan, böylece düşmanın kaçak askerlerini kaçıran sultan, Martinuzzi’yle milliyetçi yandaşlarını kabul etti. Bundan sonra, İslam yasalarının Isabella’yı şahsen kabul etmesini yasakladığını bahane ederek çocuğu görmek istedi. Stefan üç dadı ve kraliçenin başlıca danışmanlarıyla birlikte altından bir beşiğin içinde çadırına getirildi. Bebeğe dikkatle baktıktan sonra Süleyman, oğlu Bayezıt’a onu kollarına alıp öpmesini buyurdu. Bebek daha sonra annesinin yanına geri gönderildi.</span></p>

      <p class="paragraf para-style-override-14"><span xml:lang="tr-TR">Kraliçeye atalarının Yanoş Sigismund adı verilecek oğlunun zamanı gelince Macaristan’ın başına geçeceği garantisi verildi. Ama Isabella’ya şimdilik çocukla Transilvanya’daki Lippa’ya çekilmesi buyuruldu. Genç kral kuramsal olarak sultanın vassallığı statüsünü alacaktı. Aslında ülkede kalıcı bir Osmanlı işgalinin tüm belirtileri görülüyordu. Buda ile çevresindeki araziler bir paşa ve sadece Türklerden oluşan bir ekibin yönetiminde, bir Türk eyaletine, kiliselerinin de camiye dönüştürülmesine başlanmıştı.</span></p>

      <p class="paragraf para-style-override-14"><span xml:lang="tr-TR">Bu durum, Avusturyalıların Viyana’nın güvenliği açısından yine endişeye düşmesine neden oldu. Ferdinand, sultanın karargâhına elçiler yollayarak barış girişimlerinde bulundu. Armağanların arasında yalnız saatleri değil, takvimin günleriyle aylarını ve güneş, ay ile gezegenlerin hareketlerini gösteren, böylece uzaya ve gök cisimlerine büyük bir ilgi duyduğu bilinen Süleyman’ı memnun edecek bir de saat vardı. Bununla birlikte, efendileri hâlâ bütün Macaristan’ın kralı olmayı hayal eden elçilerin aşırı talepleri kabul edilmedi. Sultan, vezirine, “Ne diyorlar? Ne istiyorlar?” diye sorarak elçilerin açılış konuşmasını kesti. Sonra, “Söyleyecek daha fazla bir şeyleri yoksa gitsinler,” diye emretti. Macarları azarlamak sırası şimdi vezirdeydi. “Padişahın aklını kaçırdığını mı zannediyorsunuz, ki üçüncü kez kılıcıyla kazandıklarından vazgeçsin?”</span></p>

      <p class="paragraf para-style-override-14"><span xml:lang="tr-TR">Ferdinand, Peşte’yi tekrar ele geçirmek için bir kez daha silaha sarıldı. Fakat kuşatması bir işe yaramadı ve kuvvetleri dağıldı. Derken Süleyman 1543’de bir kez daha Macaristan içlerine yürüdü. Kısa bir kuşatmanın arkasından Gran’ı ele geçirip katedralini camiye dönüştürdükten sonra burasını Buda’daki Türk paşalığına bağladı ve Avrupa’ya karşı kuzeybatıdaki karakolu olarak takviye etti. Orduları bundan sonra ilerlemeye devam ederek bir dizi kuşatma ve çarpışmadan sonra Avusturyalılara ait birçok önemli müstahkem mevkii ve on iki sancağa bölünecek büyüklükte bir bölgeyi ele geçirmeyi başardılar. Böylece düzenli bir askeri, sosyal ve finansal sisteme kavuşturulan Macaristan’ın büyük bir kısmı Osmanlı İmparatorluğu’na katılmış oldu. Gelecek bir buçuk yüzyıl boyunca da öyle kalacaktı.</span></p>

      <p class="paragraf para-style-override-14"><span xml:lang="tr-TR">Bu, Süleyman’ın Tuna’daki zaferlerinin doruğu oldu. Bütün tarafların çıkarı uğruna barış müzakerelerine başlamanın zamanı gelmişti. İmparatorun kendisi de Protestanlarla ilişkilerinde serbest kalmak için bunu istiyordu. Böylece, Habsburg kardeşler, Karl’la Ferdinand, sultanla denizde değilse bile karada uzlaşmak için anlaşmış oluyorlardı. Buda paşasıyla üzerinde karara varılan bir ateşkesten sonra İstanbul’a bir dizi elçilik heyeti yolladılar. Müzakereler, 1547’de statükoya dayalı beş yıllık Edirne barışı sonuçlanana dek üç yıl devam etti. Bu anlaşmanın koşullarına göre Süleyman fethettiği bütün toprakları alıkoyuyordu. Macaristan’ın sadece küçük bir kısmı Ferdinand’a kalmıştı, bunun için de Osmanlı Hükümeti’ne bir vergi ödemeyi kabul ediyordu. Augsburg’da imzasını atan imparatordan başka, Fransa kralı, Venedik Cumhuriyeti ve Protestanlara karşı tutumundan dolayı imparatorla arasının bozuk olmasına rağmen Papa III. Paul de anlaşmaya taraf oldular.</span></p>

      <p class="paragraf para-style-override-14"><span xml:lang="tr-TR">Süleyman için tam zamanıydı. 1548 ilkbaharında İran’a ikinci seferine hazırdı. Ancak bu seferlerden bir sonuç elde edemediler. Sadece Türklerin elinde kalacak olan Van şehri zapt edilmişti.</span></p>

      <p class="paragraf para-style-override-14"><span xml:lang="tr-TR">Bundan sonra rakkas bir Doğu’ya, bir Batı’ya doğru salınırken Süleyman yine Macaristan’daki olaylarla haşır neşirdi. Edirne barışı beş yıllık süresini tamamlayamamıştı. Ferdinand Macaristan’daki üçe bölünmüş payıyla uzun süre yetinmedi. Çünkü Türk paşalığı arazilerini Transilvanya’dan ayırıyordu. Dul Kraliçe Isabella Lippa’da genç oğlunu bu küçük, fakat zengin devletin başına geçirmek için hazırlıyordu. Ama burada haris keşiş Martinuzzi’nin etkisi ağır basıyordu. Isabella, keşişi, Süleyman’a şikâyet edince sultan, keşişin yetkilerine son verilmesini ve Martinuzzi’nin zincirli olarak Osmanlı Hükümeti’ne teslim edilmesini buyurdu.</span></p>

      <p class="paragraf para-style-override-14"><span xml:lang="tr-TR">Şimdi Ferdinand’la kendi çıkarları uğruna sultanın aleyhinde planlar yapan Martinuzzi 1551’de Isabella’yı başka yerdeki araziler karşılığında Transilvanya’yı, Avusturya’nın bir parçası olarak Ferdinand’a bırakmaya gizlice razı oldu. Bunun karşılığında bir kardinallikle ödüllendirildi. Fakat sultan bu haberi duyar duymaz Avusturya elçisini Anadoluhisarı’nın kara kulesine attırdı. İki yıl sonra Boğaziçi kıyısındaki bu korkunç zindandan çıktığında Avusturyalının bir ölüden farkı yoktu. Bundan sonra sultanın emri üzerine, geleceğin sadrazamı olacak olan kumandan Sokullu Mehmet bu elverişsiz mevsimde Transilvanya’ya yürüyerek Lippa’yı zapt etti ve arkasında bir garnizon bırakarak geri çekildi.</span></p>

      <p class="paragraf para-style-override-14"><span xml:lang="tr-TR">Martinuzzi Lippa’yı kuşatıp tekrar ele geçirmek için Ferdinand’la işbirliği yaparken bir yandan da Türkleri gizlice yatıştırmaya çalışıyor, sultan tarafından bağışlanmak ve ödüllendirilmek için zor durumdaki Türk garnizonuna olağanüstü bir hoşgörü gösteriyordu. Bu ihaneti haber alan Ferdinand generallerini Martinuzzi’yi öldürmekle görevlendirdi. Bunu yaptılar da, kâtibini kardinali yazı masasının başında otururken bıçaklamaya razı ettikten sonra silahlı İtalyanlar ve İspanyollarla odaya girerek “İsa! Meryem!” diye bağıran adamın üzerine ateş açtılar. Martinuzzi’nin vücudunda altmış üç yara açılmıştı.</span></p>

      <p class="paragraf para-style-override-14"><span xml:lang="tr-TR">1552’de Türk kuvvetleri memleketi tekrar istila ettiler. Bir dizi kaleyi fethederek Macaristan’ın Türklerin kontrolü altında olan bölümünü çok genişlettiler; Ferdinand’ın yolladığı orduyu yendiler, düşman askerlerinin yarısını tutsak ederek Buda’ya götürdüler ve pazarda tutsak bolluğu olduğundan ucuz fiyatlara sattılar. Fakat Türkler sonbaharda Buda’nın kuzeydoğusundaki Erlau’da kahramanca bir direnişle karşılaştılar ve uzun bir kuşatmadan sonra geri çekilmek zorunda kaldılar.</span></p><br />

      <p class="paragraf para-style-override-14"><span xml:lang="tr-TR">Bir ateşkesin pazarlığını yapan sultan daha sonra 1553’de üçüncü ve son İran seferine çıktı. Şah, Süleyman’ın Macaristan’la meşgul olmasından yararlanarak -belki de imparatorun teşvikiyle- Türklere karşı girişimlere geçmişti. İran kuvvetlerinin başkomutanlığına getirilen oğlu, paşası pusuya düşürülen ve ağır bir yenilgiye uğratılan Erzurum’u zapt etti. İranlılar başka zaferler de elde ettiler ve Toros geçitlerini zapt ettiklerine ve bütün Suriye’yi tehdit ettiklerine dair Avrupa’ya sevinçli haberlerin yayılmasına neden oldular. Sultan artık misillemede bulunmaya hazırdı.</span></p>

      <p class="paragraf para-style-override-14"><span xml:lang="tr-TR">Halep’te geçirdikleri bir kıştan sonra Süleyman’la ordusu ilkbaharda harekete geçti, Erzurum’u yeniden ele geçirdiler, sonra Kars yakınlarında Fırat’ın yukarı boylarını aşarak önceki seferlerde denenmemiş vahşiyane yöntemlerle İran topraklarını harap ettiler. Düşmanla karşılaşmalar kâh İran’ın kâh Türklerin başarısıyla sonuçlanıyordu. Sultanın ordusunun üstünlüğü, İranlıların onlarla açık arazide karşılaşmaktan kaçınmalarından ve fethettikleri toprakları onlardan geri alamamalarından belli oldu. Diğer yandan Türkler de, azımsayamayacakları, fakat karşı karşıya gelemedikleri bir düşmana karşı uzaktaki bu zaferleri sonsuza dek sürdüremeyeceklerinin farkındaydılar. Sonuç, iki tarafın da yararlanamadığı bir beraberlik oldu ve 1554’de İran’ın bir elçisinin Erzurum’a gelmesiyle bir ateşkes imzalandı, bunu ertesi yıl bir barış antlaşması izledi.</span></p>

      <p class="paragraf para-style-override-14"><span xml:lang="tr-TR">Süleyman’ın Asya seferleri bunlar oldu. Hesapça kazançlı olmamışlardı. Yapılan anlaşmayla Tebriz’le çevresi üzerindeki taleplerinden vazgeçen Süleyman, Orta Avrupa’ya giremeyişi gibi, İran’ın kalbine yerleşememesine de hayıflanıyordu. Buna karşın, imparatorluğunu doğuda genişleterek Bağdat’ı, Aşağı Mezopotamya’yı, Fırat’la Dicle’nin ağızlarını topraklarına katmış, dahası Acem (Basra) Körfezi’nde de tutunmuştu. Bu, şimdi Hint Okyanusu’ndan Atlas Okyanusu’na kadar uzanan bir ülke için bile yabana atılmayacak bir genişlemeydi.</span></p><br />

      <p class="paragraf para-style-override-14"><span xml:lang="tr-TR">Bu üç seferin ilki, daha sonra Süleyman’ın gözdesi İbrahim’in idamı yüzünden lekelenmişti. Üçüncüsünün başlangıcı, Osmanlı Hanedanı’nın tarihçesindeki birçoklarından daha iğrenç ve muhakkak ki geleceği daha belirleyici bir olaya yol açtı.</span></p>

      <p class="paragraf para-style-override-14"><span xml:lang="tr-TR">Süleyman son yirmi yılın içinde Slav kökenli gözdesinin giderek daha fazla büyüsüne kapılmıştı. Avrupalıların La Rossa veya Rokselana adıyla tanıdıkları bu kadın, Ukraynalı bir papazın kızı olup Galiçya’da tutsak edilmişti. Türkler, şen gülümseyişi ve neşeli mizacı nedeniyle ona Hürrem veya “Gülen” demişlerdi. İşte bu Hürrem, sultanın gönlünde önceki gözde Gülbahar’ın yerini almıştı. Danışman olarak da İbrahim’in yerini almış, belki de sonunu hazırlamıştı. Ufak tefek, fakat zarif yapılı bir kadındı; güzelliğinden çok neşesiyle etkiliyordu. Zarif tavırlarıyla büyülüyor, cin gibi zekâsıyla kandırıyordu. Rokselana, Süleyman’ın düşüncelerini okumayı ve onlara çıkarları yönünde rehberlik etmeyi pek çabuk öğrenmişti. Önce Süleyman’ın annesi Valide Sultan’dan sonra “başkadın” olan önceli Gülbahar’ı yolundan uzaklaştırdı. Eski gözde şimdi yarı sürgün gibi yılın bir kısmını Manisa’da geçiriyordu.</span></p>

      <p class="paragraf para-style-override-14"><span xml:lang="tr-TR">Rokselana, sultana bir çocuk doğurduktan sonra İslam yasasına göre Süleyman’ın nikâhlı eşi olmayı başardı. Geçmiş iki yüz yıl içinde bir Osmanlı sultanının hiçbir gözdesi bu konuma ulaşamamıştı. Sultanın haremini barındıran, eski sarayın içi 1541’de büyük bir yangın yüzünden harap olunca, Hürrem, sultanın yaşadığı büyük sarayın içine taşınarak bir emsal yarattı ve yönetmeye oradan devam etti. Mallarıyla birlikte yüz nedime, terzisi ve onun da otuz kölesi olan vekilharcından oluşan maiyetini de yanında götürmüştü. Daha önce hiçbir kadın büyük sarayda yatmamıştı. Fakat Rokselana ölene dek orada kaldı, zaman içinde de orada, eskisinin yerini almak üzere kendi yalıtılmış avlularıyla yeni bir harem oluşturuldu. Sonunda, İbrahim’in idamından yedi yıl sonra Rokselana, sultan üzerindeki hâkimiyetini fazlalaştırarak sadrazamlığa Rüstem Paşa’yı getirtti. Rüstem Paşa, Rokselana’nın sultandan olma kızı Mihrimah’la evlendiğinden Süleyman’ın damadı oluyordu. Oysa İbrahim de Süleyman’ın eniştesiydi. Rüstem asık suratlı ve çalışkan bir adamdı. Özellikle mali işlerde olağanüstü becerikli bir yöneticiydi. Sultan hükümetin dizginlerini giderek Rüstem’e terk ettikçe, Rokselana da gücünün doruğuna ulaşıyordu.</span></p>

      <p class="paragraf para-style-override-14"><span xml:lang="tr-TR">Süleyman tüm hoşgörülü mizacına, adalete düşkünlüğüne ve duygusal bağlarının sıcaklığına rağmen, içinde çirkin bir soğukluk ve mutlak güç tutkusuyla ona rakip olabileceklere karşı yapısal bir kuşkudan kaynaklanan bir gaddarlık taşıyordu. Rokselana, onun bu yanından yararlanmayı çok iyi biliyordu; ona doğurduğu oğullardan üçü Selim, Bayezid ve Cihangir hayattaydı, Hürrem ise içlerinden büyüğüne tahtı garantilemenin peşindeydi. Oysa Süleyman, Gülbahar’dan olma en büyük oğlu Mustafa’yı kendisine vâris olarak görüyordu. Bu yakışıklı genç adam çok parlak bir gelecek vaat ediyordu, çok iyi bir eğitim almıştı, temkinliydi ve hükümdarlık tahtına çıkabilecek yaştaydı. Babası tarafından bir dizi sorumluluk gerektiren görevin başında padişahlığa hazırlanıyordu. Şimdi ise İran yolu üzerindeki Amasya’da valiydi. Yüce gönüllülüğü ve savaştaki cesaretiyle Yeniçerilerin de sevgisini kazanmıştı; onlar tarafından babasına layık bir vâris olarak görülüyordu.</span></p>

      <p class="paragraf para-style-override-14"><span xml:lang="tr-TR">Altmışıncı yaşına giren Süleyman üçüncü İran seferinin başlarında önceleri ordularının başına geçmekten çekinmiş ve başkomutanlığı Rüstem Paşa’ya devretmişti. Fakat çok geçmeden Rüstem’in bir habercisinden padişaha Yeniçerilerin huzursuz olduklarına ve Süleyman’ın ileri yaşı nedeniyle orduların başına Mustafa’nın geçmesini istediklerine dair bir haber ulaştı. Habercinin söylediğine göre, sultanın bizzat düşmanın üzerine yürüyemeyecek kadar yaşlandığını ve Mustafa’nın onun yerine geçirilmesine sadece sadrazam engel oluyordu. Sadrazam, Mustafa’nın bu fesatlara olumlu baktığını söylüyor ve sultandan, tahtının kurtulması için vakit kaybetmeden gelip ordusunun başına geçmesi için yalvarıyordu. Bu, Rokselana’nın beklediği fırsattı. Kadının, sultanın kuşkucu yanını kışkırtması, Mustafa’nın beklentilerini ileri sürerek kıskançlık damarını kabartması ve büyük oğlunun, sultanlık üzerinde, babası Yavuz Selim’i kendi babası II. Bayezıt’ı tahtından indirmeye iten emelleri paylaştığına inandırması kolay oldu.</span></p>

      <p class="paragraf para-style-override-14"><span xml:lang="tr-TR">Süleyman kuşkuları ve oğluna karşı harekete geçmesi bahsindeki ahlaksal ilkeleri arasında bocalıyordu. Sonunda kuramsal ve tarafsız bir görüşle huzursuzluğuna son vermek için şeyhülislamın kararına başvurdu. Busbecq’e göre, şeyhülislama şunları anlatmış:</span></p><br />

      <p class="paragraf para-style-override-14"><span xml:lang="tr-TR">”İstanbul’da varlıklı bir tüccar yaşarmış. Bir süre için şehirden ayrılması gerekince, eviyle mülkünün başına çok güvendiği ve büyük iyiliklerini görmüş bir kölesini geçirmiş, karısıyla çocuklarını da ona emanet etmiş. Ne çare ki tüccar gider gitmez bu köle efendisinin malını çalmaya ve karısıyla çocuklarının hayatına kast etmeye başlamış. Üstüne üstlük efendisini mahvetmek için dolaplar çevirmeye başlamış.” Sultanın şimdi yanıtlamasını şeyhülislamdan istediği soru buymuş: “Bu köle hakkında nasıl yasal bir hüküm verilebilir?” Şeyhülislam kanısınca kölenin işkenceyle öldürülmesi gerektiğini söylemiş.</span></p><br />

      <p class="paragraf para-style-override-14"><span xml:lang="tr-TR">Süleyman’ın dinsel vicdanı böylece susturulmuş oluyordu. Doğuya doğru ilerleyerek eylül ayı içinde Ereğli havzasına geldi ve Mustafa’yı Amasya’dan çağırttı. Delikanlının dostları, başına gelebileceklerin farkında oldukları için itaat etmemesini öğütlediler. Mustafa bunun üzerine eğer hayatını kaybedecekse onu kaynağına iade etmesinin en doğrusu olduğunu ileri sürdü. Busbecq, “Mustafa zor bir seçimle karşı karşıyaydı,” diye yazıyor. “Eğer gücenmiş ve öfkeli babasının huzuruna giderse büyük bir tehlikeyi göze almış olacaktı. Reddettiği takdirde ise babasına ihanet ettiğini açık seçik itiraf etmiş olacaktı. Bunun üzerine o daha cesurane ve tehlikeli yolu seçti.” Babasının karargâhına doğru yola çıktı.</span></p>

      <p class="paragraf para-style-override-14"><span xml:lang="tr-TR">Gelişi büyük heyecan uyandırdı. Çadırlarını babasınınkinin yanına kurdurdu. Vezirlerin saygılarını kabul ettikten sonra zengin koşumlu bir ata bindi, vezirlerin eşliğinde ve etrafını çeviren Yeniçeriler tarafından alkışlanarak huzura kabul edileceğini umduğu sultanın çadırına girdi. İçeride...</span></p><br />

      <p class="paragraf para-style-override-14"><span xml:lang="tr-TR">ortalık sakin görünüyordu. Ortalıkta ne asker vardı ne uşak ne de muhafız. Bununla birlikte, birkaç dilsiz (Türklerin çok değer verdiği bir hizmetkâr sınıfı), katilleri olması kaçınılmaz güçlü kuvvetli adamlar oradaydılar. Delikanlı iç çadıra girer girmez kararlı şekilde üzerine saldırdılar ve boynuna bir ilmik geçirmeye çalıştılar. Güçlü yapılı bir adam olduğu için, Mustafa şiddetle kendini savundu, yalnız hayatı için değil, taht için de savaştı. Çünkü kaçıp kendini Yeniçerilerin arasına atabildiği takdirde, onlar, gözdeleri adına öylesine bir öfke ve acıma duyacaklardı ki, onu korumakla kalmayıp sultanları olarak ilan ederlerdi. Bundan korkan Süleyman bu sahneyle arasındaki keten perdeyi aralayarak başını uzattı, dilsizlere öfkeli bakışlar fırlattı ve tehdit dolu hareketlerle duraksamalarını yerdi. Bunun üzerine telaşlanan ve çabalarını artıran dilsizler, talihsiz Mustafa’yı yere fırlattılar ve ipi boynuna geçirerek onu boğdular.</span></p><br />

      <p class="paragraf para-style-override-14"><span xml:lang="tr-TR">Vücudu, bütün ordunun görmesi için çadırın önündeki bir halının üstünde sergilendi. Yas ve ağlanıp sızlanmalar aldı yürüdü. Yeniçeriler üzüntüye ve öfkeye kapılmışlardı. Ama kendilerine seçtikleri lider ölü olarak yatarken, yapabilecekleri bir şey yoktu.</span></p>

      <p class="paragraf para-style-override-14"><span xml:lang="tr-TR">Sultan onları sakinleştirmek için -hiç kuşkusuz tamamen iradesi dışında değil- Rüstem’i kumandasından ve başka ayrıcalıklardan yoksun etti ve onu İstanbul’a geri yolladı. Ama aradan iki yıl geçtikten sonra Rüstem, ardılı Ahmet Paşa’nın idamı ve hiç kuşkusuz ısrarı üzerine tekrar sadrazamdı.</span></p>

      <p class="paragraf para-style-override-14"><span xml:lang="tr-TR">Üç yıla kalmadan Rokselana da sultanı acılar içinde bırakarak öldü. Süleyman karısını yeni Süleymaniye Camii’nin yanında onun için yaptırdığı türbede toprağa verdi. Ama kadın kötü emellerini gerçekleştirmişti. İki büyük oğlundan biri için tahtı garantilemişti. Bunlar, işe yaramaz ayyaşın biri olan oğlanların büyüğü ve annesinin gözbebeği Selim ve çok daha değerli bir vâris, babasına benzeyen ve onun iyi yanlarını paylaşan Yeniçerilerin favorisi Bayezıt’tı. En küçük oğlan olan kambur, kafaca ve bedenen zayıf Cihangir, ağabeyi Mustafa’nın hayranıydı. Üvey ağabeyinin katlinden sonra duyduğu acıdan ve aynı akıbete uğrama korkusundan hastalanmış ve ölmüştü.</span></p>

      <p class="paragraf para-style-override-14"><span xml:lang="tr-TR">Hayatta kalan iki kardeş birbirlerinden nefret ediyorlardı; onları birbirlerinden ayırmak için Süleyman her birine imparatorluğun başka bir bölümünde bir kumanda verdi. Ama birkaç yıl sonra her biri kendi yerel askeri kuvvetleri tarafından desteklenen kardeşlerin arasında iç savaş patlak verdi. Selim, babasının kuvvetlerinin yardımıyla 1559’da Bayezıt’ı Konya’da yenilgiye uğrattı ve dört oğlu ve küçük, lakin etkin askeri kuvvetiyle İran Şahı Tahmasp’a sığınmak zorunda bıraktı. Bayezıt önce burada bir Osmanlı prensine layık saygıyla ve armağanlarla karşılandı. Bayezıt da benzer armağanlarla karşılık verdi. Armağanlarının arasında zengin koşumlu elli Türkmen atı da vardı, ki süvarilerinin becerileriyle İranlıları şaşırttılar. Bunu, oğlunun sınır dışı ya da idam edilmesini talep eden sultanın elçileriyle konukseverlik kuralları gereğince iki şıkkı da reddeden Şah’ın arasında bir mesaj alışverişi izledi. Tahmasp önceleri sultanın ilk seferinde fethettiği Mezopotamya topraklarını geri almak için rehinesini sömürmeyi umut etti. Ama bu umut boşa çıktı. Bayezıt esarette çürüdü.</span></p>

      <p class="paragraf para-style-override-14"><span xml:lang="tr-TR">Şah sonunda Osmanlı Ordusu’nun üstünlüğüne boyun eğmeye mecbur kaldı ve bir uzlaşmaya razı oldu. Buna göre, şehzade İran topraklarında idam edilecekti, ama cellatları sultanın adamları olacaktı. Şah böylece Bayezıt’ı yüklü bir altın yığını karşısında İstanbul’dan gelen resmi cellada teslim etti. Şehzade ölmeden önce dört oğlunu görüp kucaklamayı isteyince, cellada işine bakması söylendi. Arkasından ilmik şehzadenin boğazına geçirildi ve boğuldu.</span></p>

      <p class="paragraf para-style-override-14"><span xml:lang="tr-TR">Dört oğlu da babalarının arkasından aynı akıbete uğratıldılar. Sadece üç yaşında olan beşinci oğula da Süleyman’ın buyruğu üzerine Bursa’da bu işle görevlendirilen güvenilir bir hadım tarafından aynı akıbete uğratıldı.</span></p>

      <p class="paragraf para-style-override-14"><span xml:lang="tr-TR">Süleyman’ın tahtına giden yol böylece engelsiz olarak yozlaşmış Selim’in önünde açılmış oluyordu. Ne var ki bu Osmanlı İmparatorluğu’nun gerilemesine giden yolun da başlangıcı olacaktı.</span></p>
    </div>
  </div>
</body>
</html>
