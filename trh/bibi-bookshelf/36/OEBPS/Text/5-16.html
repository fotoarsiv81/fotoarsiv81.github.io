<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-16.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-16.html">
    <div class="Basic-Text-Frame">
      <p class="split"></p>

      <p class="arabaslik-sol" id="toc_marker-4-3"><span class="alt-baslik" style="font-size:1.38em;" xml:lang="tr-TR">((13))</span></p>

      <p class="paragraf para-style-override-14"><span xml:lang="tr-TR">Genç sultan arka arkaya iki seferde ordusunun gücünü kanıtladıktan sonra, bu kadar başarıyla yetinerek üçüncü bir sefere girişene dek üç yaz mevsiminin geçmesini bekledi. Bu arada hükümetinin iç düzeninde birtakım reformlar yaptı. Tahta çıkışından beri ilk kez Edirne’yi ziyaret etti ve orada avın zevkini çıkardı; Mısır’da çıkan bir isyanla ilgilendi. Oradaki Osmanlı valisi Ahmet Paşa, sultana olan bağlılığına sırt çevirdiğinden asker zoruyla sindirilmesi gerekmişti. Sultan, ordusunun başına geçirdiği Sadrazam İbrahim Paşa’yı düzeni kurmak ve eyaletin yönetimini yeniden düzenlemek için Kahire’ye yolladı.</span></p>

      <p class="paragraf para-style-override-14"><span xml:lang="tr-TR">Fakat Edirne’den İstanbul’a dönüşünde sultan, Yeniçerilerin bir ayaklanmasıyla karşılaştı. Bu kavgacı olduğu kadar ayrıcalıklı piyadeler, yalnız savaş aşklarını değil, geleneksel yağma imtiyazlarını da tatmin etmek için yıllık seferlere bel bağlamışlardı. Bu nedenle sultanın uzayan pasifliğine içerliyorlardı. Bu durum bir saltanattan diğerine gitgide ciddileşerek geçmekteydi. Yeniçeriler göz göre göre kuvvet kazanıyorlardı; şimdi sultanın muvazzaf ordusunun bir çeyreğini oluşturduklarından beri güçlerinin de giderek daha fazla bilincindeydiler. Savaş zamanlarında genellikle efendilerinin sadık hizmetkârıydılar. Yine de bazen zapt edilen şehirleri yağmalama konusunda sultanın emrine karşı geliyorlar ya da fazlasıyla zorlu savaşların devamını protesto ederek sultanın fetihlerini sınırlıyorlardı. Fakat barış zamanlarında hareketsizlik sonucunda huzursuzlaşarak açgözlü kesilmeye ve tehdit oluşturmaya eğilimleri artıyordu; özellikle bir sultanın ölümüyle yenisinin cülusu arasındaki süreleri her türlü başıboşluk için fırsat olarak görüyorlardı.</span></p>

      <p class="paragraf para-style-override-14"><span xml:lang="tr-TR">1525 ilkbaharında galeyana gelerek gümrüğü, Yahudi mahallesini, yüksek düzeydeki yöneticilerin ve başkalarının evlerini yağmaladılar. İçlerinden bir grup zorla sultanın huzuruna kadar girdi. Sultanın üçünü kendi elleriyle öldürdüğü, fakat geri kalanlar yayları ve oklarıyla hayatını tehdit edince boyun eğmek zorunda kaldığı söylendi. Ayaklanma, ağalarının ve suç ortaklığından şüphe edilen birkaç subayın idam edilmesi sayesinde bastırıldı. Ancak askerler, Osmanlı hazinesini giderek zor duruma düşüren önceki uygulamalar uyarınca para bağışlarıyla yatıştırıldılar. Ama yatıştırılabilmelerinin bir nedeni de gelecek yıl bir sefere çıkılması beklentisiydi. İbrahim Paşa Mısır’dan getirtildi ve imparatorluk kuvvetlerinin başkomutanlığına atandı. Paşa, Belgrad’ın zaptıyla Tuna’nın yukarı boylarının yolunun açılması sayesinde gerçekleşecek Macaristan’ın ikinci istilasında kalabalık bir ordunun başındaki sultanın yardımcısı olacaktı.</span></p>

      <p class="paragraf para-style-override-14"><span xml:lang="tr-TR">Böylece Sultan Süleyman’ın saltanatının en parlak ve güçlü şahsiyetlerinden biri olan İbrahim Paşa, ön plana çıkmış oluyordu. O sırada otuz bir yaşında olan İbrahim, Rum asıllı bir Hıristiyan olarak doğmuştu. Pergel’li bir denizcinin oğluydu ve Süleyman’la aynı yıl -ve iddia ettiğine göre aynı hafta içinde- dünyaya gelmişti. Çocukken Türk korsanlarının eline geçmiş, Manisa’da yaşayan bir dula satılmış, bu kadın onu giydirmiş, iyi eğitim vermiş ve bir müzik aleti çalmasını öğretmişti. Gençliğinde her nasıl olduysa o sırada Manisa valisi olan Süleyman’la karşılaşmış ve onun malı olmuş, şehzade bu gencin karizmasından ve yeteneklerinden etkilenmişti. Süleyman, onu kişisel uşağı, daha sonra en gözde adamı yapmıştı.</span></p>

      <p class="paragraf para-style-override-14"><span xml:lang="tr-TR">Süleyman tahta çıkınca, delikanlı önce Şahincibaşılığa, sonra imparatorun sarayındaki bir dizi başka göreve atanmıştı. Efendisiyle arasında olağandışı bir arkadaşlık başlamıştı. İbrahim, sultanın dairesinde yatıyor, yemeklerini onunla yiyor, eğlencelerini onunla paylaşıyor, ayrı oldukları zamanlarda dilsizler vasıtasıyla mesajlar ileterek onunla haberleşiyordu. İçine kapanık mizaçlı, mesafeli tavırlı, sessiz ve melankolik biri olan Süleyman’ın, açılmasına yardımcı olacak ve bir hükümdar olarak planlarına ve fikirlerine akıllıca yanıt verecek böyle birine ihtiyacı vardı.</span></p>

      <p class="paragraf para-style-override-14"><span xml:lang="tr-TR">İbrahim onun himayesinde büyük bir şaşaayla evlenmiş, eşi, sultan tarafından kız kardeşlerinden biriymiş gibi kabul görmüştü. Böylesi olağanüstü bir hızla yükselmesi İbrahim’i telaşlandırdı. Osmanlı Sarayı’nda sadakatla şansın geçiciliğinin bilincinde olduğundan bir keresinde haklı bir önseziyle Süleyman’dan, düşüşünün sert olmaması için onu pek fazla yükseltmemesini yalvarmıştı. Süleyman’ın karşılık olarak onun alçakgönüllülüğünü övdüğü ve sarayda ona ne tür suçlama yöneltilirse yöneltilsin yaşadığı sürece idam edilmeyeceğine yemin ettiği söylenir. Fakat gelecek yüzyılın bir tarihçisinin olayların ışığında belirttiği gibi: “İnsani ve değişikliğe eğilimli olan kralların durumuyla gururlu ve nankör olan gözdelerinki Süleyman’ın sözünden dönmesine ve İbrahim’in inancıyla sadakatini yitirmesine neden olacaktı.”</span></p>

      <p class="paragraf para-style-override-14"><span xml:lang="tr-TR">Yeniçerilerin ayaklanması Süleyman’ın Macaristan’a yürümek kararını hızlandırmış olabilir. Ama aynı zamanda I. François’nın 1525’deki Pavia Savaşı’nda Habsburg İmparatoru’na yenilmesiyle esir düşmesinin de onu etkilemiş olması mümkün. François Madrid’deki hapishanesinden İstanbul’a elçisinin ayakkabılarının tabanında gizli bir mektup göndermiş, sultandan, “dünyanın hâkimi” olacak Karl’a karşı savaşa girmesi için yalvarmıştı. Bu çağrı aslında Süleyman’ın Macaristan’la ilgili planlarına denk geliyordu. O sıralarda vatanseverlikten ve dosttan yoksun olan bu ülke, imparatoru destekleyen, fakat ondan pek az destek gören zayıf Kral Layoş ile soylularının oluşturduğu “Saray Grubu”, Erdel veya Transilvanya’nın valisi ve gerçek hâkimi Yanoş Zapolya’yla bazı kodamanların “ulusal parti”si ve Türkleri kurtarıcı olarak gören ezilmiş bir köylü sınıfının arasında bölünmüştü. Süleyman böylece krallarıyla imparatorun düşmanı ve eyalet kodamanlarıyla köylülerin dostu pozunda ülkeye girebildi.</span></p>

      <p class="paragraf para-style-override-14"><span xml:lang="tr-TR">Türklerle Macarlar arasındaki sınır çatışmaları Belgrad’ın düşüşünden beri aralıklı olarak sürmüştü; kâh birinin kâh ötekinin kazanması koşuluyla. İkisi de Tuna’nın kolları olan Sava ile Drava üzerinde iki köprünün inşa edilmesini daha önceden emretmiş olan sultan 23 Nisan 1526’da birkaç yüz bin kişilik bir orduyla batıya doğru yolculuğuna başladı. Bu askerlerden belki yarısı disiplinli muvazzaf birliklerdi ve piyadelerden (Yeniçeriler), ister paralı askerler, ister tımar sahipleri olsunlar, süvarilerden (Sipahiler) ve topçulardan oluşuyordu. Diğer yarı başıbozuklardı, bunlardan bir kısmı piyadeler (</span><span class="italik char-style-override-11" xml:lang="tr-TR">azaplar</span><span xml:lang="tr-TR">), bir kısmı da süvarilerdi (</span><span class="italik char-style-override-11" xml:lang="tr-TR">akıncılar</span><span xml:lang="tr-TR">) ve bunlar ücret almıyor, savaş ganimetleriyle geçiniyorlardı. Böyleleri gözden çıkarılabilen bir kuvvet oluşturuyorlardı; ya saldırının başlarında ön saflara yerleştiriliyorlardı ya da istila edilen toprakları tahrip etmeleri ve insanlarını korkutmaları için salıveriliyorlardı. Muvazzaf, feodal veya başıbozuk olsunlar, ister karargâhta, ister yürüyüş halinde veya savaşta bulunsunlar bütün askerler, başkomutan ve mutlak hükümdar kişinin gözü ve otoritesi altındaydılar. Sonuncusu savaşan tebaalarının ortasında ve hükümetinin vezirleriyle çevrili olarak daima göze çarpıyordu.</span></p>

      <p class="paragraf para-style-override-14"><span xml:lang="tr-TR">Ordu şimdi çok sert hava koşullarıyla karşı karşıyaydı: sağanak yağmurları ve dolu fırtınaları yaz içlerine kadar sürdü. Nehirler çoğu zaman yolları ve köprülerle çadırlı kampları sürükleyen taşkınlar nedeniyle geçilemez haldeydiler. İlerleyiş bu nedenle ağırdı. Süleyman’ın kuvvetleri düşmanınkilerle karşılaşana kadar hemen hemen üç ay geçecekti. İstilacılara birkaç yüz tekneden oluşan bir Tuna filosu destek oluyordu; ancak çoğu zaman güçlü bir akıntı tarafından yolları kesildiğinden bunlar kara kuvvetlerine yetişmekte zorlanıyorlardı.</span></p>

      <p class="paragraf para-style-override-14"><span xml:lang="tr-TR">Disiplin her zaman olduğu gibi çok sıkıydı. Sultanın günlüğünde 1526’daki bu yürüyüşe ilişkin şöyle yazılıydı: “10 Mayıs. Kemal köyü yakınında bir köylünün ekinlerini çiğnediği için bir askerin kafası kesildi. 11 Mayıs. At çalmakla suçlanan iki askerin kafaları kesildi.” Daha sonra: “5 Haziran. Atlarını henüz ürünü toplanmamış bir tarlada otlattıkları için iki silahtarın başları kesildi.” Süleyman yürüyüş boyunca İbrahim’e yüzde yüz güveniyordu, bir güçlükle karşılaşıldığı zaman paşa keşifte bulunması ve gerekli hazırlıkları yaptırması için ileri yollanıyordu. Böylece, ordu Belgrad’a geldiğinde Sava’nın üzerindeki köprülerin tamamlandığı öğrenildi. Düşman Tuna’nın güney kıyısındaki Petervaradin kalesinde bir garnizon bıraktıktan sonra, Tuna’nın kuzey kıyısına çekilmişti. Süleyman, İbrahim’e şehri ve kalesini zapt etmesini emretti ve, “Bu lokmanın Viyana’daki sabah kahvaltısına kadar ona yeteceğini” ileri sürdü. Bir dizi saldırıdan ve kalenin duvarlarında gedik açmak için iki lağım patlatıldıktan sonra geçit açıldı ve sultanın emri yerine geldi. Sultan günlüğüne şunları yazıyor: “Sadrazam garnizonun 500 askerinin kafalarını kestirdi. Kalan 300 tanesi ise köle olarak satıldı.”</span></p>

      <p class="paragraf para-style-override-14"><span xml:lang="tr-TR">Süleyman’la ordusu bundan sonra Drava Nehri’nin stratejik hattı boyunca batı yönünde yürüyüşe geçti. Macarların burada ilk direnişlerini göstermelerini bekliyordu. Fakat nehrin kuzey yakasını savunmasız bulunca çok şaşırdılar. Sınır kaleleri birer birer Türklerin eline geçerken kararsız ve levazımlarını organize etmekte ağır davranan Macarlar, aralarındaki kıskançlıkları çözümleyip tutarlı bir savaş planı etrafında birleşmeyi başaramadılar. Güney kıyısında terk edilen Essek’liler böylece isteyerek sultana teslim oldular, sultan da nehri aşacak bir yüzer köprü inşa edilmesini emretti. Seferin tarihçesini kaleme alan Türk Tarihçi Kemal Paşazade’ye göre uzmanlar bu çalışmanın en az üç ay süreceğini hesaplamışlardı. Fakat “sadrazamın becerikli düzenlemeleri ve akıllıca çabaları sayesinde” üç günde tamamlandı. Ordu üstünden geçtikten sonra köprü sultanın emriyle tahrip edildi. Süleyman, “kurtuluşa giden bütün diğer yollar tıkanınca, askerlerinin savaş meydanında dimdik duracaklarını, kafalarında kaçma fikri olmayınca da geri çekilmenin akıllarından, hayallerinden bile geçmeyeceğini” düşünüyordu.</span></p>

      <p class="paragraf para-style-override-14"><span xml:lang="tr-TR">Macarlar da kuvvetlerini kırk beş, elli kilometre daha kuzeydeki Mohaç Ovası’nda toparlıyorlardı. Genç Kral Layoş sadece dört bin kişilik bir orduyla çıkageldi. Fakat sağdan, soldan takviyeler görünmeye başlayınca Lehleri, Almanları ve Bohemyalıları da içeren toplam Macar kuvvetleri yirmi beş bin kişiyi buldu. Türklere karşı savaşa birlikler yollamak söz konusu olunca, imparator büyük ölçüde bir dizi Protestan Diyeti’nin</span><span class="d-z1 char-style-override-13" xml:lang="tr-TR"><a class="footnote-link" href="#footnote-225-4" id="footnote-225-4-backlink">4</a></span> <span xml:lang="tr-TR">avucundaydı. Aralarında sultanı değil, Papa’yı başlıca düşman olarak gören barışçıl elemanlar bulunduğundan onaylarını bahşetmekte ağır, hatta gönülsüz davrandılar. Öte yandan, Habsburg’la Osmanlı arasındaki din dışı çekişmeyi kendi dinsel amaçları uğruna sömürmekte fazlasıyla acele ettiler. Worms Diyeti 1521’de Belgrad’ın savunmasına kuvvet yollamayı reddettiği gibi, 1526’daki Speyer Diyeti de uzun tartışmalardan sonra Mohaç’taki orduya destek sağlamak için çok geç karar verdi.</span></p>

      <p class="paragraf para-style-override-14"><span xml:lang="tr-TR">Macar komutanları arasında daha zeki olanlar savaş meydanında Buda yönündeki stratejik bir çekilişi öneriyorlardı. Böylece, onları izlemek durumunda bırakacakları Türklerin iletişim hatları uzayacaktı. Ayrıca, şu anda sadece birkaç günlük bir uzaklıkta olan Zapolya’nın ordusundan ve Batı sınırına varmış olan Bohemya birliklerinden takviye alacaklardı. Fakat kendilerine fazla güvenen sabırsız Macar çoğunluğu çabuk zafer kazanma hayalleri kuruyordu. Krala güven duymayan Zapolya’yı kıskanan kavgacı Macar soyluları da savaşmakta acele ediyorlar ve ani bir saldırı için yaygarayı basıyorlardı. Sonunda dediklerini yaptılar ve Tuna’nın batısındaki altı millik batak bir ovada saldırıyı başlattılar. Bu yer Macar süvarilerine hareket olanağı vermek amacıyla seçilmişti, ama Türklerin daha üstün ve daha kalabalık süvarilerine de aynı olanağı verecekti. Hesapsızca verilmiş bu karar karşısında ileri görüşlü olduğu kadar espri sahibi bir papaz, “Macar ulusunun savaşın ilk gününde yirmi bin şehidi olacak, bunların Papa tarafından aziz mertebesine yükseltilmeleri yerinde olurdu,” diye kehanet etmiştir.</span></p>

      <p class="paragraf para-style-override-14"><span xml:lang="tr-TR">Stratejide olduğu kadar taktikte de sabırsız olan Macarlar, ağır silahlı süvarilerinin gereksiz bir kafa kafaya hamlesiyle savaşı başlattılar. Süvarilerin başında olan Kral Layoş Türk hattının tam ortasını hedef almıştı. Bu taktik başarılı gözükünce hemen arkasından bütün Macar kuvvetleri harekete geçti. Fakat düşmanlarını bu şekilde kandırmayı ve mahvetmeyi umut eden Türkler, savunmalarını derinlemesine planlamışlar, ana savunma hattını geriye almışlar ve bir tepenin yamacına dayandırmışlardı. Böylece, hâlâ dört nala yaklaşan Macar süvarileri sultanla sancağının etrafında toplu Yeniçerilerin oluşturduğu duvara tosladılar. Korkunç göğüs göğüse savaşlar oldu, bu arada Sultan Süleyman bile bir keresinde zırhına çarpan oklarla mızraklardan dolayı ölüm tehlikesi atlattı. Fakat çok daha kuvvetli Türk topçularının özenle yönettiği manevra savaşın sonucunu tayin etti. Binlerce Macar biçilirken Türkler merkezdeki Macar birliklerini kuşattılar, katledilen ve darmadağın edilen düşmandan hayatta kalanlar ise tam bir bozgun halinde kuzeye ve doğuya kaçıştılar. Böylece savaş bir buçuk saatin içinde kazanılmış oldu.</span></p>

      <p class="paragraf para-style-override-14"><span xml:lang="tr-TR">Macaristan kralı başından aldığı yaraya rağmen kaçmaya çalışırken savaş meydanında öldü. Miğferindeki değerli taşlardan tanınan cesedi bir bataklıkta bulundu. Zırhının ağırlığının altında çökmüş ve düşen atının altında havasızlıktan boğulmuştu. Vârisi olmadığından krallığı onunla birlikte son bulurken, Macar soylularının çoğunluğu ve piskoposlarından sekizi de ölmüştü. Süleyman’ın kralın ölümünden dolayı duyduğu üzüntüyü aşağıdaki sözlerle ifade ettiği söylenir: “Allah ona şefaat etsin ve deneyimsizliğinden dolayı onu yanıltanları cezalandırsın. Hayatın ve saltanatın meyvelerini daha yeni tatmaya başlarken ölmesini istemezdim.”</span></p>

      <p class="paragraf para-style-override-14"><span xml:lang="tr-TR">Sultanın tutsak almamak kararı centilmence olmaktan çok, amaca uygundu. Al renkli sancağının önünde çok geçmeden Macar soylularına ait bin kelleden bir piramit yükseldi. Savaşın ertesi günü, 31 Ağustos 1526’da günlüğüne şunları yazdı: “Vezirlerle beyler altından tahtında oturan sultana saygılarını sundular: 2000 tutsak kıyıma uğradı; bardaktan boşanırcasına yağmur yağıyor.” 2 Eylül’de de şöyle diyordu: “Mohaç’ta mola, 20.000 Macar piyadesiyle süvarilerinin 4000’i burada gömülü.” Mohaç bundan sonra yakıldı, bütün çevresindeki araziler akıncılar tarafından ateşe verildi. “Mohaç’ın Yok Edilmesi”nin “Macar ulusunun mezarı” olarak betimlenmesi boşuna değil. Bugün dahi başına bir felaket gelen bir Macarın, “Boş ver, Mohaç Ovası’nda çok daha fazla şey kaybedildi,” dediği söylenir.</span></p><br />

      <p class="paragraf para-style-override-14"><span xml:lang="tr-TR">Organize Macar direnişi, Türkiye’nin bundan sonraki iki yüzyıl boyunca Avrupa’nın kalbindeki konumunu belirleyen Mohaç Savaşı’yla son buldu. Savaşın sonucunu etkileyebilecek olan Yanoş Zapolya’yla birlikleri ancak ertesi gün Tuna’ya ulaştılar, fakat kardeşlerinin yenilgisinin haberini alınca alelacele geri çekildiler. Sultanla ordusu 10 Eylül’de Buda’ya girdi. Yolda gelirken: “4 Eylül. Kamptaki kadınlar dışında bütün köylülerin öldürülmesi emri.</span> <span class="italik char-style-override-11" xml:lang="tr-TR">Akıncıların</span> <span xml:lang="tr-TR">yağmalamasının yasaklanması.” Sürekli olarak bilmezlikten gelecekleri, sultanın da zorlamayacağı bir yasaktı bu.</span></p>

      <p class="paragraf para-style-override-14"><span xml:lang="tr-TR">Buda şehri yakıldı ve sadece Süleyman’ın yerleştiği krallık sarayı ayakta kaldı. Burada İbrahim’le birlikte Macar Krallığı’nın hazinelerini toparladı ve Belgrad üzerinden İstanbul’a yolladı. Bunların arasında Matyas Corvinus’un bütün Avrupa’da ünlü kütüphanesi, Herkül, Diana ve Apollon’u temsil eden İtalya menşeli üç bronz heykel vardı. Fakat Osmanlılar için en değerli ganimetler, Fatih Sultan Mehmet’in başarısız Belgrad kuşatmasından sonra terk etmek zorunda kaldığı ve Macarların o zamandan beri yiğitliklerinin kanıtı olarak sergiledikleri dev iki toptu.</span></p>

      <p class="paragraf para-style-override-14"><span xml:lang="tr-TR">Sultan bundan sonra vaktini doğada av ve doğancılığa, sarayda da müzikle eğlencelere harcamaya başladı. Bir yandan da böylesi beklenmedik bir kolaylıkla fethettiği bu ülkeyi ne yapacağını düşünüyordu. Bel- grad’la Rodos’u yaptığı gibi Macaristan’ı da istila ederek ve buraya askerlerini yerleştirerek imparatorluğuna katacağı varsayılıyordu. Fakat o şimdilik sınırlı bir zaferle yetinmeyi yeğledi. Tuna Vadisi’nin sert ve bol yağmurlu iklimi esas olarak yazlık bir kuvvet olan ordusunu yıpratmıştı. Artık kış da yaklaşıyordu, sultanın elindeki imkânlar ise bütün ülkeyi kontrol altında tutmak için yetersizdi. Ayrıca, Anadolu’daki karışıklıklar (Adana çevresiyle Karaman’da çıkan ayaklanmalar) sultanın olay yerinde bulunmasını gerektiriyordu. Buda’yla İstanbul arasındaki haberleşme uzun bir yol izliyordu. Tarihçi Kemal Paşazade’nin sözleriyle: “Bu eyaletin İslam tarafından ilhak edilmesi zamanı henüz gelmemişti... Dolayısıyla bu konu daha uygun bir zamana ertelendi.”</span></p>

      <p class="paragraf para-style-override-14"><span xml:lang="tr-TR">Tuna’nın Pesth’e geçmek üzere aşılması için sultan gemilerden bir köprü inşa ettirdi. Şehri ateşe verdikten sonra da birliklerini nehrin sol kıyısı boyunca memleketine götürdü.</span></p><br />

      <p class="paragraf para-style-override-14"><span xml:lang="tr-TR">Sultanla ordusunun çekilmesi Macaristan’da siyasal alanda bir hükümdarlık boşluğu bırakmıştı. Bu boşluğu doldurmanın peşindeki iki rakip, ölen Kral Layoş’un tacı için çekişmeye başladılar. Bunlardan biri, İmparator V. Karl’ın kardeşi ve çocuksuz ölen Kral Layoş’un kayınbiraderi olan Habsburglu Arşidük Ferdinand’dı. Arşidükün Kral Layoş’un tahtı üzerinde yasal bir hakkı vardı. Rakibi ise Transilvanya’nın hâkimi olan Prens Yanoş Zapolya’ydı. Aslen Macar olan Zapolya, yabancılara ülkesinin tahtı üzerinde hak tanımayan bir yasayı yürürlüğe koyabilirdi, öte yandan savaşmadığı için güçlü ve eksiksiz olan ordusuyla krallığın en büyük kısmına esasen hâkimdi. Büyük ölçüde Macar soylularından oluşan bir Diyet Zapolya’yı seçti, o da krallık tacını giymek üzere Budapeşte’ye girdi. Bu çözüm, buyruklarının Zapolya tarafından yerine getirileceğine güvenen sultanın işine geliyordu; Zapolya ayrıca I. François ile Habsburg karşıtı müttefiklerinden maddi yardım alıyordu. Fakat birkaç hafta sonra soyluların Alman yanlısı bir bölümü tarafından desteklenen rakip bir Diyet, daha önce Bohemya krallığına seçilmiş olan Ferdinand’ı Macaristan kralı ilan etti. Bunun sonucu bir iç savaş oldu. Ferdinand kendi hesabına Zapolya’nın üzerine yürüdü ve onu yenerek Lehistan’a sürgüne yolladı. Bu kez Ferdinand Macaristan’ın krallık tacını giydi, Buda’ya yerleşti ve Avusturya, Bohemya ve Macaristan’dan oluşan bir Orta Avrupa Habsburg devleti kurma planları yapmaya başladı.</span></p>

      <p class="paragraf para-style-override-14"><span xml:lang="tr-TR">Ancak bu tür planlar, politikalarıyla bundan böyle Avrupa tarihinin gidişini etkileyecek olan Türklere bağlıydı. Zapolya Lehistan’dan İstanbul’a bir elçi yolladı, sultanla bir savunma ve saldırı anlaşması yapmaya çalıştı. Zapolya’nın teklifi önceleri İbrahim ve diğer vezirler tarafından soğuk karşılandı. Ama sultan sonunda Zapolya’ya kral unvanını vermeye razı oldu, ordusunun fethettiği toprakları ona bahşetti ve Ferdinand’a bütün düşmanlarına karşı koruma sözü verdi.</span></p>

      <p class="paragraf para-style-override-14"><span xml:lang="tr-TR">Yapılan anlaşma uyarınca Zapolya, sultana yıllık bir vergi ödeyecek, her on yılda bir Macaristan halkının kadın ve erkek onda birini sultanın emrine verecek, Osmanlı kuvvetlerine sonsuza dek topraklarından geçme hakkı tanıyacaktı. Yanoş Zapolya böylece sultanın vassalı, Macaristan’ın ona ait bölümü Osmanlı koruması altındaki bir uydu krallık oldu.</span></p>

      <p class="paragraf para-style-override-14"><span xml:lang="tr-TR">Bu kez Ferdinand barışı sağlamak için İstanbul’a bir heyet yolladı. Ancak elçileri düşmanca karşılandılar. Sultan onların abartılı istemlerini reddetti ve hepsini hapse attırdı.</span></p><br />

      <p class="paragraf para-style-override-14"><span xml:lang="tr-TR">Sultan şimdi Zapolya’nın koruyucusu olarak ve İmparator V. Kral’a meydan okumayı isteyerek Tuna Vadisi’nin yukarı boylarına doğru üçüncü bir sefer planlıyordu. Bir Alman halk türküsünün Türkler hakkında öngördüğü üzere:</span></p><br />

      <p class="paragraf para-style-override-14"><span xml:lang="tr-TR">Macaristan’dan yakında gidecek</span></p>

      <p class="paragraf para-style-override-14"><span xml:lang="tr-TR">Gün doğarken Avusturya’da olacak</span></p>

      <p class="paragraf para-style-override-14"><span xml:lang="tr-TR">Bavyera iki adım ötede</span></p>

      <p class="paragraf para-style-override-14"><span xml:lang="tr-TR">Buradan başka bir ülkeye uzanacak</span></p>

      <p class="paragraf para-style-override-14"><span xml:lang="tr-TR">Yakında Ren’e gelecek belki.</span></p><br />

      <p class="paragraf para-style-override-14"><span xml:lang="tr-TR">Sultan 10 Mayıs 1529’da öncekinden de büyük ve yine İbrahim Paşa’nın komutasındaki bir orduyla İstanbul’dan ayrıldı. Yağmurlar her zamankinden şiddetliydi, sefer de planlandığından bir ay daha geç Viyana havalisine ulaştı. Zapolya bu arada altı bin askeriyle Mohaç Ovası’nda efendisini selamlamaya gelmişti. Sultan, onu törenle kabul etti ve kutsal Aziz Stefan tacıyla kral ilan etti. Kuşatmanın arkasından Buda zapt edilince Zapolya bir kez daha şehre girerek Kral Yanoş adıyla tahta çıktı. Önce akıncılar afetini bölgeye salan sultan 27 Eylül’de Viyana surlarının önüne vardı. Şehirliler daha önce yanan köylerin alevlerinden gece göğünün kızıla boyandığına tanık olmuştu. Şehir surlarının etrafındaki arazi göz alabildiğince on binlerce beyaz Müslüman çadırıyla beneklenmişti.</span></p>

      <p class="paragraf para-style-override-14"><span xml:lang="tr-TR">Ferdinand Viyana’nın savunması için yeterince asker bulmakta güçlük çekmişti. Hâlâ Batı’daki savaşıyla meşgul olan İmparator, kardeşini, kendi kuvvetleri serbest kalıp Doğu’da Türklere karşı savaşabilinceye kadar Zapolya’yla geçici bir anlaşmaya varması için zorluyordu. Ferdinand kardeş öğüdünü dinleyecek yerde asker toplamak için topraklarını dolaşmaya çıktı. Ona her taraftan yardım vaat ettiler, Avusturya’da her on kişiden biri silah altına alındı. Fakat bu kadarı yeterli değildi. Ferdinand Almanya’daki imparatorluk prenslerinin de desteğini elde etti. Bunlar önceleri tereddüt ettilerse de sonunda imparatorluğun savunması için bir miktar asker sağlamayı kabul ettiler.</span></p>

      <p class="paragraf para-style-override-14"><span xml:lang="tr-TR">Ferdinand Speyer Diyeti’ne ortak çıkarları adına bir yardım çağrısı iletti ve Sultan Süleyman’ın, Ren Nehri kıyısında kendine bir zafer anıtı dikene kadar silahları bırakmayacağına dair böbürlendiğini vurguladı. Bu tehdidin bir etkisi oldu. Luther’in Türklere direniş için yaptığı kayıtsız bir başvuru üzerine Protestanlarla Katolikler imparatorluğun savunması için belirli bir kuvvet üzerinde anlaşmaya vardılar. Askerlerin hazırlanması vakit aldı. Şöyle ki, Süleyman yağmurlar yüzünden bir ay kadar gecikmiş olmasa, Hıristiyan kuvvetleri şehrin savunmasına katkıda bulunmak için vaktinde yetişemeyeceklerdi. Sonuçta takviyeler Türklerin ufukta görünmesinden sadece üç gün önce yetişerek Viyana garnizonunun sayılarını on ikiden yirmi küsur bine yükselttiler. Daha çok prensliklerden toplama askerlerdi, ama iyi eğitilmiş profesyonel piyadelerdi ve imparatorun İtalya’daki savaşlarına katılmışlardı. Üstelik arkasında yarım yüzyıllık bir hizmet süresi bulunan yiğit ve deneyimli bir generalin, Kont Nicholas von Salm’ın kumandasındaydılar.</span></p>

      <p class="paragraf para-style-override-14"><span xml:lang="tr-TR">Viyana’nın savunmaları alelacele fakat etkili bir şekilde onarıldı. Savunucuları bekleyen görev, altı ayak kalınlığında ortaçağ surlarıyla çok yerinde olarak “şehrin çiti” diye adlandırılmış zayıf bir tahta duvarla çevrili yarı harap bir şehri güçlü bir kaleye dönüştürmekti. Surlara yakın evler yerle bir edildiler. Daha sonra, saldırganların her türlü avantajını etkisiz kılmak için surların dışında ve topların menzili içinde olan bütün binaların feda edilmesine karar verildi. Bu, bütün banliyölerin şehir hastanesini, çok sayıda kilise ve manastırı, Türklere müstahkem mevki olabilecek bir tepenin doruğundaki şatoyu da içeren toplam sekiz yüz binanın yakılması anlamına geliyordu. Şehrin içinde yeni toprak siperler ve yeni bir hendekle çevrili altı metre yüksekliğinde yeni bir duvar inşa edildi. Tuna kıyısı da aynı şekilde siperler ve tahta çitlerle çevrildi.</span></p>

      <p class="paragraf para-style-override-14"><span xml:lang="tr-TR">Yiyecek stoku yapmak için bütün kırsal çevre tarandı. Yangın çıkarabilecek oklarla mızraklara karşı önlemler alındı, evlerin üstündeki tutuşabilir damlar kaldırıldı. Sonunda çıkış olasılığına karşı yalnız bir tanesi bırakılmak üzere şehrin bütün kapıları tuğlalarla örüldü. Beslenecek ağızların azalması için ihtiyar erkekler, kadınlar, çocuklar ve papazlar şehirden çıkarıldılar. Fakat birçokları şehirden çıkınca akıncıların eline düştüler. Ayrıca kuşatma başladığı sırada Ferdinand Viyana’da değil, Linz’deydi ve hâlâ Alman prenslerinden yardım elde etmeye çalışıyordu.</span></p>

      <p class="paragraf para-style-override-14"><span xml:lang="tr-TR">Şans bir yerde savunuculara yardım etti: şöyle ki Süleyman, Rodos’da o kadar etkili olan ağır kuşatma silahlarını yağmurların yüzünden arkada bırakmak zorunda kalmıştı. Sadece berkitilen duvarları fazla etkilemeyecek daha hafif topları vardı, bu durumda da büyük ölçüde lağımlar kazmaya güvenmek zorundaydı.</span></p>

      <p class="paragraf para-style-override-14"><span xml:lang="tr-TR">Öyleyken önündeki işi küçümseyerek garnizonu belli koşullarla teslim olmaya çağırdı. Kendisinin sadece Kral Ferdinand’ı bulmaya çalıştığını ileri sürmüştü. Şehrin direnmesi durumunda üç gün sonra, Aziz Michael Günü’nde Viyana’da kahvaltısını edeceğini, şehri yeryüzünden silercesine yok edeceğini, halkı da kılıçtan geçireceğini söyleyip böbürlenmişti. Fakat aradan iki hafta geçtiği halde Viyana’lılar hâlâ dayanıyordu. Aziz Michael Günü beraberinde mevsimsiz yağmurlar getirdi. Türkler hafif çadırlarında acı çekiyorlardı. Serbest bırakılan bir tutsak vasıtasıyla sultana yollanan mesajda kahvaltısının soğuduğu ve şehir surlarındaki topların sağladığı gıdayla yetinmek zorunda kalacağı bildiriliyordu.</span></p>

      <p class="paragraf para-style-override-14"><span xml:lang="tr-TR">Türklerin açtığı ateş o kadar isabetli ve sürekliydi ki herhangi bir savunucunun, vurulma riskini göze almadan surların üstünde görünmesi imkânsızdı. Banliyölerdeki yıkıntıların arasında gizli okçular şehri öylesine öldürücü bir ok yağmuruna tutmuşlardı ki, oklar duvarlardaki mazgal deliklerinden içeri akıyor, şehirlilerin sokağa çıkmasını bile tehlikeli hale getiriyordu. Dörtbir yanda oklar uçuşuyordu. Önemli mevkideki Türkler tarafından atıldıkları, değerli kumaşlara sarılı ve üzerlerine incilerin kakılmış olmasından belli olan bazılarını Viyana’lılar hatıra olarak sakladılar. Türk asıllı lağımcıların patlayıcılarına şehrin mahzenlerinden karşılık verilmesine rağmen, duvarlarda gedikler açıldı. Fakat bunu izleyen Türk saldırıları savunucuların cesareti sayesinde püskürtüldü. Savunucular başarılarını trompet sesleri ve marşlarla ilan ediyorlardı. Arada kendileri de akınlar yapıyorlar, tutsaklar ve ganimetle geri dönüyorlardı. Bunlardan birinde seksen düşman askeriyle beş deveyi beraberlerinde getirdiler.</span></p>

      <p class="paragraf para-style-override-14"><span xml:lang="tr-TR">Süleyman bütün bu eylemleri, yerleri halılar, duvarları değerli kumaşlarla kaplanmış, değerli taşlar kakılı sedirlerle döşenmiş, tepelerine altından topuzlar geçmiş küçük kuleleri Türk karargâhının yukarılarına yükselen çadırından seyrediyordu. Sultan Hıristiyan tutsakları burada sorguya çekiyor, onları tehditler ve vaatlerle, giysiler ve altınlarla şehre geri yolluyordu. Ama bütün bunların, halkın arasında çok tutmuş bir şarkıya göre sultan için “insan değil, şeytan” olan savunucuların üzerinde hiçbir etkisi olmuyordu. Kuşatmayı yöneten İbrahim Paşa, bir düşman kafası ya da önemli bir ganimet karşılığında avuç avuç altın dağıtarak, saldıran tarafı cesaretlendirmeye çalışıyordu. Ancak moralleri bozuldukça saldırganların değnekler, kamçılar ve kılıçlarla ileri sürülmeleri gerekiyordu.</span></p>

      <p class="paragraf para-style-override-14"><span xml:lang="tr-TR">12 Ekim akşamı kuşatmaya devam edip etmemeye dair sultanın karargâhında bir savaş konseyi toplandı. Çoğunluğun görüşlerini dile getiren İbrahim geri çekilmekten yanaydı; moraller bozuktu, kış yaklaşıyordu, erzak azalıyordu, Yeniçeriler homurdanıyordu, düşmana takviye gelmesi an meselesiydi. Uzun tartışmalardan sonra ve zafer durumunda birliklere büyük maddi çıkar vaatleri karşılığında dördüncü ve son bir büyük saldırı denemeye karar verildi. Saldırı 14 Ekim’de Yeniçeriler ve sultanın ordusunun en seçme birlikleri tarafından başlatıldı. Ancak saldırganlar aman tanımayan vahşice bir direnişle karşılaştılar, duvarlardaki 50 metrelik bir gedikten bile geçerek şehre girmeyi başaramadılar. Türklerin kayıpları yaygın bir moral çöküntüsü yaratacak kadar korkunç olmuştu.</span></p>

      <p class="paragraf para-style-override-14"><span xml:lang="tr-TR">Sultanın ordusu esasında bir yazlık kuvvetti, feodal süvarileri atlarının ölmesi tehlikesi yüzünden bir kış seferini göze alamıyor, dolayısıyla da sefer mevsimleri topu topu altı ayla sınırlanmış bulunuyordu. Zaten sultanın kendisi ve yanındaki vezirler de daha uzun bir süre İstanbul’dan uzak kalamazlardı. Şimdi ekim ayının ortasına gelindiğine, sonuncu saldırı da başarısız kaldığına göre, Süleyman kuşatmaya son verdi ve geri çekilme emrini verdi. Türk kuvvetleri karargâhlarını ateşe verdiler, Avusturya topraklarından topladıkları tutsaklarını katlettiler ya da diri diri yaktılar ve ancak esir pazarlarında işe yarayacak kadar genç kadın ve erkeği hayatta bıraktılar. Ordu, düşman atlılarının sataşmalarına ve öncekinden de beter hava koşullarına katlanarak İstanbul yönünde uzun dönüş yolculuğuna geçmişti. Kuşatma sırasında susan Viyana’nın çanları top salvolarının arasında neşeyle çalıyor, St. Stefan Katedrali’nden taşan</span> <span class="italik char-style-override-11" xml:lang="tr-TR">Te Deum</span> <span xml:lang="tr-TR">şükran ilahisinin nağmeleri büyük zaferden dolayı Tanrı’ya teşekkür ediyordu. Büyük ozan Hans Sachs bu arada, “Tanrı şehri korumazsa, nöbetçi boşuna nöbet tutar,” sözleriyle kendi şükran baladını besteledi.</span></p><br />

      <p class="paragraf para-style-override-14"><span xml:lang="tr-TR">Hıristiyan Avrupa’nın kalbi Türklerden kurtulmuştu. Sultan Süleyman ilk yenilgisini tatmış, kendisininkinin üçte biri kadar bir kuvvet tarafından büyük başkentin duvarlarından geri püskürtülmüştü. Vassalı Yanoş Zapolya “seferinin başarısı” için onu Buda’da kutlamaya geldi. Süleyman’ın kendisi de seferinin sonucunu tebaalarına bu şekilde tanıtmaya çalışmış, beş oğlunun sünnet törenini büyük bir görkem ve şaşaayla kutlayarak dönüşünün keyfini çıkarmıştı. Viyana’yı işgal etmeye değil, sadece Arşidük Ferdinand’la savaşmaya geldiğini, ancak arşidükün karşısına çıkmaya cesaret edemediğini, zaten kral değil, üzerinde durulmasına değmeyecek küçük bir Viyana’lı olduğunu ileri sürerek ayıbını örtmeye çalışmıştı.</span></p>

      <p class="paragraf para-style-override-14"><span xml:lang="tr-TR">Ferdinand’ın ikinci bir diplomatik heyetinin İstanbul’a gelişi Süleyman’ın dünyanın karşısında onurunu bir kez daha kurtardı. Ferdinand barış yapmak istiyor, Macaristan kralı olarak tanındığı takdirde sultana -ayrıca sadrazama da- yıllık bir vergi ödemeyi, Buda’yı terk etmeyi ve Zapolya’nın peşini bırakmayı kabul ediyordu. İbrahim bunun üzerine pencereyi açtı ve Süleyman’ın muazzam servetinin depolandığı ünlü Yedikule’yi gösterdi. Ayrıca, hiçbir kişisel rüşvetin onu efendisine ihanet etmeye razı edemeyeceğini sözlerine ekledi. Öyleyken azametine, arşidükten kasten sadece “Ferdinand” diye söz etmesine, Karl’a (sadece sultana layık gördüğü bir unvan olarak) imparator demeyi reddetmesine rağmen atmosfer öncekinden daha dostçaydı. Bununla birlikte barışın ancak sultanın koyduğu koşulların kabulüyle mümkün olabileceği elçilere açık seçik anlatıldı.</span></p>

      <p class="paragraf para-style-override-14"><span xml:lang="tr-TR">Sultan küçümser bir tavırla “İspanya Kralı” diye söz ettiği İmparator Karl’la dövüşmekten hâlâ vazgeçmiyordu. Sonunda 26 Nisan 1532’de bir kez daha ordusu ve nehir filosuyla Tuna’nın yukarı boylarına doğru harekete geçti. Belgrad’a varmadan önce Ferdinand’ın başka elçileri tarafından karşılandı. Bunlar daha uzlaşmacı koşullarla barış yapılmasını, bu arada yıllık vergiyi artırmayı, hatta bazı şartlara göre Zapolya’nın iddialarını kabul etmeyi bile öneriyorlardı. Fakat elçileri Fransa kralının elçisinin aşağısındaki bir konumda kabul ederek kendilerini aşağılanmış hissetmelerine yol açan sultan, düşmanının Ferdinand değil, Karl olduğunu ifade etti: “İspanya kralı uzun zamandan beri Türklerle savaşmak istediğini ifade ediyordu. Ben de Allah’ın lütfuyla ordumla onun üzerine yürüyorum. Eğer yürekli biriyse beni savaş alanında beklesin, ondan sonra Allah ne irade ediyorsa o olsun. Ama kral, beni beklemek istemiyorsa, ben İmparator Hazretleri’ne vergisini göndersin.”</span></p>

      <p class="paragraf para-style-override-14"><span xml:lang="tr-TR">Almanya’daki topraklarına dönmüş olan, Fransa’yla geçici bir barış içinde bulunan, Türk tehdidinin büyüklüğünün ve Avrupa’yı buna karşı koruma zorunluluğunun bilincinde olan imparator, Türke daha önce meydan okuyanların hepsinden daha kalabalık ve çok daha güçlü bir imparatorluk ordusu topladı. Bunun Hıristiyanlıkla İslam arasındaki destansı mücadelede yaşamsal ölçüde bir dönüm noktası olduğunu hisseden askerler, imparatorluğunun her köşesinden savaş sahnesine akın ediyorlardı. Alpler’in ötesinden İtalya’yla İspanya’dan koca koca birlikler geldi. Batı Avrupa’da daha önce görülmemiş büyüklükte bir orduydu bu.</span></p>

      <p class="paragraf para-style-override-14"><span xml:lang="tr-TR">Karl bu kadar askeri toplayabilmek için, o vakte kadar imparatorluğun savunması için yeterli parayı, cephaneyi ve levazımı sağlamamakta direnmiş Lutheryenlerle anlaşmak zorunda kalmıştı. Ama şimdi 1532 Haziran’ında Nürenberg’de bir ateşkes anlaşmasına varılıyordu; buna göre, Katolik imparator Protestanlara önemli ödünler vermiş ve dinsel sorunların çözümünü süresiz olarak ertelemişti. Böylece Osmanlı İmparatorluğu garip bir ikilem sonucunda “Reform’un Müttefiği” olmuş oluyordu. Yapılan ittifak, fethedilmiş Hıristiyan bölgelerinde Türklerin Katolik topluluklarına karşı Protestan davasını desteklemelerine neden oluyordu. Hatta Türkler, reformcuların inancını yalnız politik değil, İslamdaki gibi, onların arasında da tasvirlere tapınmanın yasak olması nedeniyle dinsel açıdan da onaylıyordu.</span></p><br />

      <p class="paragraf para-style-override-14"><span xml:lang="tr-TR">Süleyman şimdi önceki gibi Tuna Vadisi’nden doğru Viyana’ya yürüyecek yerde şehrin önlerinde varlığını göstermek ve çevresini yakıp yıkmak için ileriye başıbozuk bir süvari kuvveti yolladı. Kendisi, ordusunun ana kitlesini, düşmanı şehirden çıkararak muvazzaf Sipahileri için daha elverişli açık araziye çekmek amacıyla daha güney bir yönde ilerletti. Şehrin doksan, yüz kilometre uzağındaki küçük Güns kalesinin önünde yolundan alıkonuldu. Burası Macaristan’ın Avusturya sınırından önceki son şehriydi. Süleyman burada şehrin zayıf garnizonunun beklenmedik kahramanca direnişiyle karşılaşmıştı. Nikola Yurisiç adında bir Hırvat soylusunun kumandasındaki Günslüler, ağustos ayının hemen hemen tümü süresince Süleyman’ın ilerlemesini durdurmayı başardılar.</span></p>

      <p class="paragraf para-style-override-14"><span xml:lang="tr-TR">Türkler surlardaki en hassas noktanın karşısında inşa ettikleri tahta setin üzerinden toplarını şehir yönünde ateşlediler. Savunma duvarlarını birkaç noktada yarabildiler. Fakat yapılan on iki saldırı hamlesi etkin şekilde püskürtüldü. Surların altına kazılmış çukurlara yerleştirilmiş çok sayıdaki patlayıcı şehir garnizonu tarafından keşfedilerek havaya uçuruldu. Türk siperleri hiç durmayan yağmurdan bataklığa dönüşmüştü. Şehrin teslim olması talepleri nefretle reddediliyordu. İbrahim Paşa sonunda bir uzlaşma zemini tasarladı. Savunuculara yiğitliklerini takdir eden sultanın hayatlarını bağışlamaya karar verdiği bildirildi. Kumandan İbrahim Paşa tarafından saygıyla kabul edildi ve “kâğıt üstünde” bir teslim için avantajlı koşulları onayladı. Bu arada Türklere sözde bir teslim nişanesi olarak şehrin anahtarlarını verdi. Bundan sonra şehrin duvarlarının içlerine numunelik birkaç birlik kabul edildi. Bundan da amaç, gedikleri korumak ve şehrin kalan askerler tarafından yağmalanmasını önlemekti.</span></p>

      <p class="paragraf para-style-override-14"><span xml:lang="tr-TR">Türkler için çok değerli zamanlar kaybedilmişti, üstelik hava da giderek kötüleşiyordu. Süleyman buna rağmen Viyana üzerine yürüyebilirdi. Bunu yapacak yerde, belki de düşmanlarını şehirden açık araziye çekmek umuduyla hedefinin şehir değil, imparator olduğunu duyurdu. Onun ordusuyla geleceğini, böylece bir savaş meydanında karşılaşacaklarını ümit ediyordu. Karl aslında Tuna’nın yaklaşık üç yüz kilometre yukarılarında Regensburg’da bulunuyordu ve Osmanlı Ordusu’yla karşı karşıya gelmeye hiç niyeti yoktu. Bunun üzerine ağır toplardan yoksun olan ve Viyana garnizonunun onu daha önce yenilgiye uğratandan daha güçlü olduğunun bilincinde bulunan sultan, şehre arkasını döndü ve ülkesine doğru yürüyüşe geçti. Bu arada bugünkü Steiermark bölgesinin vadileriyle dağlık bölgelerinde geniş çapta yıkıcı akınlarla yetindi, kuvvetli kalelere ilişmeyerek köyleri yakıp yıktı, köylüleri hırpaladı ve aşağı Avusturya topraklarının büyük bir bölümünü harabeye çevirdi.</span></p>

      <p class="paragraf para-style-override-14"><span xml:lang="tr-TR">İki ay sonra İstanbul’a dönen sultan şöyle yazıyordu: “Beş gün süreyle şölenler ve donanmalar... Pazarlar bütün gece açık kalıyor, ama Süleyman oraları kimliğini gizleyerek dolaşıyor...” Amacı hiç kuşkusuz tebaalarının bu ikinci Viyana seferine bir yenilgi mi, yoksa bir zafer gözüyle mi baktıklarını öğrenmekti. İlk seferin sonrasındaki gibi, bu kez de halka yönelik resmi duyuru, sultanın düşmanıyla savaşmak için yola çıktığı, fakat Hıristiyan imparatorun onunla karşılaşmaya cesaret edemeyerek gizlenmeyi yeğlediği merkezindeydi. Süleyman yitik saygınlığını kurtarmak için en azından düşmanının tercihi nedeniyle kesin bir boy ölçüşmenin olmadığını iddia edebiliyordu. Böylece Osmanlı Ordusu’nun en büyük kısmı yeni bir savaşı beklemek üzere fazla bir zarar görmeden İstanbul’a dönmüştü.</span></p><br />

      <p class="paragraf para-style-override-14"><span xml:lang="tr-TR">Barış pazarlıkları yapmanın zamanı gelmişti, Habsburglar da en azından Osmanlılar kadar buna hevesliydiler. Sonunda Ferdinand’la bir anlaşmaya varıldı. İbrahim tarafından tasarlanan bir formül uyarınca Ferdinand, sultana, babasına boyun eğmiş bir oğul diliyle hitap ederek Osmanlı’nın gururunu okşamış ve saygınlık tutkusunu tatmin etmişti. Süleyman da ona bir oğulmuş gibi davranmayı kabul ederek, “yedi yıl değil, yirmi beş yıl değil, yüz yıl değil, iki yüz yıl için, üç yüz yıl için, hatta sonsuza dek barış vaat etti, yeter ki Ferdinand bu barışı bozmasındı.” Macaristan bölünecek, kaleleri iki hükümdar, Ferdinand ve Zapolya arasında paylaşılacaktı.</span></p>

      <p class="paragraf para-style-override-14"><span xml:lang="tr-TR">Anlaşmanın gerçekleşmesi zor olacağa benziyordu. Süleyman bir yandan “esirim” dediği Zapolya’yla Ferdinand’ı kendi çıkarları uğruna birbirine düşürüyor ve “Macaristan benim” diye ısrar ediyor, İbrahim aksine anlaşmayı herkesin elindekine sahip olması temeline oturtmaya çalışıyordu. Sonunda Süleyman’ın bozulması pahasına ve onun haberi olmaksızın Ferdinand’la Zapolya aralarında anlaştılar. Buna göre her biri, Zapolya’nın ölümüne kadar ülkenin kendine ait bölümünde kral olarak saltanat sürecek, bundan sonra Ferdinand bütün ülkeye egemen olacaktı. Bu arada karşılıklı imparator olma iddialarını uzlaştıramayan imparatorla sultanın arasında henüz bir barış antlaşması yoktu.</span></p><br />

      <p class="paragraf para-style-override-14"><span xml:lang="tr-TR">Sonuç olarak Süleyman tarihin dönüm noktalarının birinde Viyana önlerinde uğradığı başarısızlıkla Avrupa’nın kalbine girme fırsatını kaçırdı. İspanya’nın Müslümanları da sekiz yüz yıl önce Tours savaşında aynı başarısızlığı yaşamışlardı. Süleyman’ın başarısızlığının kaynağı iyi eğitilmiş ve iyi yönetilen Avrupalı kuvvetlerin yiğitçe direnişiydi. Bu askerlerin disiplini ve profesyonel becerileri Balkanlar’la Macaristan’da Osmanlıların karşısına çıkan feodal ordularınkini kat kat aşıyordu. Süleyman Viyana kapılarında dengini bulmuştu.</span></p>

      <p class="paragraf para-style-override-14"><span xml:lang="tr-TR">Ama coğrafya ve iklim gerçeklerini, sultanın Boğaziçi’yle Orta Avrupa arasında bin iki yüz kilometreyi aşan iletişim hatlarının aşırı uzunluğunu, hiç durmayan yağmurları, fırtına şiddetindeki rüzgârları ve su taşkınları ile Tuna Vadisi’nin iklim risklerini de yabana atmamak gerekirdi. Bu etkenlerin her ikisi, kendi levazımını beraberinde taşımayan, kalabalık süvarilerin atları için yem tedarik etmeyi gereksinen (ki kış mevsiminde ve perişan olmuş topraklarda bu imkânsızdı) bir ordu için esasen kısalmış olan savaş mevsimini daha da engelliyordu. Süleyman böylece Orta Avrupa’nın ötesine geçip savaşmanın yararlı olmayacağı bir noktanın bulunduğunu kavramıştı. O çağın askeri çerçevesindeki Viyana, İstanbul’daki bir sultanın gerçekte ulaşamayacağı bir yerdi.</span></p>

      <p class="paragraf para-style-override-14"><span xml:lang="tr-TR">Avrupa’nın Türk tehlikesi karşısındaki korkusu acı deneyimler sonucunda Türk askerine duyulan saygı nedeniyle daha da pekişmişti. Karşılarında Asya bozkırlarından kopup gelmiş barbar sürüleri değil, Batı’nın o çağda daha önce karşılaşmadığı olağanüstü organize olmuş modern bir ordu vardı. İtalyan asıllı bir yorumcu bu askerler hakkında şöyle diyordu:</span></p><br />

      <p class="paragraf para-style-override-14"><span xml:lang="tr-TR">Askerlerinin disiplini eski Yunanlılarla Romalıları çok geride bırakan bir adalet anlayışı ve ciddiyet içeriyor. Türkler askerlerimizden üç nedenle çok üstün: Komutanlarına anında itaat ediyorlar; savaşta hayatları için en küçük bir endişe duymuyorlar; çok uzun bir süre ekmeksiz ve şarapsız, sadece arpa ve suyla yetinerek yaşayabiliyorlar.</span></p><br />

      <p class="paragraf para-style-override-14"><span xml:lang="tr-TR">Ayrıca birçok Avrupalı da Türklerin askerlik alanındaki erdemlerine, savaşma şevklerine, özdenetimlerine, amaçlarına dürüstçe bağlılıklarına tanık olmuştu.</span></p>

      <p class="paragraf para-style-override-14"><span xml:lang="tr-TR">Arkasında böyle bir ordusu olan Osmanlı İmparatorluğu Batı’nın politikasında şimdi her zamankinden etkin bir kuvvetti. Süleyman onu, sonradan Avrupa İttifakı diye adlandırılacak olayın içinde kalıcı bir politik etken haline getirmişti.</span></p>

      <div class="footnotes">
        <div class="footnote">
          <p class="dipnot para-style-override-14"><a class="footnote-anchor" href="#footnote-225-4-backlink" id="footnote-225-4">4</a> <span xml:lang="en-US">Bir tür cinsel meclis.</span></p>
        </div>
      </div>
    </div>
  </div>
</body>
</html>
