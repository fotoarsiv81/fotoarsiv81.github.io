<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-35.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-35.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-sol" id="toc_marker-7-1"><span class="alt-baslik" style="font-size:1.38em;" xml:lang="tr-TR">((29))</span></p>

      <p class="paragraf para-style-override-14"><span xml:lang="tr-TR">III. Selim, Fransız Devrimi’nin gerçekleştiği 1789’da tahta çıkmıştı. Türk-Rus Savaşı sona erince yarım yüzyıl önce Lale Devri’nde ve sonrasında ortaya atılan kesinleşmemiş reform fikirlerini somut ve pratik şekilde gerçekleştirmeye çalışan aktif bir reformcu olarak ortaya çıktı. Fransız Devrimi bu fikirlere önemli bir dürtü oluşturdu. Bu devrim önceleri bir ülkenin iç işi olarak görüldüyse de çok geçmeden anlayış sahibi bir azınlık tarafından Batı kadar Doğu için de yeni bir fikir akımının başlangıcı olarak algılanmaya başlandı. Çünkü Hıristiyan Avrupa’daki Rönesans’ın aksine Hıristiyanlıktan soyutlanmış, dinsel olmayan, hatta Hıristiyanlık karşıtı bir sosyal başkaldırıydı. Bir laiklik hareketiydi ve İslam dünyasına Batı’dan kendi dinsel inançları ve gelenekleriyle çelişmeyen verilecek dersleri vardı.</span></p>

      <p class="paragraf para-style-override-14"><span xml:lang="tr-TR">Selim tahta, gerileme dönemi içinde olmakla beraber, Osmanlı İmparatorluğu’nun henüz topraklarının büyük kısmını (Yalnız Macaristan’ı, Transilvanya’yı, Kırım’ı ve Azak’ı kaybetmişti.) koruduğu bir zamanda çıkmıştı. Ama ülke uzun bir duraklama dönemi geçirmiş ve içten içe çökmeye başlamıştı. Sultanın kendi toprakları üzerindeki otoritesine hayatla ölüm ve vergilendirme yetkilerini aşan güçlü yerel paşalar tarafından karşı konulduktan sonra, yönetim serkeş memurlar tarafından da sarsılmaktaydı. Dahası, birçok eyaletlerde ayaklanmalar ya da bunun tehlikesi başgöstermişti. Arabistan çöllerinde kadirimutlak Vahabiler, Suriye ile Filistin tepelerindeki Dürziler, Epir’le Kuzey Yunanistan’daki Suliot aşiretleri, Babıâli’yi önemsemeyen Mısır’daki Memluk beyleri bunların arasındaydı. Ayrıca çeşitli Hıristiyan tebaalar arasında bir bağımsızlık ruhu dikkati çekmeye başlamıştı.</span></p>

      <p class="paragraf para-style-override-14"><span xml:lang="tr-TR">İmparatorluk içinde, feodal Hıristiyan Avrupa’da olduğu kadar yıkıcı başka düzensizlik ve kargaşa kaynakları da vardı. Kanuni Süleyman, imparatorluğunun o vakte kadar arınmış olduğu kalıtım sistemi kendini göstermeye başlamıştı. Derebey denilen tımar sahibi küçük prensler çoğalıyor, toprakları zapt ediyor, hükümdarlarını küçümsüyor ve kendilerine bağımlı olanları eziyorlardı. Halkın içinde yoksulluk ve sefalet yaygındı, merkezi hükümetin parasal sorunları da ciddiydi ve bir çözüme ulaşması zordu. Bu durumla savaşmak için Sultan Selim’in hedefi, Batı modeline uygun, ancak geleneksel Osmanlı kurumlarının yapısına da mümkün olduğunca uyan reformlar gerçekleştirmekti. Kurumların kendilerinin değişikliklere ne denli engel oldukları ve modernleştirilmelerinin gerekeceği görülecekti.</span></p>

      <p class="paragraf para-style-override-14"><span xml:lang="tr-TR">Sultan Selim’in Rusya’yla barış yapılmasından sonra yürürlüğe konan reform planları toplu halde</span> <span class="italik" xml:lang="tr-TR">Nizamı</span> <span class="italik" xml:lang="tr-TR">Cedit</span><span xml:lang="tr-TR">, yani Yeni Düzen adıyla tanınacaktı. Bu isim Devrim’i izleyen ve XVI. Louis tarafından sultana yazılarak ilgisini uyandıran Fransa’daki Yeni Düzen’den alınmıştı. Selim planlarını hazırlarken görüşme ve danışma prensibinden yararlanarak çalışmalarını alışılmamış bir zemine dayandırmıştı.</span></p>

      <p class="paragraf para-style-override-14"><span xml:lang="tr-TR">Dönmekte olan ordu, henüz Tuna bölgesindeyken 1791’de aralarında iki de Hıristiyan bulunan sivil, asker ve din alanlarındaki yirmi iki devlet adamına haber yollayarak kendisine -Fransa’nın 1789’daki</span> <span class="italik" xml:lang="tr-TR">cahier</span><span xml:lang="tr-TR">’lerine benzer- projeler sunmalarını istedi. Bunlar sonradan daha önce hiç görülmedik şekilde devlet işlerini görmek için oluşturulmuş meclislerde ve komitelerde serbestçe tartışıldı. Sultanın iki yıllık bir süre için planlanan Yeni Düzeni’nin kapsamı, o vakte kadar hiç denenmedik derecede geniş bir alana yayılmıştı. Yalnız sivil ve askeri reformları kapsamayacaktı; tartışılarak ve topluca onaylanacak bir planı da içeriyor, ekonomik kalkınmaya büyük öncelik veriyordu.</span></p>

      <p class="paragraf para-style-override-14"><span xml:lang="tr-TR">Fakat en çok vurgulanan yine de askeri reforma duyulan gereksinimdi. Sultan Avrupa’da askeri reform alanında olduğu kadar yönetim, toplum ve politik fikirler hakkında doğrudan bilgi edinmek için iki özel elçi yollamıştı. 1792’de Avrupa devletlerinin ve özellikle Avusturya İmparatorluğu’nun askeri sistemleri hakkında ayrıntılı bir rapor aldı. Fakat o yeni silahlı kuvvetlerinin eğitimi ve bilgilendirilmesi için asıl Fransızlara güveniyordu, doldurulmasını istediği görevler, subaylar ve teknisyenler için Paris’e bir liste yolladı, bu konumlar için ilk başvuranlardan biri ise genç Napoleon Bonaparte’dı.</span></p>

      <p class="paragraf para-style-override-14"><span xml:lang="tr-TR">Bu uzmanlardan, Selim’in büyük ilgi duyduğu, hatta tahta çıkmadan önce hakkında bir inceleme yazısı kaleme aldığı topçuluk, ayrıca askeri donanımlar, silah dökümhaneleri ve silahhaneler gibi konularda fikirleri soruldu. Daha önce de var olan mühendislik okulu genişletildi. Topçuluk, istihkâm, denizcilik ve ek hizmet bilimleri konularında eğitim için yeni askeri okullar ve deniz okulları kuruldu. Eğitmenler çoğunlukla Fransız subaylarıydı; bunlar sultanın yardımı ve teşvikiyle Avrupa kitaplarından zengin bir kütüphane kurdular. Çoğu Fransızca olan kitapların arasında Diderot’nun akıl ve mantığa dayalı</span> <span class="italik" xml:lang="tr-TR">Encyclopedie</span> <span xml:lang="tr-TR">(Ansiklopedi) de vardı. Bu arada Fransız dili bütün öğrenciler için mecburi tutuldu. İstanbul’daki eski Fransız matbaasının bu kez</span> <span class="italik" xml:lang="tr-TR">Imprimerie</span> <span class="italik" xml:lang="tr-TR">Nationale</span> <span xml:lang="tr-TR">yani Ulusal Matbaa’nın bir müdürünün idaresinde ve Paris’ten gelen Fransız matbaacılardan oluşan bir kadroyla hayata geçirilmesiyle 1795’de bu süreç daha da genişletildi. Böylece yeni kuşağın içinde eğitmenleri ve basılan eserler sayesinde Batı kültürü ve uygarlığıyla tanışan aydın bir zümre yetişti.</span></p>

      <p class="paragraf para-style-override-14"><span xml:lang="tr-TR">Bu etki kısmen misyonerlik ruhuyla, ama daha da çok bu kritik dönemde İstanbul’daki ve başka yerlerdeki Fransız toplumu tarafından Fransa için Osmanlı İmparatorluğu’nun siyasal desteğini elde etmek amacıyla sürekli olarak güçlendirildi. Bu Fransızların etkin bir bölümü Devrim’i destekliyor, üstlerinde ihtilalci simgeler taşıyarak ve ihtilalci toplantılar yaparak Avusturyalı ve Prusyalı diplomatları kızdırıyorlardı. 1793’de Fransa Cumhuriyeti’nin bayrağı Sarayburnu açıklarındaki iki Fransız gemisinin top ateşiyle resmen tanıtıldı. Aynı gemiler bu tören sırasında Osmanlı bayrağını, Birleşik Amerika Cumhuriyeti’ninkini ve “Despotlar ittifakıyla silahlarını kirletmemiş birkaç başka devletinkini” de taşıyorlardı. Bundan sonra Türk toprağına törenle bir “özgürlük ağacı” dikildi. Fransızların çabaları sonucunda İstanbul toplumunda bir değişiklik başgösterdi. Müslümanlarla Frenkler arasındaki eski ayırım, Türkçe konuşan Fransızlarla Fransızca konuşan Türkler arasında yeni bir yakınlığa yerini bıraktı. Bu süreçte güncel ihtiyaçlar ve fikirler hakkında görüş alışverişi oldu. Fikir ve esin kaynağı olarak Batı’ya gözlerini dikmiş küçük, fakat etkin bir Türk topluluğuna Fransızların devrim heyecanından bir şeyler bulaştı.</span></p>

      <p class="paragraf para-style-override-14"><span xml:lang="tr-TR">İmparatorluktaki Hıristiyan nüfus, özellikle de İstanbul’daki seçkin Rumlarla Ermeniler birkaç zamandan beri Batı’yla yakın ilişkiler içinde olmuş, bunlar hükümet içinde, özellikle de Osmanlı ekonomisiyle ilgili etkin konumlarda bulunmuşlardı. Selim’in reformları çerçevesinde eğitimin gelişmesi Batı’nın kitaplarını Türkçeye çevirmelerine, Batı lisanlarını öğretmelerine ve Batılı öğretmenler için Türkçe olarak çevirmenlik yapmalarına olanak hazırladı. Fakat Fransız Devrimi’ne karşı tutumları olumsuz, hatta düşmanca oldu. Özellikle de zengin Rumlar mevcut rejimin değişmesinden çok şey kaybedebilirlerdi. Ancak sonraları Fransızlar, Rumların ve başka Hıristiyan azınlıkların ulusal özlemleriyle ilgilenmeye başlayınca, olumlu tepkiler vermeye başlayacaklardı. Ama şimdilerde başlıca eğilimleri Türklerin ticarette olduğu kadar diplomasi alanında da Batı’yla doğrudan bağlantılarının ve bunların etkisinin hızını kesmekti.</span></p>

      <p class="paragraf para-style-override-14"><span xml:lang="tr-TR">Gerçekten de Babıâli’nin Batı’ya açılmış kendi yeni resmi penceresi olacaktı. Sultan Selim’e sunulan çeşitli raporlar arasından bir tanesi, “Avrupa yöntemlerini gözlemlemeleri ve incelemeleri için Avrupa’ya adam yollanmasını,” öneriyordu. Bu, 1793’de en önde gelen Avrupa başkentlerinin beşinde karşılıklı olarak kalıcı diplomatik büyükelçiliklerin tesisine yol açtı. Söz konusu büyükelçiliklerin ilki Londra’da Kral III. George’un sarayınaydı. Büyükelçiler, yollandıkları ülkelerin kurumlarını incelemekle görevlendirilmişlerdi. Yanlarında her zamanki Rum tercümanlardan başka, genç Türk kâtipler de götürüyorlardı. Bunların görevi o ülkelerin diline hâkim olmaya ek olarak, Avrupa toplumlarının, özellikle de Fransa’nın yaşam biçimini incelemekti.</span></p>

      <p class="paragraf para-style-override-14"><span xml:lang="tr-TR">Bu yenilik, Avrupa diplomasisinin işleyişinin Fransız Devrimi’nin, arkasından da Napoleon savaşlarının etkisiyle altüst olduğu bir dönemde politik açıdan fazla bir fayda sağlayamamış olabilir. Türkiye’nin kendisinde dış politikanın kaynağı olarak resmen bir dışişleri bakanlığının kurulmasıyla koordine edilmiş de değildi. Ama en azından şimdi askeri kuvvetlere katılanlara ek olarak, Batı’nın din dışındaki eğilimleri hakkında deneyim ve bilgi sahibi olan ve hükümette yeni bilgilerinin imparatorluğa yararının dokunabileceği mevkilere yükselen genç Türklerden küçük bir zümreye katkıda bulunuyordu. Karşılıklı olarak İstanbul’a daha fazla yabancının girmesi, Sultan Selim’in saltanatı döneminde Avrupa yaşam biçiminin daha iyi anlaşılmasına yol açtı.</span></p><br />

      <p class="paragraf para-style-override-14"><span xml:lang="tr-TR">Yeni Düzen bu arada çeşitli raporlara, belgelere dayanarak sosyal ve ekonomik reform sorunlarını ele almaya başlamıştı. Eyalet yönetimi alanında paşaların gücünü sınırlamak için düzenlemeler yapıldı, bir valinin görev süresi üç yıla indirildi ve tekrar seçilebilmesi için halkın hoşnutluğu sorgulandı. Başka nizamlar eyalet vergileriyle ilgiliydi. Hükümetin gelirlerinin imparatorluk hazinesi tarafından toplanmasıyla ilgili bir fermanla eyaletlerde vergi toplayıcıları sisteminin kaldırılması amaçlandı. Merkezi hükümette de sadrazamın yetkileri bütün önemli konularda Divan’a danışma zorunluluğuyla sınırlanmış oldu. Tımarları ve başka feodal gelirleri kapsayan kara reformlarını gerçekleştirmek için denemeler yapıldı. Bunlardan sahibi ölenler artık satılamayacak veya işletilemeyecek böylece kanunsuz kalıtsal derebeylerinin gelişmesinin önüne geçilecekti. Bu topraklar şimdi hükümdara geri dönecek onların gelirleri de imparatorluk hazinesi tarafından tahsil edilecekti.</span></p>

      <p class="paragraf para-style-override-14"><span xml:lang="tr-TR">Ülkenin durumunun düzelmesi için ekonomik önlemler ciddi şekilde gözden geçirildi. Rusya’yla savaşın ekonomik baskısı sonucunda paranın değeri düşürülüp bunun sonucunda da enflasyon ve devalüasyon başgösterince, parasal reform yapmaya, böylece parayı gerçek değerine kavuşturmaya çalışıldı. Tahıl ticareti hükümetin kontrolü altına girecekti. Ülkenin mali esenliğinin olumlu bir ticaret dengesine bağlı olduğu anlaşıldığından Türkler tarafından finanse edilen ve Türkiye’nin ticaretini Hıristiyan tebaaların elinden alıp Müslümanların eline geçmesini sağlayacak bir Osmanlı deniz ticaret filosu oluşturulması teklif edildi. Yabancı krediler finansal krize bir deva olarak görüldü. Ancak bir Müslüman Hükümeti’nin bir Hıristiyan ülkesinden borç alması onur kırıcı sayıldığından bu önlemlere şiddetle karşı konuldu, oysa kredi verecek hiçbir Müslüman ülkesi yoktu.</span></p>

      <p class="paragraf para-style-override-14"><span xml:lang="tr-TR">Değerli metallerle kıymetli taşların dışa satımının yasaklanması ve madenlerin işletilmesinin teşviki planlandı. Hatta barut ve kâğıt imalathanelerinin kurulmasıyla devlet eliyle sanayileşmeye doğru bir adım atıldı. Bu önlemlerin pek azı elle tutulur ekonomik reformlar olarak gerçekleşti. Ama serbestçe fikir ileri süren bir miktar yeni kafa tarafından planlandıklarından daha modern bir ulusal ekonomiye duyulan gereksinimin bilinciyle yeni bir başlangıç yaptılar.</span></p>

      <p class="paragraf para-style-override-14"><span xml:lang="tr-TR">Fakat Sultan Selim’in Yeni Düzeni’nin ruhu hâlâ askeri alandaydı. Etkin bir reformun etkin bir hükümete bağımlı olduğu, bunun da etkin ve modern bir orduya bağlı olduğu anlaşılıyordu. Askeri okullarda üretilen savaşçı materyalden şimdi Batı esaslarına göre eğitilmiş ve donatılmış yeni bir muvazzaf piyade kuvvetinin oluşturulması düşünülüyordu. Bu deney bu amaçla kurulan ve Divan’ın vezirlerinden birinin denetiminde olan özel bir hazine tarafından finanse edilmişti. Hazinenin gelirleri müsadere edilen; şu veya bu şekilde devletin eline geçen tımar gelirlerinden, içki, tütün, kahve ve başka mallara konulmuş yeni vergilerden geliyordu.</span></p>

      <p class="paragraf para-style-override-14"><span xml:lang="tr-TR">Önceleri reforma uğramış sistemin bütününe verilmiş Yeni Düzen deyişi özellikle bu kuvvete uygulandı. Burada büyük ölçekli bir askeri reform söz konusuydu ve Türklerin arasında çelişen tepkilere yol açtı. İmparatorluğun askerlik alanındaki eski zaferlerini eski Osmanlı askeri yöntemlerine dönerek tekrar hayata geçirmeyi amaçlayan tutucular vardı. Bunun Osmanlı geçmişine dönüş anlamına geleceği umuduyla Frenk yöntemini benimsemeye taraftar uzlaşmacılar da vardı. Son olarak köktenciler vardı; onlar eski orduda reform olanağı olmadığına inanıyor ve tamamen bir Avrupa modeline göre yeni bir ordu oluşturması için sultana baskı yapıyorlardı.</span></p>

      <p class="paragraf para-style-override-14"><span xml:lang="tr-TR">Sultan Selim de şimdi bu yöntemi uyguluyordu. Disiplinli ve sadık bir silahlı kuvvetin önce imparatorluk içinde düzeni koruması ve içteki reformlarının uygulanması, aynı zamanda da dıştan gelen tehditlere karşı güvenliğini sağlaması için. Burada özellikle Batı modelindeki yeni bir orduyla içteki ve dıştaki düşmanlarını yenilgiye uğratmış olan Büyük Petro’yu kendine örnek alıyordu.</span></p>

      <p class="paragraf para-style-override-14"><span xml:lang="tr-TR">Sadrazam Yusuf Paşa son Rus Savaşı’nda Ömer Ağa adında birini tutsak etmişti. Aslen Türk olan, fakat Rusların hizmetinde bulunan bu adamla iki ülkenin askeri sistemlerini konuşmayı seviyordu. Bir deneme niteliğinde olarak küçük bir birlik oluşturmasına izin verdi. Başlıca dönmelerden meydana gelen bu birlik Avrupa modeline göre silahlanacak ve eğitilecekti. Savaş sona erince Ömer birliği İstanbul’a uzak olmayan bir köyde konuşlandırdı. “Kâfirlerin nasıl savaştıklarını” görmek isteyen Sultan Selim bu manevralardan birine gitti. Birliğin ateşinin kendi Türk birliklerininkinden daha iyi olduğunu görünce çok etkilendi. Hıristiyan düşmanlarının gerek silah gerekse disiplin konusundaki üstünlüğünü çok iyi anlıyordu şimdi. Birlik aynen muhafaza edildi, başka dönmelere ek olarak gâvurların egzersizlerini ve silah kullanımını öğrenmeye gönülsüzce razı olan birkaç Müslüman Türk de birliğe katıldı. Divan, sultanın emri üzerine bu yöntemleri Yeniçeri birliklerine da kabul ettirmeye çalışınca, sonuç kazan kaldırma oldu, padişah da planlarında ısrar etmedi.</span></p>

      <p class="paragraf para-style-override-14"><span xml:lang="tr-TR">1796’da Fransa Cumhuriyeti’nin büyükelçisi olarak İstanbul’a çok saygın General Aubert-Dubayet geldi. Bu zat Fransız elçiliğinin bütün eski hak ve ayrıcalıklarıyla iade edilmesini ve Katolik kiliselerinin kurulmasını sağladı. Beraberinde sultana hediye olarak Türklere model görevi yapacak modern ağır silahlarla cephanelerini, ayrıca, Türk meslektaşlarını eğitmeleri ve silahhaneleriyle dökümhanelerinin yönetilmesine yardımcı olmaları için Fransız mühendisleri ve topçuları getirmişti. Çabaları Türk toplarının yapımında, donanımında ve performansında çok önemli gelişmeler sağladı. Fransız piyade ve süvari alaylarından Yeniçerilerle Sipahilere dersler vermeleri için eğitim çavuşları da getirmişti. Bir atlı taburu Avrupa modeline göre silahlandırıldı ve eğitildi. Fakat Yeniçeriler Frenk piyadelerinin silahlarını kullanmamakta ve manevralarını öğrenmemekte inat edince, Fransız büyükelçisinin çavuşlarına Ömer Ağa’nın şimdi Topçu denilen küçük müfrezesini düzene sokmaktan başka yapılacak iş kalmıyordu. Büyükelçi ölüp subayları da Türkiye’den ayrılınca, kaptan-ı derya Hüseyin Paşa iyi yetişmiş askerlerden bazılarını hizmetine aldı ve daha fazla Müslümanı birliğe katılmaya razı etti. Ama birlik her şeye rağmen altı yüz askerle kaldı.</span></p><br />

      <p class="paragraf para-style-override-14"><span xml:lang="tr-TR">Şöyle ya da böyle Fransız Devrimi’nin ilerici fikirlerine katılan ve sultanın Yeni Düzeni’ni destekleyenler Türklerden sadece küçük bir azınlıktı. Devrim hükümet çevrelerindeki bağnazlar için sadece barbar Hıristiyan Batı’nın bir iç işiydi ve onları doğrudan ilgilendirmiyordu. Sultanın özel kâtibi Ahmet Efendi’nin günlüğündeki Ocak 1792 tarihli yorum tutumlarının ifadesiydi: “Allah vere ki Fransa’daki kargaşa imparatorluğun düşmanlarına da frengi gibi bulaşsın, onları birbirlerine düşürsün, böylece imparatorluğumuza yararlı olacak sonuçlar alınsın. Amin.” Selim kendi hesabına bu çekişmelerin dışında kalmaya özen gösteriyordu, çünkü bir savaşa karışmak sadece içteki reform politikasına zarar verebilirdi.</span></p>

      <p class="paragraf para-style-override-14"><span xml:lang="tr-TR">Öyleyken savaş kaçınılmaz oldu. Napoleon şimdilerde Fransa’da iktidar iken Selim’in barış umutları gerçekleşemezdi. Bonaparte’ın imparatorluk emelleri öylesine güçlüydü ki Osmanlı İmparatorluğu bunların doğrudan ya da dolaylı etkisinden uzun süre kurtulamazdı. 1797’de Fransa’yla Avusturya arasında barış için imzalanan Campo Formio Antlaşması, Venedik Cumhuriyeti’nin parçalanmasını da içeriyordu. Fransa’nın payına düşen Yunan denizindeki adalarla anakarada bunlara bitişik şehirler, bu ülkeye, Osmanlı İmparatorluğu’yla özgürlük ve eşitlik için ortak bir sınır ve eğer öyle isterse Yunanistan’la Balkanlar’da ayaklanmalar kışkırtma fırsatı veriyordu. Napoleon şimdi kuvvetlerini başka rakiplere yöneltmekte serbestti. Ama devrim hükümetinin Direktuvar adlı meclisinin deyimiyle, “İngiltere’yle mücadelenin bir gereği olarak Doğu’da Fransız gücünün tekrar kurulması”na karar verdi.</span></p>

      <p class="paragraf para-style-override-14"><span xml:lang="tr-TR">Fakat Napoleon, Rus Çarı Aleksandr’ın aksine Osmanlı İmparatorluğu’nun çökmesini hızlandırmak için kolları sıvamadı. Ona kalırsa imparatorluk zaten çöküyordu. Direktuvar’a, “Yaşam süremiz içinde çöktüğünü göreceğiz,” dedi. Bu arada imparatorluğun sınırlarında Fransa’nın ticari ve dinsel çıkarlarını kuvvetlendirirken bir yandan da karşıt görüşlü eyaletlerinden biri olan Mısır’ı imparatorluktan ayırmaya çalıştı. Bu konuda, yeni sömürgeler elde etmenin avantajlarından söz eden ve Mısır’ın adını veren Başbakan Talleyrand’ın fikirlerinden etkilenmişti. Kahire’deki Fransız tüccarları da ayrıca, İngiltere’nin Hindistan’daki egemenliğinin zararına Mısır’ın, Fransa’nın Doğu’yla ticaretinin bir</span> <span class="italik" xml:lang="tr-TR">antreposu</span> <span xml:lang="tr-TR">haline gelmesini istiyorlardı.</span></p>

      <p class="paragraf para-style-override-14"><span xml:lang="tr-TR">Napoleon böylece Toulon’da yönü ve amacı çeşitli spekülasyonlara yol açan güçlü bir donanmayla ordu topladı. Ancak 1798 Nisan’ında doğu yönünde hareketlerinden sonra bu kuvvetlerin Mısır’ı istila etmek istedikleri anlaşıldı. Napoleon’un Direktuvar kanalıyla iletilen ve bizzat kaleme aldığı muhakkak olan “emirleri”, İngilizleri ulaşabileceği Doğu’daki bütün topraklarından atmak, Kızıldeniz’deki bütün üslerini yok etmek, Süveyş Kanalı’nı yarmak ve bu denize Fransa Cumhuriyeti’ni sahiplendirmekti. Napoleon ayrıca Kızıldeniz’i Akdeniz’le birleştirecek bir kanalın açılması olasılığını araştıracaktı. En büyük amacı ise Büyük İskender’in izinden giderek Hindistan’da yükselen İngiliz İmparatorluğu’nun yerini almaktı.</span></p>

      <p class="paragraf para-style-override-14"><span xml:lang="tr-TR">Malta’ya saldırarak adayı Saint Jean şövalyelerinin kalıntılarının elinden aldıktan sonra Napoleon’la ordusu, pek az direnişle karşılaşarak İskenderiye kumsallarında karaya çıktılar. Napoleon bundan sonra ordusuyla Kahire üzerine yürüdü. Mısır böylece, Haçlılar döneminden beri ilk Hıristiyan kuvvetinin İslamın kalbine girmesiyle uzun uykusundan uyandı. Napoleon İslama duyduğu saygıyı tekrar tekrar dile getirdi, sonra birliklerini “Kırk yüzyıl sizi seyrediyor,” diye cesaretlendirerek 1798 yazında Memlukları Ehramlar Savaşı’nda yendi. Kahire’yi gaspçı zorbalara karşı kurtarıcı rolüyle ele geçirdi. Gerçek düşmanları Türkler değil, Memluklulardı. Fransız-Türk ittifakını öne sürerek bunu sık sık tekrarlıyordu. Talleyrand’la birlikte onun da yanılsaması, Mısır’daki otoritesi Memlukluların keyfi egemenliği altında sadece bir simge olarak kalan Babıâli’nin, Memlukluların Fransızlarca ezilmesini hoş göreceği merkezindeydi. Ama bu çok yanlıştı. Osmanlı hükümdarlığının çıkarları ve gururu, 1787’den beri geçici olarak sarsılan bu eyaletteki hükümranlığının kesinlikle belirtilmesini gerektiriyordu.</span></p>

      <p class="paragraf para-style-override-14"><span xml:lang="tr-TR">Böylece Babıâli kısa bir tereddütten sonra Rusya ve İngiltere’yle ittifak yaparak Fransa’ya savaş ilan etti. Fransa büyükelçisi Yedikule’ye hapsedilirken, başka Fransız uyruklular da başka hapishanelere nakledildiler. Bu arada İngiliz Donanması Müslüman makamlarının da yardımıyla Yakındoğunun çeşitli limanlarında Fransız tüccarlarının tutuklanmasını sağladı. Bir Rus filosu Karadeniz’den Boğaziçi’ne girdi, orada bizzat sultan tarafından karşılandı ve ziyaret edildi. Rus filosu bundan sonra bir Türk filosuyla buluşmak ve Akdeniz’e çıkmak üzere yoluna devam etti. Rus bayrağı Hilal’le ilk ve son defa birlikte dalgalanırken ortak Avusturya-Müslüman filosu Yunan denizindeki adaları Fransızlardan aldı, bu yöreyi bir Rus-Türk korumasına soktu ve garip bir çelişki sonucunda Papa’ya, Napoleon’un İtalya kıyılarındaki müttefiklerine karşı yardım etti.</span></p>

      <p class="paragraf para-style-override-14"><span xml:lang="tr-TR">Napoleon’un ikinci yanılsaması kendi büyük donanmasının gücüyle ilgiliydi. Büyüklüğüne güvenerek kalitesini ve yeteneğini gözünde büyüttü. Onu Napoli’den beri izleyen Lord Nelson’un daha küçük, fakat üstün donanması, sırf Girit’le Afrika anakarası arasında görüşü yok eden yoğun bir sis yüzünden onun yolunu kesmeyi ve belki de Fransızların İskenderiye’de karaya çıkmalarını engelleyemedi. Ama sonra Abukir Koyu’nda demir atmış Fransız Donanması’yla karşılaşınca, kaçan, ama çok geçmeden yakalanan iki gemi dışında bütün donanmayı yok etti. Napoleon’un ordusu böylece vatana dönme olanağından yoksun olarak Mısır’da çaresiz durumda kaldı.</span></p>

      <p class="paragraf para-style-override-14"><span xml:lang="tr-TR">Napoleon bunun yerine 1799’da ordusunu, batırılan donanmadan kalan adamlar ve Memluklulardan gönüllülerle takviye edilmiş olarak karayoluyla Suriye’ye götürdü. Osmanlı İmparatorluğu’nun hükümetle ters düşmüş çeşitli Arap eyaletlerini kendi bayrağı altında toplamayı umuyor, bu arada birliklerinin yaz ortasında Fırat’ın kıyısında olacağını, sonbaharda da Hindistan’a yürümeye hazır bulunacağını söyleyerek böbürleniyordu. Gazze’yle Yafa’yı ele geçirdikten sonra Haçlıların izlerini sürerek Akka’daki Saint Jean Kalesi’ne doğru ilerledi. Kalenin valisi olan güçlü “Kasap” Cezzar Ahmet Paşa Arnavutlarla Bosnalılardan oluşan ordusuyla normal zamanlarda sultanın kendisi için bile bir tehlikeydi, şimdi ise Suriyeli güçlerle birlikte kâfirlere karşı harekete geçti.</span></p>

      <p class="paragraf para-style-override-14"><span xml:lang="tr-TR">İngilizlerin denize hâkimiyeti yüzünden yine engellenen Napoleon’un Akka Kuşatması iki ay sürdü. İngiliz Amiral Sir Sidney Smith’in filosu, Napoleon’un çok gereksindiği ağır silahları getiren bir Fransız filotillası’nın yolunu kesti. Kendi gemilerinden topçular ve deniz piyadelerini o gemilere çıkarttı, sonunda da denizyoluyla Türk takviyeler getirtti. Bunların arasında Sultan Selim’in yeni birliklerinden tüfek ve süngüyle silahlı bir destek kuvvet de vardı. Napoleon her ne kadar Şam’dan gelen bir destek kuvveti yendiyse de, Akka’nın garnizonuyla baş edemedi. “O sefil kalede Doğu’nun kaderi yatıyordu,” diye itiraf etti. Sonunda ağır kayıplar verdikten sonra çöl yoluyla Mısır’a geri çekilmek zorunda kaldı.</span></p>

      <p class="paragraf para-style-override-14"><span xml:lang="tr-TR">Burada Rodos’tan Sir Sidney Smith’in filosunun eşliğinde gelen ikinci bir Osmanlı Ordusu’yla karşılaştı ve onları Abukir’deki bir kara savaşında hızla yendi. Fransızların süngülerle saldırarak denize döktükleri Türklerin binlercesi boğuldu. Napoleon böylece Memlukluların arasında yine prestij kazanmıştı. Fakat büyük ölçüde İngiliz deniz kuvvetleri yüzünden Doğu’da bir imparatorluk kurma hayali sonsuza dek kayboldu. Ordusunu General Kleber’in emrine verdikten sonra, maiyetiyle birlikte gizlice Fransa’ya döndü. Orada zafer kazanmış bir fatih havalarına girerek dikkatini Batı’da alternatif imparatorluk hayallerine yöneltti. Bu arada bir hükümet darbesiyle Direktuvar’ı devirmiş ve kendini birinci konsül ilan etmişti.</span></p>

      <p class="paragraf para-style-override-14"><span xml:lang="tr-TR">İki yıl sonra General Sir Ralph Abercromby’nin komutasındaki bir İngiliz-Türk kafilesi, morali bozulmuş Fransız Ordusu’nu teslim olmaya zorlamak ve Fransa’ya yolcu etmek amacıyla Mısır’a çıktı. Bu operasyon 1802’de Amiens Antlaşması’nın imzalanmasıyla sonuçlandı. Bu anlaşmanın koşulları ayrı olarak İngiltere’yle Fransa arasında ve ikisinin de yararına olmak üzere Fransa’yla Babıâli arasında saptanmıştı. Sultanın Mısır ve başka topraklar üzerindeki hükümranlığı resmen kabul edilirken Babıâli’nin paşalarının yönetimi bir süre için Memluklularınkinin yerini aldı. İngiliz kuvvetleri ise Mısır’dan çekildiler.</span></p>

      <p class="paragraf para-style-override-14"><span xml:lang="tr-TR">Ne var ki Napoleon’un macerası İngilizleri Kızıldeniz’le ötesinde ileriye dönük bir politika izlemenin gerekli olduğuna inandırmıştı. Ülkenin sonradan ilhakına bir hazırlık olmak üzere Aden sultanıyla bir antlaşma imzalandı. İngiltere, Hindistan’ın Mısır’dan yola çıkılarak işgal edilmesinin mümkün oluşu gibi, Mısır’ın da Hindistan’dan yola çıkılarak işgal edilebileceğini açıkladı. Başka Osmanlı topraklarının kıyı bölgelerinde benzer önlemler alındı. Doğu Hindistan Şirketi Basra Körfezi’nde Fransızları Umman’dan çıkardı. Bağdat’a kalıcı olarak bir siyasal temsilci yerleştirdi ve “Türk Arabistanı’nda Siyasal Ajan” sıfatıyla Basra’daki İngiliz konsolosunun görevlerini üstlendi. Napoleon’un başarısızlığı İngilizlerin başarısını esinlemiş ve kesinleştirmişti.</span></p>

      <p class="paragraf para-style-override-14"><span xml:lang="tr-TR">Fransa kısa ömürlü Amiens Antlaşması’na göre Yunan denizi adalarıyla anakara üzerindeki iddialarından vazgeçmiş, Rus-Türk korumasına giren topraklardan adalar Rusya’ya, anakaradaki şehirlerle kaleler ise Türklere kalmıştı. Anakaradaki yerlerden bir kısmı zaten korkunç Yanya Paşası Ali’nin (Tepedelenli Ali Paşa) elindeydi. Kendine ait bir haydutlar ordusu bulunan bu kurnaz ve acımasız Arnavut, çevresindeki aşiretleri -hatta Sulyot adıyla tanınan Hıristiyan isyancıları da- hâkimiyeti altına almış, Epir’in hinterlandında ve aşağı Arnavutluk’ta hemen hemen özerk olarak saltanat sürmeye başlamıştı.</span></p>

      <p class="paragraf para-style-override-14"><span xml:lang="tr-TR">Fransa’yla yine barış halinde olan gururu tatmin olmuş Türkiye, Fransız tutsaklarını serbest bıraktı ve Fransız mallarını iade etti. Fransız Kapitülasyonları eski şekilleriyle yenilendiler. Bunlara Karadeniz’de ticaret ve seyir haklarının eklenmesi Ruslarla İngilizlerde kaygıya yol açtı. Üç yıllık bir aradan sonra İstanbul’da Fransızlar yine prestij sahibi olmuş, hatta Napoleon’un ordusunun Mısır’daki başarısıyla yönetimindeki sözde hoşgörünün etkisiyle prestijleri daha çok artmıştı. İttifakın eskisi gibi yıldızı parlamıştı. Yeni bir Fransız büyükelçisi ülkesinin Babıâli’deki nüfuzunu sağlam temellere oturtmaya çalışıyordu. Paris’teki yeni Osmanlı büyükelçisi de Fransız olan her şeye duyduğu yoğun ilgiyi gizleyemiyordu.</span></p><br />

      <p class="paragraf para-style-override-14"><span xml:lang="tr-TR">Sultan yabancılarla arasını düzeltip rahat bir soluk almaya hazırlanırken Sırbistan’da ciddi iç karışıklıklarla yüz yüze geldi. Bunun nedeni, Memlukluların Mısır’da yaptıkları gibi, Belgrad çevresinde merkezi otoritenin gücünü gasp eden Yeniçerilerin kurdukları gaddar rejimdi. Memleketin resmi valisini öldürdüler, ardılının otoritesini sıfırladılar ve ülkeyi dört Yeniçeri ağasının arasında paylaştılar. Türklerin feodal atlıları olan Sipahilerin topraklarını gasp ettiler, Hıristiyan köylü sınıfı olan reayayı soydular ve ezdiler. Hıristiyanlar sultanın korumasını istemek için İstanbul’a kendi yerel valilerinden oluşan bir heyet yolladılar. “Sen bizim padişahımız değil misin?” diye yalvardılar. “O halde gelip bizi o zalimlerin elinden kurtar. Yok gelmeyeceksen bunu açıkça söyle ki ya dağlarla ormanlara kaçmaya karar verelim ya da sefil hayatımıza nehirlerin suyunda bir son verelim.”</span></p>

      <p class="paragraf para-style-override-14"><span xml:lang="tr-TR">Sultanın kendi Yeniçerilerini ezip oralarda tekrar otorite kurmak için yeterli bir kuvveti yoktu. Yeniçerileri tehdit etmesi Hıristiyanlar arasında bir katliama yol açınca, sultan bu kez mülklerinden olan yerel Sipahiler, Bosna paşasının sadık ordusu ve birkaç Müslüman ve Türk gönüllüyle Sırpların, Yeniçeri yönetimine karşı başlattıkları ayaklanmaya destek verdi. Köylülerin bu isyanı bir Hıristiyan azınlığın Müslüman hükümdarına karşı olmak yerine, onun için ayaklanması gibi alışılmadık bir olay oluşturdu. Yeniçeriler ise asi Vidin Paşası’yla kentlerdeki fanatik bireylerin desteğini elde etmişlerdi. Yine de yenik düşmekten kurtulamadılar, zulüm rejimleri yıkılırken de Hıristiyanlar Sırp kampında Yeniçeri ağalarının kanlı dört kellesini sergilediler. Belgrad’la sultanın birliklerinin garnizonunun bulunduğu birkaç kale dışında bütün Sırbistan şimdi Sırpların elindeydi.</span></p>

      <p class="paragraf para-style-override-14"><span xml:lang="tr-TR">Hedefine ulaşan sultanın şimdi bütün istediği Hıristiyan reayaların silahlarını bırakıp sürülerinin başına dönmeleriydi. Ne var ki kazandıkları zafer Sırplarda milliyetçilik ruhunu bir türlü bastırılmayacak şekilde şahlandırmıştı. Yirmi yıl kadar önce Sırbistan’ın Avusturya tarafından işgali sırasında askeri eğitim alan ve düşman ateşiyle tanışan Sırplar o zamandan beri güçlü birer savaşçı kesilmişlerdi. Bu durum, barışın imzalanmasından sonra ülkede düzeni kurmaya giden Türk hükümet görevlileri tarafından şaşkınlıkla gözlemlenmişti. O vakte kadar Sırplara “silahsız ve uysal bir sürü” gözüyle bakmaya alışmış olan görevlilerden biri, bir Avusturya subayına, “Komşular, reayalarımızı ne yaptınız böyle?” diye dert yanmış, Sırp birlikleri de hemen dağıtılmıştı.</span></p>

      <p class="paragraf para-style-override-14"><span xml:lang="tr-TR">Sultanın çıkarı için kendilerini kanıtlamış olan Sırplar artık bir yere kadar özerkliği hak ettiklerini düşünüyorlardı. Kendi seçtikleri bir şefin etrafında toplandılar. Kara Yorgi domuz tüccarlığına terfi etmiş bir köylünün oğluydu. Rütbe işaretlerini küçümseyen ve daima sürü çobanı gibi giyinen Kara Yorgi, Yeniçerilere karşı vahşi bir gerilla savaşı vermek için dağlara çıkmıştı. Sırplar onun teşvikiyle Ortodoks Kilisesi’ne mensup Hıristiyan kardeşler olarak Ruslardan yardım istediler. O tarihlerde Türklerin müttefiği olan çar, taleplerini Babıâli’ye iletmelerini isteyerek orada onlara destek vereceğini vaat etti. Sırplar bunun üzerine sultana bir heyet yollayarak ödenmemiş vergilerinin affedilmesinden başka, Belgrad’la komşu kalelerin kendilerine terk edilmesini istediler.</span></p>

      <p class="paragraf para-style-override-14"><span xml:lang="tr-TR">Hor gördükleri Hıristiyanların böylesine küstahça istemleri Divan’daki Müslümanları öfkelendirdi, sultan tarafından reddedildi, yollanan delegeler ise hapsedildi. Sultan bundan sonra eski Sırp müttefiklerini ezmek için arka arkaya üç ordu yolladı. Fakat bunların her biri Kara Yorgi tarafından yabancı yardımı olmaksızın yenilgiye uğratıldı. Sonuçta Kara Yorgi Türk garnizonlarını Belgrad’la diğer kalelerden kovdu ve Rusya’dan yardım sözü aldı. Böylece Kara Yorgi sayesinde Osmanlı yönetimindeki Sırplar bağımsızlıklarına kavuştular. Bu yüzyılda kendi gayretleriyle milliyetçilik bilincinin doğmasına neden olan ilk Balkan Hıristiyanları olarak tarihe geçtiler.</span></p><br />

      <p class="paragraf para-style-override-14"><span xml:lang="tr-TR">Bu arada İstanbul’da yoğun bir diplomasi faaliyeti vardı. 1805’de Rusya’yla İngiltere, Fransa ile Türk desteği için sıkı bir rekabet halindeydiler. Napoleon’un gözleri Amiens Antlaşması’na rağmen hâlâ Doğu’ya çevriliydi. Yakındoğu’ya François Sebastiani’nin liderliğinde bir heyet yolladı. Bir zamanlar papaz olan bu feleğin çemberinden geçmiş adam, hem asker hem de diplomat olarak sivrilmişti. Görünürde Fransızların ticari çıkarlarına hizmet etmek için oradaydı. Ama gerçekte Doğu Akdeniz’e olası bir Fransız seferinin şansını araştırıyordu.</span></p>

      <p class="paragraf para-style-override-14"><span xml:lang="tr-TR">Napoleon’un kendini Fransız imparatoru ilan etmesinden sonra Sebastiani, Babıâli’ye büyükelçi olarak geldi ve Rusya’ya karşı askeri müdahale için Türklere baskı yapmaya başladı. Avusturya’ya karşı kazanılmış Fransız zaferleri elinde fazladan bir kozdu. Fransa’yla Avusturya arasındaki savaş 1805’de Pressburg (Bratislava) Antlaşması’yla sonuçlandı. Bu bağlamda Hırvatistan’la Dalmaçya’daki bazı bölgelerin Fransa’ya mal edilmesi bu ülkeyi Osmanlı İmparatorluğu’yla komşu yaptı. Bu topraklar Napoleon’un, duruma göre Türkiye’yi destekleyecek veya istila edecek bir sınır kuvveti kurmasına olanak verecekti. Fransızların başarısından cesaret alan Sultan Selim çıkardığı bir fermanla Napoleon’un imparatorluğunu kabul etti, ona padişah unvanını verdi. “Güven, bağlılık ve beğeni duygularını görkemli şekilde ifade etmek” için ona bir büyükelçi gönderdi. Napoleon buna kendi büyükelçisinin ağzıyla, “Osmanlılara başına gelecek şanslı veya şanssız her şey, Fransa için de şanslı veya şanssız olacaktır,” diye karşılık verdi. Sultanın imparatoru tanımasına İngiliz ve Rus büyükelçilerinin ikisi de şiddetle karşı koydular.</span></p>

      <p class="paragraf para-style-override-14"><span xml:lang="tr-TR">Saldırı veya savunma anlaşması biçiminde bir Türk desteği talebi Rusya’dan da gelmişti. Çar daha da ileri giderek sultanın kendisini Osmanlı İmparatorluğu’ndaki bütün Ortodoks Hıristiyanların koruyucusu olarak tanımasını ve Rus büyükelçisine onların hesabına müdahale hakkının verilmesini istedi. Bu istem sultanın Müslüman gururuna öylesine dokundu ki, Sebastiani’nin tavsiyelerini dinleyerek Eflak ve Moldavya gibi Tuna prensliklerinin Fenerli voyvodalarını azliyle misillemede bulundu. Her iki voyvodanın çarın casusları olduğu biliniyordu, ayrıca, Kara Yorgi’yi kullanarak Sırbistan’daki karışıklıkları çıkardıkları tahmin ediliyordu. Ruslar antlaşma koşullarına yapılan bu saygısızlığı şiddetle protesto ettiler; İngiliz büyükelçisi de Ruslara katıldı ve birinin kara, diğerinin ise deniz kuvvetlerinin her an harekete geçebilecekleri Babıâli’ye duyuruldu.</span></p>

      <p class="paragraf para-style-override-14"><span xml:lang="tr-TR">Hâlâ barıştan yana olan sultan bir uzlaşmaya hazırdı. Fakat bir Rus Ordusu önce savaş ilan etmeden Moldavya’yla Eflak’a yürüdü, her iki ülkeyi kısa zamanda istila ederek Bükreş’e girdi ve Tuna’yı aşmaya hazırlandı. Kuvvete kuvvetle karşılık veren Babıâli Rusya’ya savaş ilan etti. İngiltere ve Rusya’yla yapılmış antlaşmalarının yenilenmesini ve Fransa büyükelçisinin kovulmasını isteyen İngiliz büyükelçisinin tehditlerine boyun eğmedi.</span></p>

      <p class="paragraf para-style-override-14"><span xml:lang="tr-TR">Böylece 1807’de İngiliz Donanması müdahale ederek Amiral Duckworth kumandasında Çanakkale Boğazı’ndan geçti ve Marmara’ya girdi. Amiral Babıâli’ye bir ültimatom yönelterek Osmanlı Donanması’nın teslimini, aksi halde gemileri yakacağını ve İstanbul’u bombardıman edeceğini, bunu hemen yapabilecek konumda olduğunu bildirdi. Türkler İngiltere büyükelçisi ve amiralle olan pazarlığında görüşmeleri on gün uzatarak kurnazca vakit kazandılar. Bu onlara, sarayın bahçesinde çadır kurmuş olan Sebastiani’nin yardımıyla toplar yerleştirmek ve şehrin istihkâmlarını kuvvetlendirmek için fırsat verdi. Sultan bu arada kendi donanmasını menzil içinden uzaklaştırırken Sebastiani’nin askeri mühendisleri de Çanakkale’nin istihkâmlarını onardılar.</span></p>

      <p class="paragraf para-style-override-14"><span xml:lang="tr-TR">Amiral Duckworth fırsatı kaçırmıştı. Bir bombardımanın şimdi kendi filosunu büyük tehlikeye atacağına karar verdi. Bunun üzerine demir aldı ve Çanakkale Boğazı’ndan geçti. Burada gemileri, Sebastiani’nin hızlı çalışmaları sayesinde dev eski topların bombardımanına hedef oldu. Toplar yüzlerce kilo ağırlığında taş gülleler ateşliyorlardı. Duckworth gemilerinin ikisini kaybetti ve daha fazlasını kaybetmediği için kendini şanslı saydı. Selim bu arada boğazları korumada beş yüz Fransız topçusunu görevlendirdi, böylece Fransızlarla ittifakını kesinleştirdi.</span></p>

      <p class="paragraf para-style-override-14"><span xml:lang="tr-TR">Amiral Duckorth’un bu kötü planlanmış macerasını aynı derecede şanssız bir ikincisi, Malta üzerinden Mısır’a yapılan bir saldırı izledi. İngiliz Hükümeti’nin yeni bir Fransız istilasından duyduğu korku tarafından esinlenen bu girişimin hedefi, İskenderiye’nin ve Nil’in ağzındaki Rosetta’nın (Reşit) işgaliyle bir köprübaşı kurmaktı. Ancak İskenderiye’nin kıza zamanda teslim olmasına karşın, küçük İngiliz kuvveti Rosetta’da Türk birlikleri tarafından geri püskürtüldü. Mısır’da ortaya çıkan ve ülkeye bir dereceye kadar düzen vermeye çalışan yeni bir güce karşı Memlukluların desteğini elde edeceklerini ummuşlardı. Bu yeni güç Makedonyalı bir Arnavut olan Mehmet Ali’ydi. Napoleon’la aynı yıl dünyaya gelen Mehmet Ali, Abukir’de ona karşı savaşmış, sonra dönerek sultanın Arnavut paralı askerlerinin yardımıyla Kahire’nin efendisi olmuş ve şimdi Babıâli tarafından Mısır paşalığı onaylanmıştı.</span></p>

      <p class="paragraf para-style-override-14"><span xml:lang="tr-TR">Mehmet Ali, İskenderiye’de İngiliz kuvvetini yalıttı ve kurnazlık ederek uzlaştırıcı koşullarla geri çekilmesini müzakere etti. Bu da bir zaman sonra Akdeniz’deki İngiliz kuvvetlerine erzak müteahhitliği yaparak kendi kendisiyle bereketli eyaletine yarar sağlamasını mümkün kıldı. Mısır’da sultanın denetimi dışında kendi özerk hanedanını kuracak olan büyük yönetici böylece sahneye çıkmış oldu.</span></p><br />

      <p class="paragraf para-style-override-14"><span xml:lang="tr-TR">Tuna Cephesi’nde Rusya’ya karşı savaş yavaş gelişiyordu. Gözleri Napoleon’un üzerinde olan ne Türkler ne de Ruslar bütün kuvvetlerini ortaya koyuyorlardı. Sultan Selim, Yeniçerilerinin ana kuvvetinin cephede bulunmasından memlekette askeri Yeni Düzeni’nin (Nizamı Cedit) reformlarına devam etmede yararlandı. Fransızlarca eğitilen topçuları Yeniçerilerininkinden üstün bir mevkiye terfi ettirilmişti. Akka’da başarılı olmuş olan Ömer Ağa’nın küçük kıtası, daha sonra Bulgaristan’la Rumeli’de eşkıyayı sindirmiş ve hükümetin karşıtı eyalet valileri tarafından kışkırtılarak üzerine yürüyen Yeniçerileri yenmişti. Sultan, Ömer Ağa’nın kıtasını Fransız modeline göre silahlandırılmış, donanmış ve eğitilmiş iki alayla güçlendirmişti.</span></p>

      <p class="paragraf para-style-override-14"><span xml:lang="tr-TR">1805’de Rusya’ya karşı cepheye gönderecek asker sıkıntısı çeken sultan, cesurane bir kararla normal gönüllü asker toplama sistemi yerine yeni birlikler için mecburi asker toplama yoluna saptı. Bunun hedefi yalnızca genel olarak halk değildi, Yeniçeriler arasından en genç ve en iyi askerler koparılıp alınacaktı. Belgrad’da reayalar tarafından bozguna uğratıldılarsa da, başka eyaletlerde hâlâ haşin ve serkeştiler, Edirne’de ise sultanın fermanına kaba kuvvetle karşı koydular. Sultanın emrini yerine getirmeye çalışan görevliye ise saldırdılar ve adamı boğdular. Anadolu’dan sultanın reformlarını destekleyen Karaman paşasının kumandasındaki yeni birlikler Tuna Cephesi’nde kalabalık bir Yeniçeri grubunun saldırısına uğradılar ve onları kesin şekilde yenilgiye uğrattılar.</span></p>

      <p class="paragraf para-style-override-14"><span xml:lang="tr-TR">Bu çarpışma, Divan’daki fanatiklerden ve ulema arasındaki bazı kişilerden destek gören İstanbul’daki Yeniçeriler tarafından şiddetle protesto edildi. Sultan Selim, Rusya’yla süregelen bu savaş zamanında bir isyanı ve başkenti pençesine alacak bir iç savaşı göze almaktansa reformları ertelemek, Anadolu’dan gelen kuvvetleri dağıtmak, reform yanlısı danışmanlarından bazılarını görevden almak ve sadrazamlığı Yeniçerilerin ağasına vermek zorunda kaldı.</span></p>

      <p class="paragraf para-style-override-14"><span xml:lang="tr-TR">Fakat 1807 yazının başlarında İngiliz Deniz Kuvvetleri’nin gidişinin üzerinden fazla bir zaman geçmeden Boğaziçi kalelerinin muhafızlığını yapan Yeniçeri yamaklarına Avrupa modelinde hazırlanmış yeni üniformalarla donanımı kuşanmaları emredildi. Bunun üzerine bunlar ayaklanarak İstanbul’daki Atmeydanı’na yürüdüler, burada yüzlerce Yeniçeri de onlara katılarak artık sultanın vereceği yiyeceği kabul etmeyeceklerini anlatmak ister gibi geleneksel şekilde karargâhtaki kazanlarını devirdiler. Burada entrikacılığı ile ünlü sadaret kaymakamı Köse Musa Paşa ve yeni atanmış şeyhülislamın rızasıyla sultanın reformlarını ve</span> <span class="italik" xml:lang="tr-TR">Nizamı</span> <span class="italik" xml:lang="tr-TR">Cedit</span><span xml:lang="tr-TR">’i destekleyen danışmanları ve vezirleri yargılamak üzere bir mahkeme kurdular ve İstanbul’un ayaktakımını harekete geçirdiler. Reform yanlılarının bir kısmını evlerinde diğerlerini de topladıkları Atmeydanı’nda öldürdüler. On yedi reform yanlısının kelleleri isyanı kışkırtanların önünden gururla geçirildiler.</span></p>

      <p class="paragraf para-style-override-14"><span xml:lang="tr-TR">Sultan Selim’in büyük şanssızlığı sadık müttefiği olan önceki şeyhülislamın yılın başlarında ölmüş olması, ulemanın çoğunluğunun ise reformlara karşı çıkmalarıydı. Şimdi boyun eğmeye zorlanınca</span> <span class="italik" xml:lang="tr-TR">Nizamı</span> <span class="italik" xml:lang="tr-TR">Cedit</span><span xml:lang="tr-TR">’in iptal edilmesi için ferman çıkarttı. Ama tahtını kurtarmak için çok geç kalmıştı. Şeyhülislam, Yeniçeri ağalarından oluşan bir heyetin talebine karşılık olarak sultanın hükümeti, “Müslümanların arasına kâfirlerin âdetlerini soktuğuna ve yasayla peygamberlerin gerçek savunucuları olan Yeniçerileri yok etmek niyetini belli ettiğine göre, sultan, Müslüman diniyle Osmanlı Hanedanı adına tahtından indirilmelidir,” diye bildirdi.</span></p>

      <p class="paragraf para-style-override-14"><span xml:lang="tr-TR">Şeyhülislamın ifadesi bir fetvayla duyuruldu,</span> <span class="italik" xml:lang="tr-TR">Nizamı</span> <span class="italik" xml:lang="tr-TR">Cedit</span> <span xml:lang="tr-TR">güçleri dağıtıldı ve isyancıların elebaşısı Kabakçı Mustafa Boğaziçi kalelerinin kumandasıyla görevlendirildi. Selim bu arada saraya dönmüş, amca oğlu Mustafa’ya yeni padişah olarak saygılarını sunmuş, ona çok büyük değişikliklere kalkışmamasını öğütlemiş ve kendisininkinden daha mutlu bir saltanat dilemişti. Sonra da zehir içmeye kalkıştıysa da Mustafa kupayı onun ellerinden itip düşürdü ve hayatının esirgeneceğine yemin etti. Selim bunun üzerine vakur bir tevekkül içinde kendisi için bir hapishane olacak olan dairesine çekildi, oradan çıkan yeni sultan ise IV. Mustafa olarak tahta yerleşti.</span></p>

      <p class="paragraf para-style-override-14"><span xml:lang="tr-TR">Ancak saltanatı sadece birkaç ay sürecekti. Selim’in hâlâ dostları ve destekçileri vardı. Bunlardan biri ise Tuna’daki Rusçuk paşası Alemdar Mustafa Paşa’ydı. Reform yanlısı paşa konumunu Selim’e borçluydu, şimdi de tahtını ona iade etmek için bir hükümet darbesi planlıyordu. O sırada Ruslarla bir barış antlaşmasının imzalanması, ön planda Bosnalılarla Arnavutlardan oluşan büyük ordusuyla sadık Beylerbeyi’nin Edirne’deki kuvvetlerinin peygamberin sancağıyla İstanbul’a yürümesine olanak verdi.</span></p>

      <p class="paragraf para-style-override-14"><span xml:lang="tr-TR">Hedefi Yeniçerileri ürkütüp sindirmek, sarayı işgal etmek, Mustafa’yı tahttan indirmek ve yerine Selim’i geçirmekti. “Gerçek Sultan Selim’i” görmek isteyip sarayın muhafızları tarafından yolu kesilince, birlikleriyle kapıları zorlayıp içeri girdi. Talebine tepki veren Sultan Mustafa, Selim’in ve kendi kardeşi Mahmut’un hemen boğulmalarını emretti, bu ikisinin ölümü böylece onu Osmanlı Hanedanı’nın son bireyi yapacaktı.</span></p>

      <p class="paragraf para-style-override-14"><span xml:lang="tr-TR">Cellatlar cesurane direnişine rağmen Selim’i katlettiler, sonra, “İşte aradığın sultan,” diye bağırarak cesedini tam iç avluya adımını attığı sırada Alemdar’ın önüne fırlattılar. Alemdar bundan sonra Arnavutlarıyla birlikte Mustafa’yı, “Burada ne yapıyorsun? Bu yeri senden daha layık olanına bırak,” sözleriyle tahtından aşağı sürükledi. Bu arada katiller, sadık bir köle tarafından bir banyonun ocağının içine gizlenen Mahmut’u bulmayı başaramamışlardı. Savaşı kazanan Arnavutlar onu orada buldular, daha gece olmadan önce de IV. Mustafa’nın tahttan indirildiği, II. Mahmut’un da Osmanlı İmparatorluğu’nun padişahı ilan edildiği saraydan top ateşiyle duyuruldu.</span></p>

      <p class="paragraf para-style-override-14"><span xml:lang="tr-TR">Alemdar Mustafa Paşa büyük yetkilerin sahibi olarak sadrazam oldu. Katilleri, Mustafa’nın gözdelerini ve Yamak asilerin elebaşısı Kabakçı’yı idam ettirdikten sonra Selim’in başlattığı reform girişimlerini kararlı şekilde ele aldı.</span> <span class="italik" xml:lang="tr-TR">Nizamı</span> <span class="italik" xml:lang="tr-TR">Cedit</span><span xml:lang="tr-TR">’in Avrupa yöntemlerine göre eğitilen birliklerini eski</span> <span class="italik" xml:lang="tr-TR">Seymenler</span> <span xml:lang="tr-TR">adıyla yeniden canlandırdı. Çeşitli reform fermanlarını hayata geçirdi ve bunlara eklemeler yaptı, ilk kez imparatorluğun her tarafından yüksek düzeyli görevlilerden bir danışma meclisi topladı. İmparatorluk sarayında toplanan meclise heyecan verici bir konuşma yaparak belirli bir reform programını ilan etti. Bu, Yeniçeri birliklerinin, uzun süreli suiistimallerinin ortadan kaldırılması amacını içeriyordu. Aynı zamanda güçlü ayanla derebeylerin ayrıcalıklarıyla haklarını onaylıyordu.</span></p>

      <p class="paragraf para-style-override-14"><span xml:lang="tr-TR">Sert bir tartışmadan sonra kendisinin de bir üyesi olduğu taşra vassallarıyla merkezi hükümet arasında bir anlaşma sağlandı. Bu pakt, yasal ve siyasal anlamda imparatorluğun çeşitli kademelerinin karşılıklı sorumluluklarının tanımında önemli bir dönüm noktası oluşturuyordu. Sultan Mahmut yetkilerinin bir anlamda erozyonu anlamına gelebileceği için buna gönülsüzce razı oldu. Yeniçerilerle ulema da önce onaylamış göründüler. Seymenlerle başka yerel kuvvetlerin desteğine güvenen Alemdar ise akılsızlık ederek Bosnalı ve Arnavut birliklerini geri yolladı.</span></p>

      <p class="paragraf para-style-override-14"><span xml:lang="tr-TR">Bekledikleri fırsatı yakalayan Yeniçeriler bunun üzerine bir kez daha ayaklandılar. Alemdar’ın sarayına saldırarak binayı ateşe verdiler ve sadrazamın sığındığı kuleyi havaya uçurarak adamı diri diri yaktılar. Gerici kuvvetler sonunda duruma hâkim olmuşlardı. Suiistimalleriyle birlikte eski düzensiz sistem önceki kadar güçlü olarak yeniden kurulmuştu.</span></p><br />

      <p class="paragraf para-style-override-14"><span xml:lang="tr-TR">III. Selim’in reform hareketi böylece bir süre için geçici olarak yürürlükten kaldırılmış oldu. Osmanlı Hanedanı’nın sultanları arasında yalnız o kendini sarsılmaz bir inançla imparatorluğunun kökten reformuna adamıştı. Kanuni Süleyman’ın 250 yıl önce Doğu’yla İslamın gelenekleri bahsinde başardıklarını, Selim Batı’yla yeni sekülerlik ruhu açısından gerçekleştirmeye çalışmıştı. Ama başarılı olamamış ve kısmen de karakterinin amaçlarını yalanlayan bazı noksanları nedeniyle acı bir hayal kırıklığının pençesinde ölmüştü. Osmanlı İmparatorluğu’nu Avrupa uygarlığına doğru ilerletmek amacında gerçek anlamda samimi olan bu hükümdar, ne yazık ki halkının en büyük kısmının gerçek psikolojisini görmekten aciz kalmıştı. İyiliğini istediği ulusuna savaşta büyük öncellerinin yaptığı gibi liderlik yapmayı başaramamış, onların sadakatini ve güvenini kazanamamıştı. Aksine, Batı’yla fikirlerini benimsemedeki aşırı şevki ve boşboğazlığıyla kendi safındaki reform karşıtlarının kökleşmiş bağnaz önyargılarının hortlamasına ve her türlü yeniliğe dirençlerinin kuvvetlenmesine çanak tutmuştu.</span></p>

      <p class="paragraf para-style-override-14"><span xml:lang="tr-TR">Fakat Selim’in başarısızlığı esas olarak olanaksız bir işe kalkışmasından kaynaklanıyordu. Osmanlı tarihinin bu aşamasında yüzyıllar boyunca oluşmuş ve tüm zayıflıklarına karşın hâlâ sağlam ve inatçı olan geleneksel bir yönetim sistemini bir çırpıda değiştirmek elinde değildi. Radikal bir sultan olarak Selim’in, imparatorluğundaki bir reform politikasını başarıya götürmek için var olan kurumların temel yapısını yeniden düzenlemesi, gerçekte kararlarını yürürlüğe koymak için yeni bir mekanizmayı ve bunun işlerliğini sağlamak için gerekli gücü içeren yeni bir devlet yaratması gerekirdi. Bunun için her şeyden önce, kadirimutlak ve saygın bir sultanın emriyle şeyhülislamla ulemanın otoritesinin, yani İslamın gücünün kısıtlanması zorunluydu. Ne çare ki Selim öyle bir hükümdar değildi, yaşadığı zaman içinde böylesi bir hedefe henüz ulaşılamazdı. Selim’in, zamanından ileri bir yönetici olarak bütün yapabileceği geleneksel yapı içinde yenilikleri gerçekleştirmekti, oysa o bunları yapamadı.</span></p>

      <p class="paragraf para-style-override-14"><span xml:lang="tr-TR">Selim’in uygulamaya koyma gücünden yoksun olduğu reform politikası, seçkin tabakasının, önceki reformcu Lale Devri’ndekinden sadece bir derece daha kalabalık bir azınlığın görüşlerini yansıtıyordu. Kalabalık ve çok güçlü tutucu çoğunluk ordudan, şişirilmiş ve giderek daha çok yolsuzluklara batan bir bürokrasiden ve İslamın geleneksel sesi olarak Kanuni Süleyman’ın reformlarından yararlanmış olan ulemadan oluşuyordu. Kanuni’nin onlara teslim ettiği ve takviye ettiği memleketin güç dengesi hâlâ onların elindeydi.</span></p>

      <p class="paragraf para-style-override-14"><span xml:lang="tr-TR">Bu çoğunluk, o zamandan beri yozlaşmış, bu gücü kendi dünyasal çıkarları uğruna suiistimal etmiş ve sömürmüştü. Görevleri, ayrıcalıkları ve torpilleri satıyor, tefecilik yapıyor, taşınmazlara el koyuyor ve dini vakıfların kontrolünde yolsuzluk yapıyorlardı. Daha aşağı kademelerdekiler benzer asalakça yöntemlerle çıkar sağlıyor, Yeniçeriler de zaten çeşitli ticari faaliyetlerde bulunuyorlardı. Her biri bir değişiklik sonucunda çok şey kaybedecek olan bu gruplar, geleneksel statüyü ve bunun kendilerine sağladığı nüfuzla varlığı desteklemeyi ortak davaları yapmışlardı.</span></p>

      <p class="paragraf para-style-override-14"><span xml:lang="tr-TR">Böyleleri bölücü sınıf çıkarlarına bağımlı olmadıkları için o nispette güçlü bir bütün oluşturuyordu. Endüstrinin henüz emeklediği, ticaretin ise büyük ölçüde yabancıların elinde olduğu bu memlekette Fransız Devrimi’ni yaratan, Avrupa’nın başka yerlerinde de gelecek yüzyılda ihtilalci ruhu besleyecek olan sosyal ve ekonomik çatlaklar yoktu. Arkalarında böylesi bir zorlayıcı grup olmayan reformcu azınlık, böylece daha da yalıtılmış oluyor, hükümdara hâkim olmak ya da onu tahtından indirmek istediğinde de tutucu öğelerin insafına kalıyordu.</span></p>

      <p class="paragraf para-style-override-14"><span xml:lang="tr-TR">Fransızsever eğilimleri nedeniyle III. Selim’in akıbeti de bu oldu. Reformları geri tepmiş olsa da, yine de Batı kaynaklı yeni ve aydın fikirlerden oluşan bir akımı teşvik etmiş oldu. Selim’den sonra bu değişim İslamın kalesine sızacak, on dokuzuncu yüzyılın içinde gelişmemiş bir akarsuyken bir sele dönüşecekti. Fransız Devrimi eninde sonunda bu yabancı topraklarda özgürlük ilkesini besleyecek, bu, İslam şemsiyesi altında ön planda hukuksal bir kavramken zaman içinde politik bir anlam kazanacaktı. İslama dayalı güçlü bir hayırsever geleneği olan ve kabul edilemez servet ve sosyal ayrıcalık uçları bulunmayan bir toplumda önceleri bir anlamı olmayan eşitlik ilkesi zaman içinde önem kazanacaktı. Dayanışma da zaman içinde Hıristiyan azınlıkları bulunan Osmanlı İmparatorluğu’nda ve bütünüyle İslam dünyasında milliyetçiliğe dönüşecekti.</span></p>

      <p class="paragraf para-style-override-14"><span xml:lang="tr-TR">Bu arada, değerlerinden sapılmasına rağmen egemen bir sosyal ve siyasal güç olarak yaşamaya devam eden İslam ilkeleri, kısa vadede modern Osmanlı rejimi üzerindeki etkileri açısından bozguncudan çok, birleştirici oldu. Durgunlukta her şeye rağmen olumsuz bir güç vardı. Deneyimli bir Osmanlı diplomatının sonradan şaka yollu belirttiği gibi: “Devletimiz en güçlü devlettir. Çünkü siz onu dışarıdan, biz ise içeriden çökertmeye çalıştığımız halde, hâlâ çökmüyor.”</span></p>
    </div>
  </div>
</body>
</html>
