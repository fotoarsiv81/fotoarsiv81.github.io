<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-14.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-14.html">
    <div class="Basic-Text-Frame">
      <p class="split"></p>

      <p class="arabaslik-sol" id="toc_marker-4-1"><span class="alt-baslik" style="font-size:1.38em;" xml:lang="tr-TR">((11))</span></p>

      <p class="paragraf para-style-override-14"><span xml:lang="tr-TR">On altıncı yüzyılda Osmanlı sultanlarının en büyüğü olan ve dünyanın Muhteşem Süleyman, kendi tebaalarının ise Kanuni Sultan Süleyman olarak tanıdığı I. Süleyman tarih sahnesine çıkacaktı. II. Mehmet’in torun çocuğu, Osmanlı İmparatorluğu’nu Fatih Sultan Mehmet’in hayal ettiğinden daha fazla genişletecek ve gücüyle prestijini daha büyük doruklara yükseltecekti. Ama o arada Osmanlı Hanedanı’nın yapısındaki kardeş katli ruhu Mehmet’in ölümünden sonra hortlayacak ve sultanın ölümünden sonra iki oğlu, II. Bayezıt ile küçük kardeşi Şehzade Cem arasında uzun bir mücadele sürecine yol açacaktı.</span></p>

      <p class="paragraf para-style-override-14"><span xml:lang="tr-TR">Babasının tam zıddı bir karaktere sahip olan Bayezıt, barışsever ve bilge bir bilim adamı, mistik inançlara sahip, fazlasıyla ağırbaşlı ve o oranda hoşgörülü bir hükümdardı. Fetihler yapmayı düşünmüyor, çağının yazarları arasında “Veli” “Kanuna Saygılı” olarak biliniyordu. Kendi ordularının başında savaşa gitmek uygulamasına sırt çeviren ilk Osmanlı padişahıdır. On iki yaş küçük kardeşi Cem ise onun aksine, son derece dinamik ve romantik, güçlü ve yürekli, hayatın zevklerine düşkün bir kişiliğe sahipti. Güzel sanatlara değer veriyor, şairlerin arasında günlerini geçiriyordu, kendi de yetenekli bir şair olmuş çıkmıştı. Biyografisini kaleme alan yazar, “Cemşid’in Kupası onun elinde Süleyman’ın Mührü’nün yerini almış, ozanlığın sesi onda zafer davulununkiyle birlikte duyuluyordu,” diye yazmıştı.</span></p>

      <p class="paragraf para-style-override-14"><span xml:lang="tr-TR">Fatih’in ölümünden hemen sonra Cem vakit yitirmeden silaha sarıldı ve taht üzerinde hak iddia etti. Ne çare ki Osmanlı Hanedanı’nda ardıllık giderek Yeniçerilerin gücüne bağımlı olmuştu. Yeniçeriler ise Gazi geleneğini daha iyi temsil ediyor diye Bayezıt’ı tutuyorlardı. Yönetimin ve halkın desteğini alarak Fatih’in son sadrazamı Karamanlı Mehmet Paşa’yla politikasına şiddetle karşı çıktılar. Paşayı destekleyen Cem, başkenti Konya olan Karaman ülkesinin valisiydi. Bu kentin İstanbul’a uzaklığı, Bayezıt’ın valisi olduğu Amasya’nınkinin yarısı kadardı. Ancak muhalefetin desteğini alan Bayezıt, başkente daha önce varmayı başardı. Burada Yeniçerilere gerekli armağanlarla ödünleri vaat etti ve cülusunu garantiledi.</span></p>

      <p class="paragraf para-style-override-14"><span xml:lang="tr-TR">Cem’in gelişine karşı gerekli hazırlıkları yapan Yeniçeriler, bu arada başkenti kontrolleri altına almışlardı. Burada sarayın bazı yetkilileriyle anlaşarak sadrazamı katlettiler ve başını bir mızrağın ucunda şehir sokaklarından geçirdiler. Bundan sonra Karamanlının Cem’e yolladığı habercilerin yolunu keserek onları da öldürdüler. Bayezıt, karşılığında babasının halkın hoşuna gitmeyen para devalüasyonu uygulamasına son verdi ve el koyduğu bazı toprakları tımar olarak sahipleriyle dini müesseselere iade etti. Özetle, babasının politikalarına sırt çevirip büyükbabası II. Murat’inkileri benimsemek eğilimindeydi.</span></p>

      <p class="paragraf para-style-override-14"><span xml:lang="tr-TR">Ancak Cem bir savaşçıydı ve boyun eğmek niyetinde değildi. Karaman’dan ve Toros’un Türkmen aşiretlerinden topladığı bir kuvvetle Bayezıt’a karşı ayaklandı, Bursa’yı işgal etti ve orada kendini sultan ilan etti. Kendi parasını döktürdü, kendi adına hutbe okuttu ve on sekiz gün saltanat sürdü. Ağabeyine imparatorluğu aralarında paylaşmalarını teklif etti. Bayezıt Avrupa’da, Cem ise Asya’da hüküm sürecekti. Fakat Fatih’in başta gelen komutanı ve Yeniçerilerin bir kahramanı olan Gedik Ahmet Paşa’nın kumandasındaki Bayezıt’ın kuvvetleri Cem’in üzerine yürüdüler. Paşa bu amaçla Arnavutluk üzerinden İtalya’ya yapılacak seferinin tekrarını ertelemişti.</span></p>

      <p class="paragraf para-style-override-14"><span xml:lang="tr-TR">Gedik Ahmet Paşa, Cem’i arka arkaya iki kez yenilgiye uğrattıysa da onu ele geçirmeyi başaramadı, ama onu kaçıp sürgüne gitmek zorunda bıraktı. Cem önce Osmanlı topraklarından Memlukluların ülkesine kaçtı. Halep, Şam ve Kudüs üzerinden Kahire’ye gelerek Memluk Sultanı Kayıtbay tarafından bir hükümdar gibi karşılandı. Oradan kutsal Mekke ve Medine’ye hac ziyaretinde bulundu. Hamisinin yardımıyla Anadolu’ya dönerek Karamanlı destekçilerini tekrar etrafına topladı, fakat ordusu onu Ankara önlerinde terk edince yine yenilgiye uğradı ve Kilikya’ya (Adana çevresi) kaçtı.</span></p>

      <p class="paragraf para-style-override-14"><span xml:lang="tr-TR">Uzlaşmacı bir tavır takınan Bayezıt, Cem’e, Kudüs’te sessiz sedasız barınması koşuluyla yönettiği Karaman Beyliği’nin oldukça yüklü gelirlerini önerdi. “İmparatorluk rakipler arasında paylaşılamayan bir gelindir,” diye iddia ediyordu. Ama Cem şimdi Kudüs’ün Saint Jean ve Rodos’taki Hospitalier şövalyelerinin korumasını tercih etti ve Rodos’ta büyük üstat D’Aubusson tarafından imparatorlara layık bir tantanayla kabul edildi. Sonradan imzalanan bir antlaşmaya göre Bayezıt, kardeşinin gözetimlerinde kaldığı sürece şövalyelere yılda kırk beş bin altın ödemeyi üstlendi.</span></p>

      <p class="paragraf para-style-override-14"><span xml:lang="tr-TR">Cem önceleri fark etmese de şövalyelerin ona gösterdikleri ilgi tamamen politik amaçlıydı. Gerçekte Hıristiyanlığın elinde Osmanlı saldırılarına karşı değerli bir rehineydi. Önce Fransa’da, sonra da Roma’nın Vatikan’ında onu ağırlayanlar gerçekte gardiyanları ve olası sömürücüleriydiler; “Türkün kardeşi”ni korkunç ortak düşmanlarının üzerine salmak için uygun zamanı bekliyorlardı. Çekişen Hıristiyan prenslerinin entrikalarında bir piyon gibi kullanıldı. Sonunda Napoli’de öldü. Eldeki kanıtlara bakılırsa belki de Borgia Papası tarafından Frenk kralına inat olsun diye ve öz kardeşinin göz yummasıyla zehirletilmişti. Osmanlı sultanı ne de olsa böylesi bir cinayete yasal bir bahane olarak kardeş katli yasasını öne sürebilirdi.</span></p>

      <p class="paragraf para-style-override-14"><span xml:lang="tr-TR">Bayezıt tüm barışçılık eğilimlerine karşın, Cem’in ölümünden önce olduğu gibi, sonrasında da Avrupa diplomasisinin manevralarına çaresizce bulaşmıştı. Avrupa devletleri Osmanlı desteği tehdidini birbirlerine karşı kullanmayı standart bir uygulama haline getirmişlerdi. Osmanlı İmparatorluğu şimdi yalnız karada değil, Akdeniz’de de yabana atılmayacak bir faktördü. Haçlı serüvenlerine kesin bir son vermeye kararlı olan Bayezıt, kendisinden önce babasının yaptığı gibi, Osmanlı Donanması’nı kuvvetlendirmeyi sürdürdü. Akdeniz’de üstünlüğü sağlamak için yoğun bir gemi inşaatı programını uygulamaya koymuştu. Bu güçlü konumundan Venedik’e tekrar savaş açmakta yararlandı, kara ve deniz kuvvetleri de sırasıyla Lepanto, Modon, Koron ve Yunanistan’da Navarino’yu zapt ettiler. Bayezıt Milano’yla Napoli’ye destek teklif etti, Napoli hükümdarından karşılığında Otranto’yu koparmayı umuyordu. Ama kendisi Adriyatik Denizi’ni aşmayı denemedi. Venedik ne de olsa Fransız, İspanyol ve Portekiz deniz kuvvetlerinin denizden yapabilecekleri yardımlara güveniyordu.</span></p>

      <p class="paragraf para-style-override-14"><span xml:lang="tr-TR">1503’de sultanla Venedikliler ve sadece statükoyu onaylayan çeşitli müttefikleri arasında bir barış antlaşması imzalandı. Fakat savaşmak Venedik’in deniz gücünü yıpratmıştı. Bu ise bundan böyle Akdeniz’in yalnız doğu değil, batı sahillerine de baskınlar yapan Osmanlı Donanması’nın yararınaydı. İspanya’yla Kuzey Afrika’nın Müslümanları Osmanlılara, “Deniz Gazileri” diye kucak açtılar. Bayezıt eşzamanlı olarak imparatorluğunun ticari ve ekonomik alanlarda büyük ölçüde büyümesini teşvik etti. Kendisi de İtalyan devletlerinin tüccarlarıyla kârlı bir ticaret yapmasının yanı sıra, on beşinci yüzyılda İspanya’dan sürüldükleri vakit daha çok Yahudinin topraklarına göç etmesini teşvik etti.</span></p><br />

      <p class="paragraf para-style-override-14"><span xml:lang="tr-TR">O sıralarda Asya’da Osmanlıların Türkmen göçerleriyle başları dertteydi. En eski zamanlardan beri Anadolu kırlarında dolaşan bu serkeş aşiretler, şimdi Suriye ile İran sınırlarının ötesinden gelen dürtülerin etkisiyle merkezi otoriteye karşı sürekli bir ayaklanma durumundaydılar. Osmanlılar onlar üzerinde egemenlik kurmak amacıyla arka arkaya altı savaşla Suriye’de Memluk sultanının kuvvetleriyle çarpıştılar, barışa ise ancak Osmanlıların sınırlarında Memluklulara ödünler vermeleri karşılığında ulaşılabildi.</span></p>

      <p class="paragraf para-style-override-14"><span xml:lang="tr-TR">Türkmenlerin şikâyetleri, imparatorluk kuvvetlendikçe onları denetim altına almaya ve vergilendirmeye kalkışan, önceki bağımsızlıklarını sınırlayan ve yerleşik çiftçileri yıkıcı akınlarından koruyan merkezi bir yönetimin kuruluşundan kaynaklanıyordu. Kızıl başlıklar giyen, dolayısıyla da Kızılbaş olarak tanınan Türkmenler İran’ın sınır bölgelerinde İsmail adında yeni bir hükümdarın ruhani ve politik liderliğinden teşvik görüyorlardı. 1502’de kendini İran Şahı ilan eden İsmail’e, Uzun Hasan’ın emelleriyle ve Akkoyunlularının aşiret ilişkileri miras kalmıştı. O da Uzun Hasan’ı kendine örnek alarak Venedikle anlaşmaya çalıştı ve Osmanlı topraklarına saldırılara girişti. Kızılbaşların asi kuvvetleri bu arada onun adına Bursa surlarının dibine kadar geldiler. Bayezıt’ın sadrazamı Ali Paşa buradaki savaşta şehit oldu. Hazreti Muhammet’in damadı Ali’nin, dolayısıyla da peygamberin soyundan geldiğini iddia eden İsmail, Şiilik bayrağını dalgalandırdı. İslamın bu kolu Ali’nin Halifelik üzerindeki iddialarının yasallığına arka çıkmıştı, İran halkı ise mistik ve sezgisel yanlarıyla birlikte bu mezhebe sıkı sıkıya bağlıydı ve bölgenin tek resmi dini olduğunu iddia ediyordu. Aksine Emevi ailesinin iddialarını destekleyen Sünni İslam, İslam topluluğunun hâkim inancı olmuştu ve bundan böyle “Ortodoks” olarak tanınacaktı.</span></p>

      <p class="paragraf para-style-override-14"><span xml:lang="tr-TR">Büyük Sufi diye tanınan İsmail’le aykırı inançları Doğu ve Güney Anadolu’da büyük destek gördü. Mistik eğilimleri olan Bayezıt bile Sufiliğin felsefi doktrinlerine yakınlık duymuştu. Ama bunların yabancı bir hükümdar tarafından kendi sınırları içinde siyasal açıdan aleyhine kullanılması üzerine Sufiliğe sırt çevirecekti. Osmanlı orduları böylece İsmail’e karşı koydular, ama İranlıyı savaşa zorlayamadılar. Ne var ki İsmail’in ortaya çıkması Osmanlı Hanedanı içinde bu kez dini etkileri olan yeni bir çekişmenin oluşmasına yol açacaktı. Üçü de eyalet valisi olan sultanın hayattaki üç oğlunun en genci Selim, hepsinin en güçlüsü ve dövüşken olanıydı. Bu yanıyla babasıyla çelişiyor, buna karşın dedesi Fatih Sultan Mehmet’e benziyordu. Bayezıt’ın favorisi ise, yönetmeye kardeşlerinden daha istidatlı olan ikinci oğlu Ahmet’ti.</span></p>

      <p class="paragraf para-style-override-14"><span xml:lang="tr-TR">Bayezıt’ın sağlığının bozuk olduğunu bilen ve saltanat üzerindeki iddiasını sağlamlaştırmak isteyen Selim, İstanbul’a sürpriz bir ziyaret yaptı. Orada Bayezıt’ın askeri alandaki pasifliğine, dolayısıyla da fetihlerin maddi ürünlerinden yoksun kalmalarına içerleyen Yeniçerilerin desteğini elde etti. Bayezıt, Selim’in o sırada önünü kesebildi ve kendisine sadık adamlarının desteğiyle Ahmet’i kayırmayı sürdürdü. Selim bunun üzerine oğlu Süleyman’ın (geleceğin büyük padişahının) vali olarak bulunduğu Kırım’a kaçtı. Burada bir ordu kurdu ve Karadeniz’in kuzeyinden hareketle Edirne’yi işgal etti. O sırada Anadolu’da Ahmet İslamiyete ters düşen inançlar edinmiş, Kızılbaşların kızıl başlığını takmış ve Bursa’yı almak üzere bir kuvveti harekete geçirmişti. Böylece babasının desteğini yitirmiş oldu. Yeniçerilerin desteğindeki Selim, kurduğu bir ordunun başında İstanbul’a yürüdü. Bunun üzerine Bayezıt tahtı ona bırakmaya razı oldu. Tahtından inen Bayezıt doğduğu yer olan Dimetoka’ya gitmek için izin istedi. Ancak -belki de oğlunun emriyle zehirlenerek- yolda öldü.</span></p>

      <p class="paragraf para-style-override-14"><span xml:lang="tr-TR">I. Selim’in ya da daha iyi bilinen adıyla Yavuz Sultan Selim’in saltanatı böylece başlamış oldu. Tahta çıkınca ilk yaptığı iş iki erkek kardeşini iple boğdurmak oldu. Kardeş katlini beş yaşını geçen beş yetim yeğenini de boğdurmaya kadar götürdü. Memleket içinde konumunu bu şekilde garantiledikten sonra silahlı kuvvetlerini Asya içlerine gönderdi. Avrupa’ya şimdilik ilişmiyordu.</span></p>

      <p class="paragraf para-style-override-14"><span xml:lang="tr-TR">Dindarlığı fanatizm düzeyine çıkaran bu padişah, sapkınlık olarak nitelediği Şiiliği İmparatorluğu’nda yok etmeye girişti. Başlıca düşmanı, bu mezhebin en büyük savunucusu olan İran Şahı İsmail’di. Ona karşı kutsal bir savaşa girişmeden önce Selim, İsmail’in Anadolu’daki kırk bin kadar dinsel yandaşını katletmeye girişti. Bu hareketi aynı dönemde Hıristiyan Avrupa’da girişilen Aziz Bartolomeus Katliamı’yla kıyaslanabilir. Dinin kabul edilmiş şekli uğruna yaptığı girişimler ona Adil lakabını kazandırdı.</span></p>

      <p class="paragraf para-style-override-14"><span xml:lang="tr-TR">Planladığı seferi, bir Gazi’nin sapkınlara karşı savaşı olarak niteleyen Selim, Şah’a bir dizi kışkırtıcı ve kavgacı mesaj yolladı. İsmail tahrik olmaktan kaçınarak barışçı ilişkiler önerdi. Selim’le kuvvetleri ilerlerken, o sınırlarının ötesine çekildi, ama sonunda Çaldıran Ovası’nda savaşı kabul etmek zorunda kaldı. Savaşı kazanan Yavuz Sultan Selim Tebriz’i zapt etti ve tutsaklarını katletti, ama şehrin ününe ün katan zanaatkârlarla ustaların birkaç binini, işlerini yapmaya devam edip Osmanlı mimarisini zenginleştirmeleri için İstanbul’a yolladı. Bundan sonraki seferlerinde birçok şehri ve bölgeyi ele geçirdi; en sonunda yüksek Doğu Anadolu yaylasını da topraklarına katarak Osmanlı İmparatorluğu’na doğudan gelebilecek olası istilacılara karşı doğal bir stratejik duvar sağladığı gibi, böylece Asya’da güç dengesini de değiştirdi.</span></p>

      <p class="paragraf para-style-override-14"><span xml:lang="tr-TR">İran’a karşı ekonomiyi silah olarak kullanarak ülkenin Batı’ya başlıca ihraç metali olan gümüş ve altın gelirinin en büyük kısmını oluşturan ipek ticaretini yasakladı. Bursa’nın İranlı ipek tüccarlarını ise Balkanlar’a sürdü. Aynı ekonomi savaşı zihniyetinden hareketle sonradan Memlukluların Kafkasya’dan Çerkez esir ticaretini durdurmaya çalıştı.</span></p><br />

      <p class="paragraf para-style-override-14"><span xml:lang="tr-TR">İran’a karşı zafer kazanan Selim 1516’da Memlukluları kendine hedef aldı. Bu halk bir yandan Şah İsmail’in oluşturduğu tehdide karşı, öte yandan Vasco da Gama’nın Afrika ve Hint seferlerinin ürünü olarak Portekizlilerin yeni tehditlerine karşı şimdiye kadar Osmanlı desteğine güvenmişti. Portekiz tehdidine karşı çıkmak için Memlukluların gemi yapımı için Osmanlı’dan kerestelik ağaç, ayrıca barut ve silahlar almaya ihtiyaçları vardı.</span></p>

      <p class="paragraf para-style-override-14"><span xml:lang="tr-TR">Ama Selim’in kuvvetleri şimdi Suriye’nin sınır bölgelerine girdiklerinden yaşlı Memluk Sultanı Kansu Gavri daha fazla tarafsız kalamazdı, o da Mısır’dan kuzeye doğru harekete geçti. Bu davranış Selim’i Halep üzerine yürümeye sevk etti, sultanı kentin önünde yenilgiye uğrattı ve savaş meydanında bir inme sonucunda ölmesine neden oldu. Selim bundan sonra birbiri arkasından Şam’ı, Beyrut’u ve Filistin’deki Gazze’yi zapt etti. Burada peygamberlerin mezarlarını ve Kudüs’te Hazreti İbrahim’in Kayası’nı ziyaret etti.</span></p>

      <p class="paragraf para-style-override-14"><span xml:lang="tr-TR">Fethedilen şehirlere Osmanlı valiler atandı. Bunlar Lübnan’ın prenslerine sözde vassalmış gibi davrandılar, Hıristiyanlarla Yahudilere hoşgörü gösterdiler, Kudüs’e gelen hacıların ödeyeceği vergilerle ücretlerde indirim yaptılar. Selim ne de olsa Hıristiyanlara Müslüman sapkınlara olduğundan daha hoşgörülü davranıyordu.</span></p>

      <p class="paragraf para-style-override-14"><span xml:lang="tr-TR">Sultan Selim Mısır sınırında durdu. Yenik Memluk sultanının ordusuna eşlik eden Sünni Abbasi Halifesi El-Mütevekkil şimdi elindeydi. Ona ihtiyatla karışık bir saygıyla davrandı. Kansu Gavri’nin Kahire’deki vârisi Tuman Bey’e yazarak halifeyle adamlarının kendisine bağlılık yemini ettiklerini ve şimdi kendisinin bütün Memluk topraklarının gerçek sultanı olduğunu bildirdi. Bununla birlikte, Memluk İstanbul’a vergi ödeyen vassal bir vali olarak Kahire’de kalabilecekti.</span></p>

      <p class="paragraf para-style-override-14"><span xml:lang="tr-TR">Tuman Bey teslim olmayı reddedip meydan okurcasına kendini Memluk sultanı ilan edince, Selim ordusuyla Sina Çölü’nü aştı. Başarılı bir ön savaştan sonra halifeyi ordusuyla Kahire’ye yolladı ve hükümdarlarına değilse bile Mısır halkına iyi davranmayı vaat etti. Böylece korkularını hafifletmeyi umuyordu. Ertesi gün hutbeyi kendi adına okutmasıyla Memluk rejiminin son bulduğunu ilan etti. Kahire’nin içinde ve çevresinde savaşmakla geçen birkaç günün sonunda Tuman Bey Piramitlerin yakınındaki bir savaşta resmen yenildi ve gelenek gereği darağacı olarak kullanılan şehir kapısına asıldı.</span></p>

      <p class="paragraf para-style-override-14"><span xml:lang="tr-TR">Selim Kahire’de altı ay kalarak bir uydu devlet olarak Mısır’ın geleceğini planladı. 1517 sonbaharında arkasında bir genel vali bıraktıktan sonra ordusuyla İstanbul’a dönmek üzere yola çıktı. Abbasi halifesi sarayında tutulmak üzere ondan önce yola çıkarılmıştı, halifelik konumunun ise şimdi Osmanlı sultanlarına geçtiği kabul ediliyordu. Peygamberin sancağıyla cüppesinin İstanbul’a gönderilmesi ise, bunlara sahip olmak, sultanların Mekke’yle Medine’deki kutsal yerlerin, Hicaz’ın hac yollarının, dolayısıyla da İslamın koruyuculuğu statüsünü simgelediği için, daha somut bir anlam taşıyordu. Selim şimdi, ondan önce Memluk sultanlarının yaptıkları gibi, İslamın lideri olduğunu iddia edebilecekti. İslam dünyasının en güçlü hükümdarı olduğuna göre, kuramsal olarak bu dünyanın bütün liderlerine onun üstün otoritesine tabi gözüyle bakılabilirdi.</span></p>

      <p class="paragraf para-style-override-14"><span xml:lang="tr-TR">Aradan iki yıl geçtikten sonra Selim, Edirne yolundaki bir köyde kanserden acılar içinde öldü. Ölümünden kısa bir süre önce, ahret dışında gideceği bir yer kalmadığını ileri sürmüştü. Öfkeli yüzlü, şiddet eğilimli bir karaktere sahip iriyarı bir adamdı. İnsan hayatına hemen hemen hiç önem vermezdi. Fevri şekilde yaptığı zulümlere ilişkin hikâyelerin haddi hesabı yoktu. Anlatıldığına göre, saltanatının başlarında Yeniçerilere ödünler vermesinin arkasından kendi gelirlerinin de artırılmasını ihtiyatsızca isteyen bir eyalet valisini herkesin önünde bir kılıç darbesiyle öldürmüştü. Selim, onunla fikir ayrılığına düşen ya da şu veya bu şekilde hoşnut kalmadığı herhangi bir kimseyi hizmetindeki dilsizlere hemen oracıkta idam ettirirdi.</span></p>

      <p class="paragraf para-style-override-14"><span xml:lang="tr-TR">Sadrazamlarının hayatlarının ve meslek yaşamlarının bu durumda kısa olması kaçınılmazdı. Sultanın emriyle, içlerinden yedisinin, birçok devlet memurunun ve paşanın da kellesi gitmişti. “Selim’e vezir olasın” sözleri Türkçede “Canın çıksın!” anlamında kullanılır olmuştu. Sultanın huzuruna çağırılınca vezirler vasiyetnamelerini de üzerlerinde taşımak önlemine başvururlardı. Bir tanesi sultana, işlerini yoluna koyabilmek için idam fermanının ne zaman çıkacağını önceden bilmek istediğini şaka yollu soracak olmuştu. Selim bunun üzerine yüksek bir tonlamayla gülerek şöyle karşılık vermişti: “Seni öldürtmeyi birkaç zamandan beri düşünmekteyim, ne çare ki şimdilik elimde senin yerini dolduracak uygun bir kimse yok. Aksi halde sorunu hemen yanıtlardım.”</span></p>

      <p class="paragraf para-style-override-14"><span xml:lang="tr-TR">Böylesi tehlikelerine rağmen yüksek düzeydeki görevlere aday olmak isteyenler az değildi. Çünkü ödülleri tehlikeleri kadar büyüktü. Ayrıca, Selim’in sarayındaki ve sultanın huzurundaki hayat hareketli, heyecan verici olmasının yanı sıra, gizliden gizliye neşe ve tehlikeyi umursamazlık içeriyordu. Selim’in, zamanının ruhunu yansıtan gaddarlıkları, acımasız olmalarına karşın dedesi Fatih’in soğuk hesapçılığıyla çelişiyordu. Selim, tüm barbarlığına rağmen, edebiyata düşkün ve şairliğe istidatlı son derece kültürlü bir adamdı. Farsça bir kaside kitabı kaleme almıştı; ayrıca bilginleri destekliyor, olayları kaydetmeleri ve Osmanlıların kahramanlıklarını ölümsüzleştirmeleri için ozanlarla tarihçileri seferlere beraberinde götürüyordu.</span></p>

      <p class="paragraf para-style-override-14"><span xml:lang="tr-TR">Her şeyin ötesinde yaman bir savaşçıydı. Dedesiyle atalarının Hıristiyan Avrupa’daki fetihlerine İslam Asya’daki kendininkileri ekleyerek Osmanlı İmparatorluğu’nun yüzölçümünü on yılın içinde iki katına çıkardı. Öldüğü sıralarda imparatorluğun sınırları Tuna’nın kıyılarından Nil’e, Adriyatik kıyılarından Hint Okyanusu’na kadar uzanıyordu. Oğlu Süleyman’a iki kıtanın içerilerine kadar uzanan işte böylesine muhteşem bir miras bırakmıştı.</span></p>
    </div>
  </div>
</body>
</html>
