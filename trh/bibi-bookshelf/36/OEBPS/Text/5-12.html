<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-12.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-12.html">
    <div class="Basic-Text-Frame">
      <p class="split"></p>

      <p class="arabaslik-sol" id="toc_marker-3-5"><span class="alt-baslik" style="font-size:1.38em;" xml:lang="tr-TR">((10))</span></p>

      <p class="paragraf para-style-override-14"><span xml:lang="tr-TR">Fatih Sultan Mehmet yeni bir İslam Dünya İmparatorluğu yaratmaya çalışırken yalnız Bizans topraklarını berkitme ve genişletmekle ilgilenmiyor, aynı zamanda yönetsel, yasal, ekonomik ve sosyal alandaki yeni kurumlarla yapısal olarak da yeni bir devlet yapmak istiyordu. Tüm farklılıklarına rağmen devletin temelini oluşturmak için birleşen hemen hemen bağımsız sınır beyleri, şimdi merkeziyetçi bir imparatorluğun sosyal ve politik yapısıyla bütünleşiyorlardı.</span></p>

      <p class="paragraf para-style-override-14"><span xml:lang="tr-TR">Bu devlet gerçekte Bizans’ın olduğu gibi, “Tanrı tarafından yönetilme” ilkesini temsil eden bir askeri teokrasiydi. Sultan en üst düzeyde organize edilmiş bir bürokrasinin aracılığıyla bu yönetim üzerinde mutlak bir güç sahibiydi. Mehmet’in kendisince görevi, kişisel otoritesini tehdit edebilecek veya onunla rekabet edebilecek her öğeyi ortadan kaldırmak ya da en azından değiştirip kontrolü altına almaktı. Tanrı tarafından atanmış biri olarak yalnız o yönetecekti. Hanedanına bu kutsal hükümdarlığı garantilemek için imparatorluğunda zaten var olan kardeş katli uygulamasını yasallaştırdı: “Allah’ın sultanlığı bahşettiği oğullarımdan biri, devletin selameti için erkek kardeşlerini yasal olarak katlettirebilir. Bu uygulama çoğu ulemanın onayını almıştır. “</span></p>

      <p class="paragraf para-style-override-14"><span xml:lang="tr-TR">Sadrazamı, önceki padişahların saltanatlarındaki öncellerinden farklı olarak sultanın hizmetkârı, komutlarının uysal aracıydı. Devlet işleri üzerinde karara varmak yetkisinden yoksun olmakla birlikte, görevlerinin limitleri dahilinde öncellerininkinden daha kapsamlı bir otoriteden yararlanabiliyordu. Sultan bu noktaya kadar göçer atalarının yüzyıllar önce çadırlarından yönettikleri devlet konseyi (ya da Divan) toplantılarına oturduğu yerden bizzat kendisi başkanlık etmişti. Fakat Mehmet saltanatı zamanında bu yetkiyi sadrazama bıraktı. Artık Divan toplantılarında bulunmuyor, “Sultanın Gözü,” diye anılan yüksekteki kafesli bir bölmeden kendisi görülmeden izliyordu. Bu da kendisinden sonra gelecekler için bir emsal oluşturacaktı.</span></p>

      <p class="paragraf para-style-override-14"><span xml:lang="tr-TR">Anlatıldığına göre, sistemdeki değişiklik beklenmedik bir olaydan kaynaklanmıştı. Pejmürde bir Türkmen bir Divan toplantısına dalmış ve bölgesinin kaba lehçesiyle, “Mutlu hükümdar hanginiz?” diye sormuştu. Sultan öfkesinden deliye dönmüş, sadrazam da ileride böylesi küstahlıkların önlenmesi için Divan işlerinin vezirlerin ellerine bırakılmasına onu razı etmişti. Sadrazam böylece hükümetin devlet mührünü elinde bulunduran başı olmuştu. Sultanın yardımcısı olarak sivil otoriteye büyük ölçüde hâkimdi; sivil idarenin bütün kollarının sorumluluğunu üstleniyor, memurlarının atanmalarını ve çalışmalarını kontrol ediyordu.</span></p>

      <p class="paragraf para-style-override-14"><span xml:lang="tr-TR">Sadrazamın efendisi adına başında bulunduğu sivil yapı, “İmparatorluğun dört temel direği” üzerinde kuruluydu. Bu da adını eski Osmanlı beylerinin savaştaki çadırlarının dört direğinden alıyordu. Dört sayısının ise kutsal bir anlamı olup Kuran’a göre tahtı taşıyan dört meleği, sonradan dört halife olan peygamberin arkadaşlarını veya cennetin dört rüzgârını simgeliyordu.</span></p>

      <p class="paragraf para-style-override-14"><span xml:lang="tr-TR">İlk direk sadrazamınkiydi. Bütün diğer yüksek düzeydeki devlet memurları gibi paşa unvanına sahipti, ki bunun kelime anlamı “Sultanın ayağı”ydı. Eski İran’da yüksek düzeydeki memurlar adlarını aynen böyle kralın gözlerinden ve ellerinden alıyorlardı. Sadrazam, paşalık alametleri meyanında beş tuğ sergilemek ayrıcalığına sahipti, bir altındaki üç paşanın ise sadece üçer tuğları vardı. Bu Türk bozkırlarındaki at sırtında göçerlik günlerinden kalma bir semboldü. Bu nazırlar genel konular, yasalar ve maliyeyle ilgili kendi iş alanlarında bağımsız olmakla beraber, doğrudan sultana karşı sorumlu olmak durumundalardı.</span></p>

      <p class="paragraf para-style-override-14"><span xml:lang="tr-TR">İkinci direk adalet mekanizmasının sorumlularını kapsıyordu. Bunlar iki</span> <span class="italik" xml:lang="tr-TR">kazaskerdi</span> <span xml:lang="tr-TR">(kadı-asker). Görevleri diğer yargıçları atama olan bu ordu yargıçlarının birinin yasal yetki alanı Anadolu, diğerininki ise Rumeli’ydi. Üçüncü direk, birer muhasebeci olan</span> <span class="italik" xml:lang="tr-TR">defterdarlardı</span><span xml:lang="tr-TR">. Dört hazinedar devletin finansal ve parasal işlerini yönetmekten sorumluydular. Dördüncü direği oluşturan ise</span> <span class="italik" xml:lang="tr-TR">nişancılardı</span><span xml:lang="tr-TR">, devletin nazırlarıyla kâtipleri. Bunlar sultanın fermanlarını hazırlar, üzerlerine imza niyetine sultanın</span> <span class="italik" xml:lang="tr-TR">tuğrasını</span> <span xml:lang="tr-TR">ya da</span> <span class="italik" xml:lang="tr-TR">nişanını</span> <span xml:lang="tr-TR">basarlardı. Son olarak iki sınıfa ayrılan ağalar, kumandanlar veya subaylar vardı. Bunların bir kısmı askeri alanda görev yapan Yeniçeri ağası gibi dışa, bir kısmı da yalnızca sultanın sarayına bağlı içe ait görevlilerdi.</span></p>

      <p class="paragraf para-style-override-14"><span xml:lang="tr-TR">Fatih Sultan Mehmet tarafından değiştirilen ve genişletilen bu sistem Kanunname’de yer almaktadır. Yunanca</span> <span class="italik" xml:lang="tr-TR">kanon</span> <span xml:lang="tr-TR">ve Arapça</span> <span class="italik" xml:lang="tr-TR">kanun</span> <span xml:lang="tr-TR">kelimelerinden türetilmiş bu kanun kitabı, ayrıca saltanatının sonlarına doğru sultanın buyruğu üzerine düzenlenmiş tüzükleri de içermekteydi. Devletin hiyerarşisini, gelenekleriyle davranış kurallarını, görevleriyle kurumlarını, gelirleriyle uygulamaya yetkili olduğu cezaları kapsıyordu.</span></p>

      <p class="paragraf para-style-override-14"><span xml:lang="tr-TR">Kanunname İslam değil, Türk devlet geleneklerini yansıtıyordu. Diğer Müslüman devletler gibi Osmanlı İmparatorluğu’nda geleneksel olarak en başta Kuran’ın yasaları, yani kutsal Şeriat Yasası tarafından yönetiliyordu. Fakat imparatorluğun kapsamı ve karmaşıklığı artınca, Kuran’ın yasalarını, koşullarını genişleten ve zamanın değişen durumlarıyla uyumlu bir devlet yasasıyla takviye etmek gerekti. Bu değişikliği I. Murat başlatmış, II. Murat ise bir adım daha ileriye götürmüştü. Araya giren yüzyılın getirdiği çok büyük sayıdaki idari fonksiyonlarla görevler II. Mehmet’in yeni bir yasamaya başvurmasını gerektirdi. Yüzyıllar geçtikçe bu yasaların da genişletilmesi ve yerlerine yenilerinin konması kaçınılmaz olacaktı. Bunlar, sultanın, Osmanlı geleneğine göre Padişah ya da İmparator olarak İslam yasa mekanizmasının müdahalesi olmaksızın yürürlüğe koymaya yetkili bulunduğu kendi nizamlarıyla emirlerini kapsıyordu. Ancak sultan, bütünleyici diye tanınan bu devlet yasasının ötesinde yine de Şeriat Yasası’nın farzlarıyla kısıtlamalarını kabul etmek durumundaydı. Şeriat, Kuran’ın ilk İslami kaynaklarına, Allah’ın yazılı emrine,</span> <span class="italik" xml:lang="tr-TR">Sunna</span> <span xml:lang="tr-TR">ya da Müslüman âdetlerinin bütününe, ilk dört büyük halifenin bildirilerine dayanıyordu. İmparator olarak buyrukları veya Hatt-ı Şerif denen kararnameleri bunlara bağımlı sayıldığı gibi, sultanın herhangi bir siyasal karar veya yaptırımının İslamın yasalar bahsindeki başta gelen otoritesi Müftü tarafından bir</span> <span class="italik" xml:lang="tr-TR">fetva</span><span xml:lang="tr-TR">’yla önceden onaylanması gerekiyordu.</span></p>

      <p class="paragraf para-style-override-14"><span xml:lang="tr-TR">Kanunname aynı zamanda katı hiyerarşisi, görkemiyle lüksü ve ayrıntılı törenselliği açılarından Bizans modeline (özellikle de onuncu yüzyılda Konstantin Porfirogenitus tarafından saptanmış teşrifat düzenine) çok şey borçlu olan sultanın sarayının âdetleriyle biçimselliğini de içeriyordu. Bu özellikle Bizans imparatorları gibi yabancı elçilerin sultanın karşısında göstermek zorunda oldukları saygı gösterileriyle ilgiliydi. Sultana yöneltilen geleneksel selam çağrısı Basileus’a (Rum ve Roma imparatorlarına verilen unvan) yöneltilene benziyordu. Her iki hükümdarın tebaaları da efendilerine kölelik görevi yapıyorlardı. O dönemin Bizans vakayinameleri gerçekten de sultandan Basileus -bir İslam Basileus’u- olarak söz ediyorlardı.</span></p>

      <p class="paragraf para-style-override-14"><span xml:lang="tr-TR">Saray teşrifatı, kıyafetler ve adabı muaşeret kuralları Bizans’ta olduğu gibi burada da en küçük ayrıntılarına kadar saptanıyordu. Sultan Mehmet her saray görevlisinin rütbesiyle görevlerinin, giysilerinin rengiyle belirtilmesini buyurmuştu. Örneğin, vezirler yeşil, mabeyinciler kırmızı renk giyiyorlardı. İslam hiyerarşisinde de müftülerin giysilerinin beyaz, ulemadan olanlarınkilerin mor, mollalarınkilerin ise gök mavisi olması gerekiyordu. Çizmelerle potinlerin renklerinin de kendine göre önemi vardı. Hükümet memurlarınınki yeşil, saray görevlilerininki ise açık kırmızıydı. Bir giysinin rengi dışında, biçiminin de kendine göre bir anlamı vardı; özellikle kollarının kesiminin, kürk süslerinin, en önemlisi de sarığın biçimiyle kişinin sakalının şeklinin. Çünkü bir İslam toplumunda başa giyilen şey simgesel bir öneme sahipti. Sarık Müslümanlara özgüydü. Ama Frenk ya da Rum olsunlar, gayrimüslimlerin de kırmızı, siyah veya sarı bir başlıkla gezmeleri gerekiyordu. Potinlerinin de Müslümanlarınkinden farklı renkte olması lazımdı. Rumların, Ermenilerin ve Yahudilerin potinleriyle çizmeleri sırasıyla siyah, mor veya mavi renkteydi.</span></p>

      <p class="paragraf para-style-override-14"><span xml:lang="tr-TR">II. Mehmet yalnız bir konuda Osmanlı atalarının geleneklerinden ayrılarak doğrudan Bizans örneğini izledi. Tebaaları eskiden sultanlara ulaşabilirler, sultan da nisbi bir teklifsizlikle halkının arasına karışabilirdi.</span></p>

      <p class="paragraf para-style-override-14"><span xml:lang="tr-TR">Ama Osmanlı’nın Avrupa’daki fetihlerinin sonrasında ve de Bizans’ın etkisiyle hükümdarın şahsının kutsallığı giderek daha fazla önem kazandı. Padişahlığa özgü inziva yalnız ağaların sıkı gözetimi altındaki hareme değil, sultanın kendisine de uygulanıyordu. Mehmet daha şimdiden yemeklerini tebaalarıyla birlikte yiyen ilk atalarının, hatta sofrasında onunla yemek yiyeceklerin sayısını on kişiyle sınırlayan babası II. Murat’ın uygulamalarından uzaklaşmıştı. Bütün vezirleri ve diğer görevlileri sofrasından dışlayan bir ferman çıkardığından beri yemeklerini yalnız yiyordu. “İradem o ki Osmanlı Hanedanı kanı taşıyanlar dışındakiler ben Padişah Hazretleri’yle aynı sofrayı paylaşamazlar.”</span></p>

      <p class="paragraf para-style-override-14"><span xml:lang="tr-TR">Üçüncü tepenin üstünde bina edilmiş ilk sarayında yetersiz surların arkasında ve Majestelerinin azametiyle bağdaşmayacak kadar kalabalık bir semtte olması nedeniyle yeterli bir yalnızlık sağlayamıyordu. Bu nokta yeni sarayının, yani Topkapı Sarayı’nın, yerinin seçiminde etkili oldu. Eski Bizans Akropolisi’nin yerinde, üç denizin -Altın Boynuz, Boğaziçi ve Marmara’nın- birleşme noktasına hâkim burunda -ki burası Sarayburnu olarak tanınacaktı- inşaat 1465’de başladı. İranlı, Arap ve Rum mimarlara yaptırılan sarayın planları o kadar görkemliydi ki, önceleri tamamlanmasının yirmi beş yıl süreceği hesaplandı. Ama yüksek düzeydeki ücretlerin, işçilere dağıtılan cömertce bahşişlerin ve sultanın kişisel denetiminin sayesinde inşaat öngörülen sürenin dörtte biri kadar bir zamanda tamamlandı. Üç kapılı yüksek kale duvarlarının arasında ve iki iç avluda çoğunlukla zarif köşkler şeklinde tasarlanmış sayısız binalar yer alıyordu. Fatih Sultan Mehmet’in çağdaşı olan Rum biyografi yazarı Kritobulos’un kaydettiğine göre de her bir yanında, “Birbirinden güzel büyük bahçeler bulunuyor. Bunlarda akla gelebilecek her türlü bitkilerle meyveler yetişiyor, her yanda bol berrak içme suları akıyor, yenilebilir veya öten cinsten kuş sürüleri şakıyıp ötüyor, evcil ve de yabani hayvan sürüleri otluyordu.” Sultan, seferlerinin arasındaki kış mevsiminde burada halkın gözü önünden uzaklaşıyor, ancak devlet törenleri sırasında sıkı bir koruma altında şehrin sokaklarında görülüyordu.</span></p>

      <p class="paragraf para-style-override-14"><span xml:lang="tr-TR">Mehmet bu sarayı yaptırmakla gelecek yüzyıllardaki Osmanlı saray hayatının modelini oluşturacaktı. Saray başlıca iki bölüme ayrılmıştı. Dış avlu resmi hizmetlere ve sultanın işlerini yürüttüğü mekânlara mahsustu.</span></p>

      <p class="paragraf para-style-override-14"><span xml:lang="tr-TR">Divan da buradaydı. İç avlu ise taht odasıyla sultanın dairesini, ayrıca harem ağalarıyla iç oğlanlarınınkini kapsıyordu. Bir yüzyıl sonra burası kadınlarının dairelerini kapsayan “Mutluluk Evi”ni, böylece Harem’i oluşturacaktı. Mehmet’in kendisi burada yaşamayı, 370 hadımı barındıran üçüncü tepedeki eski sarayına yeğliyordu.</span></p>

      <p class="paragraf para-style-override-14"><span xml:lang="tr-TR">Topkapı Sarayı’na peş peşe üç kapıdan giriliyordu. Sarayı şehre bağlayan ilk kapı Bab-ı Hümayun’du, yani Saltanat Kapısı. Bunun üstündeki yazıt, “Sultan Mehmet, insanların arasında Allah’ın Gölgesi ve Ruhu, bu dünya küresinin hükümdarı, iki kıtayla iki denizin, Doğu’yla Batı’nın efendisi ve İstanbul şehrinin fatihi” sözleriyle kurucusunu anıyordu. Adaleti yerine getirmek için saray kapılarını kullanmak Türklerin eski âdetlerindendi. Türk hükümetine Babıâli adının yakıştırılmasına sultanın dört direkli görkemli çadır kapısının yerini alan bu kapı neden olmuş olabilir.</span></p>

      <p class="paragraf para-style-override-14"><span xml:lang="tr-TR">Sultanın sarayı ile dış dünya arasındaki iletişimi sağlayan kapı kethüdası, sarayın resmi işlere ayrılmış bölümüyle personelini kontrol eden ve teşrifatı da düzenleyen hadım Akağaların başıydı. Sultanın aynı zamanda gizli ajanıydı. Emrinde sarayın iç işlerine bakan başka Akağalardan oluşmuş bir hiyerarşi vardı. Hadım Karaağaların başı önemce onunla aynı düzeydeydi. Bu kişi de zaman içinde sarayın içine yerleşen harem dairesini kontrolü altında tutacaktı. Eski Osmanlı sultanlarının zamanında bilinmeyen bu hadımları kullanması Bizans İmparatorluğu’ndan devir alınmış bir âdetti. Bizanslılar da bunu Doğu ülkelerinden ithal etmişlerdi. Erkekleri hadım etmek İslam dinince yasak olduğundan hadımlar Osmanlılar tarafından Hıristiyan ülkelerinden, o devirde de en çok Kafkasya’dan ithal ediliyorlardı. Bu da, köle ticareti gibi geniş kapsamlı bir işti ve büyük ölçüde Yahudilerin elindeydi.</span></p>

      <p class="paragraf para-style-override-14"><span xml:lang="tr-TR">Akağaların başı olan hadım, sarayın 350 kişiden oluşan bütün personelini denetliyordu. Sadrazamla vezirleri dahil, Osmanlı Devleti’nin eyalet valisi, tımar, zeamet sahipleri, vergi tahsildarları ve çeşitli rütbelerdeki personeline varıncaya kadar bütün sivil ve çoğu askeri erkân eski Hıristiyanlardı. Çünkü bunların hepsi sarayın ilk örneğini oluşturduğu sultanın köleler ordusunun üyeleriydi ve ulaştıkları mevki veya rütbe ne olursa olsun hayatları boyunca efendilerinin kölesi olarak kalıyorlardı. Bu da iki müessesenin -sivil ve askeri olanın- kaynaşmasının ürünüydü. Kökeni, Avrupalıların “Haraç Çocukları Yasası” diye adlandırdıkları devşirmelik sistemiydi. Bu sistem ilk etapta Yeniçeri birliklerini geliştirmiş, bunlar II. Murat’ın zamanında yalnız askeri bir güçten başka sivil hükümeti de meydana getirmişti. Murat böylece eskisinin yerini almak üzere daha yeni ve güçlü bir yönetim kadrosu oluşturmuş, bu mirasa konan oğlu Mehmet de bunu daha büyütmüş ve geliştirmişti.</span></p>

      <p class="paragraf para-style-override-14"><span xml:lang="tr-TR">Sistemin gücü ve önemi, öncelikle unvanların babadan oğula geçmeyişi, böylece eskisinden farklı olarak yerli bir aristokrasinin doğuşunu engelleyerek saltanatın mutlak gücünü rekabetlerden korumasından kaynaklanıyordu. Sultanın kölesi olsalar Müslümanların bu ayrıcalıktan yararlanmaya kalkışacakları ileri sürülüyordu. Eyaletlerdeki akrabaları köylüleri ezecekler, vergi ödemek istemeyecekler, yerel otoritelere başkaldıracaklardı. Sonraki tarihlerde İstanbul’u ziyaret eden Baron Wenceslas Wradislaw bunu şöyle ifade etmişti: “Ama Hıristiyan çocuklar İslam dinini kabul ettikleri takdirde, yeni dinlerinde fazlasıyla faal ve eski akrabalarına düşman oluyorlardı. Ayrıca, İstanbul’daki ya da Türkiye’nin herhangi bir yerindeki bir paşanın Türk olarak doğduğunu hiç duymadım; aksine, kaçırılmışlar veya tutsak edilmişler veya devşirilmişlerdi.”</span></p>

      <p class="paragraf para-style-override-14"><span xml:lang="tr-TR">Bu sistemin esas kaynağı sultanın saray duvarlarının arasındaki iç oğlanlarına mahsus Saray Okulu’ydu. Buranın amacı kalıtımsal bir sultanın egemenliğinde, kalıtımla geçmeyen, sadece değer ve liyakat ilkesine dayalı bir yönetici sınıfının seçimi ve geliştirilmesiydi. Böylece, Osmanlı Devleti için o devrin aristokrasi dünyasında eşi olmayan liyakata dayalı bir sınıf geliştirilmiş oluyordu. Sultan Mehmet’in ideali bu okulu daha da genişletip geliştirmekti; yeni sarayı için yer olarak Sarayburnu’nu seçmesini genişleyen okul için daha fazla yer gereksinimi etkilemiş olabilir. Burası, Sultan Mehmet’in eğitime ve akılla bilgiyi kullanmaya duyduğu büyük saygıdan ve sivil ya da askeri alanda aydın ve bilgili görevlilere duyduğu ihtiyaçtan esinlenerek, onun gözetiminde çok iyi organize edilmiş ve özgün şekilde planlanmış bir büyük devlet okuluna dönüşecekti.</span></p>

      <p class="paragraf para-style-override-14"><span xml:lang="tr-TR">Sultanın Hıristiyan doğmuş tebaalarının arasında seçkin bir yönetici sınıfının geliştirilmesine böylesi bir araç fikri, başlangıçta iç oğlanlarının dikkate değer sadakatinin ve sürekli ayaklanma eğilimli Yeniçerilere karşı bir güç olarak potansiyel değerlerinin fark edilmesi etkin olmuştu. Hedef, aynı zamanda savaşçı, devlet adamı ve dini bütün Müslüman olan bir Osmanlı devlet memuru tipi yaratmaktı. On altıncı yüzyılın bir İtalyan yazarının deyişiyle, bu kişi aynı zamanda “bir edip, çok güzel konuşan, son derece nazik ve dürüst ahlaklı bir centilmen” olmalıydı. Saray Okulu böylesi umut vaat eden mezunlarının arasından bundan sonraki beş sadrazamdan dördünü çıkaracaktı. Bu okul, Fatih Sultan Mehmet tarafından saptanmış ana çizgiler uyarınca üç yüz elli yıl, bundan sonraki yüz elli yıl boyunca da değiştirilmiş olarak Osmanlı tarihine yaşamsal önemli ve kalıcı katkılarda bulundu.</span></p>

      <p class="paragraf para-style-override-14"><span xml:lang="tr-TR">Akağaların başının yönetsel kontrolü altındaki okul, öğrencilerin yaşına göre iki hazırlık okulundan, iki de mesleki eğitime mahsus okuldan oluşuyordu. Entelektüel ve el becerisi yetenekleri esasına göre yapılan bir ayırımdan sonra öğrenciler, yedi veya sekiz yıllık bir acemilik döneminin yer aldığı on dört yıllık bir öğretim süresine tabi tutuluyorlardı. İç oğlanlarının çoğu bu acemilik dönemini aşamayarak sultanın özel hizmetine giremiyorlar, bir hazırlık eğitiminden sonra askeriyede veya yönetimde önemsiz görevlere getiriliyorlardı. Sultan Mehmet saltanatının son yıllarında üçüncü bir meslek okulu kurdurdu. Burada Kılıççıbaşı, Esvapçıbaşı, Sarıkçıbaşı, Ahırcıbaşı gibi subayların kumandasında kırk öğrenci vardı. Her okulun başında düzen ve disiplinden sorumlu bir subay, ikinci bir subay, bir kâhya, bir kütüphaneci, bir yazıcı, bir haznedar, bir de imam bulunuyordu. Yetenek, girişimcilik ve liderlik kabiliyetlerini seçebilmek için öğrencilerin bireysel yetilerine büyük bir dikkat gösterildiği gibi, kendi seçtikleri konuları okumaya cesaretlendiriliyorlardı. Saray Okulu’nda, daha sonra da devlet görevlerinde terfiler, iç oğlanlarının efendilerine en küçük hizmetleri için ödüllendirildikleri, en küçük kusur yüzünden de cezalandırıldıkları bir sisteme dayanıyordu.</span></p>

      <p class="paragraf para-style-override-14"><span xml:lang="tr-TR">Saray Okulu’nun amacı, Kuran’la İslam ilahiyatı ve yasaları konusundaki eğitimden sonra temelde dünyeviydi. Bu açıdan bakılınca İslamda bir benzeri daha yoktu. Öğretmen kadrosu ön planda ulema sınıfından seçiliyordu. Ama Mehmet bunlara sarayındaki bilim ve fen adamlarıyla edipleri de eklemişti. Bu sonuncuların sayesinde okulda Yunan ve Latin modeline göre öğretim fırsatı vardı; şöyle ki Osmanlı Devleti, Platon’un Cumhuriyeti’yle bile kıyaslanmıştır. Fetih sırasında İtalya’ya kaçan Bizans Rumları bu “Cumhuriyet”e yavaş yavaş dönmeye başladılar.</span></p>

      <p class="paragraf para-style-override-14"><span xml:lang="tr-TR">Saray Okulu’nun Sultan Mehmet tarafından önerilen programı eşit düzeyde olmak üzere liberal bilimler, beden egzersizleri ve el işleriyle mesleki eğitimi kapsıyordu. Türkçe, Arapça ve Acemce dersleri liberal bilimlerin kapsamındaydı. Özel önem taşıyan Türkçe eğitiminde bu lisana tüm çapraşık yanlarıyla esaslı ve akıcı biçimde hâkim olmak gerekiyordu. Arapçanın alfabesinin, gramerinin ve cümle yapısının, Acemcenin şiiriyle şövalyelik ve romans tutkusunun kavranılması da önem taşıyordu. Türk tarihi ve aritmetikle geometrinin de yer aldığı matematik öğretilenler arasındaydı. Öğrenciler bu sanatlarla bilimleri okuyorlar, çok titiz öğretmenlerin elinde istidat gösterdikleri konuyu seçiyorlardı. Savaş ezgileri ve sesli Türk müziği de dersler arasındaydı. Saray Korosu sultan için düzenli olarak konserler verdiği gibi, şafaktan yarım saat önce ve güneşin batımından bir buçuk saat sonra şarkılarla selamlıyor, başka vesilelerle de ona müzikli selamlar yöneltiyordu.</span></p>

      <p class="paragraf para-style-override-14"><span xml:lang="tr-TR">Beden eğitimi, iç oğlanlarına dikkate değer bir kuvvet, sağlık düzeyi ve çeviklik veren jimnastik hareketlerinden oluşuyordu. Tüm sporlara, okçuluğa, güreşe, kılıç ustalığına, mızrak atmaya ve bir ipe bağlı bir topla oynanan polonun eski bir şekliyle çalışıyorlardı. İç oğlanlarının birçoğu Sipahilik hizmetine ayrıldığından at sporu giderek artan bir önem kazanıyordu. Zaten bu kadar mükemmel bir ordunun mensubu olarak yalnız atçılıkta değil, başka silahların kullanımında ustalaştılar.</span></p>

      <p class="paragraf para-style-override-14"><span xml:lang="tr-TR">Son olarak, Yeniçeriler dışındakilerin hepsi çeşitli meslek okullarında seçilmiş bir ticaret ya da zanaati uyguluyorlardı. II. Mehmet usta bir bahçıvan olmuştu; boş vakitlerinin büyük kısmında kendi sarayının bahçelerinde yalnız çiçekler ve ağaçlarla değil, örneğin sebze yetiştirmekle de ilgileniyordu. Ağızdan ağıza dolaşan bir öyküye göre bir gün özellikle büyük bir hıyar yetiştirmiş ve bundan gurur duymuştu. Gel gelelim, hıyar ortadan kaybolmaz mı?... Öfkeye kapılarak şüphelendiği bir bahçıvanı kestirmiş ve hıyardan kalanları adamın midesinde bulmuştu. I. Selim ile II. Süleyman da altından süs eşyaları yapan usta kuyumcular olmuşlardı. II. Abdülhamit ise zarif kakmalarla bezeli möblelerin yapımında ustalaşmıştı. Hanedanın diğer sultanları da yay yapımı, bıçaklarla kılıçların bilenmesi gibi sanatlar üzerinde çalışıyorlardı. İç oğlanları karışık içkiler yapmada ve sultanın en sevdiği yemekleri pişirmede, çamaşırların yıkanmasında, sarık sarmada, saç kesiminde, tıraşta, manikürde ve Türk hamamındaki hizmetlerde eğitim gördüler.</span></p><br />

      <p class="paragraf para-style-override-14"><span xml:lang="tr-TR">Osmanlı İmparatorluğu’nun yönetimi başkentle hükümetinin dışında ordunun teşkilatı ve gelişmesiyle sıkı sıkıya bağlantılıydı. Komutanlar sarayın iç ağalarından ayrılan dıştaki veya askeri ağalardı. Ulema sınıfından seçilen kadıların sultanın yasal otoritesini temsil edişleri gibi, komutanlar da sultanın yönetimsel otoritesini temsil ediyorlardı. Osmanlı topraklarının sıkı bir merkezi kontrol altındaki eyaletlere bölünüşü, askeriyeye ilişkin faktörler tarafından koşullanıyordu. İmparatorluk ilk etapta iki yarıya bölünmüştü: Anadolu’ya ve Rumeli’ye. Her biri bir beylerbeyi -iki tuğlu bir paşa- tarafından yönetiliyordu. Her yarı da daha küçük parçalara bölünüyor, askeri valiler, sancak beyleri tarafından yönetiliyor, bunların her birine sultanın otoritesinin simgesi olarak bir sancak veriliyordu. Sancak beyi tek tuğlu bir paşaydı, görevi de sultanın o bölgedeki kuvvetlerini denetlemek ve komutanlıklarını yapmak, halkın güvenliği adına “polis”e kumanda etmek ve vergilerin düzenli şekilde ödenmesini sağlamaktı. Fatih’in zamanında Asya’da yirmi, Avrupa’da ise yirmi sekiz sancak vardı.</span></p>

      <p class="paragraf para-style-override-14"><span xml:lang="tr-TR">Bu eyaletlerin her biri ayrıca, ilk sultanların zamanında olduğu gibi, irili ufaklı feodal topraklar olan</span> <span class="italik" xml:lang="tr-TR">tımar</span> <span xml:lang="tr-TR">ve</span> <span class="italik" xml:lang="tr-TR">zeamet</span> <span xml:lang="tr-TR">gibi dirliklere bölünmüştü. Bunlar, köylüleri üzerinde bazı haklarla birlikte Türk olarak doğmuş Sipahi denilen süvarilere bahşedilmişti. Bu taburlar imparatorluğun askeri kuvvetlerinin ana kitlesini oluşturuyordu. Sancak beyinin emrettiği anda belli sayıdaki adamlarını silah başına çağırmaya hazır durumda olmak zorundaydılar. Bu başarılamadığı takdirde Sipahi tımar olarak verilmiş toprağından mahrum ediliyordu. Ayrıca, bu Batı’daki gibi kalıtım yoluyla geçmiyordu. Sipahinin ölümü durumunda tımarın ancak küçük bir kısmı oğluna veriliyor, bu kişi ancak askeri alanda başarı göstermekle daha büyük topraklara hak kazanıyordu.</span></p>

      <p class="paragraf para-style-override-14"><span xml:lang="tr-TR">İmparatorluğa ait bölgelerde tarım topraklarının en büyük kısmı devlete aitti ve özel mülkiyet hakları hesaba katılmaksızın merkezi hükümetin kontrolünde bulunuyordu. Sultan Mehmet Hıristiyan beylerinin mülkiyetindeki büyük topraklarla manastır arazilerini</span> <span class="italik" xml:lang="tr-TR">tımar</span><span xml:lang="tr-TR">’lara dönüştürmüştü. Şimdi özel veya ortak mülkiyet halindeki mülklere de devlet adına el koyarak bu süreci devam ettiriyordu. Bunlardan bazıları, kalıtıma benzer sınırlamalarla tımar ve zeamet olarak vezirleriyle diğer adamları arasında bölüştürülüyordu. Fakat en büyük bölümleri süvari kuvvetlerini büyütmek amacıyla sancak beylerine dağıtıyordu.</span></p>

      <p class="paragraf para-style-override-14"><span xml:lang="tr-TR">Yaygın olan ve giderek genişleyen</span> <span class="italik" xml:lang="tr-TR">tımar</span> <span xml:lang="tr-TR">sistemi, büyük bir imparatorluk ordusuna bir ortaçağ ekonomisinin temeli üzerinde destek olmak ihtiyacından doğmuştu. Finansal, sosyal ve tarımsal politikalarını sultanın askeri gereksinmeleriyle bağdaştırmak zorunda olan bir yönetimin sonucu oldu. Bu, devlet, Sipahi ve köylünün, toprakla ilgili hak ve sorumlulukları aralarında paylaştıkları bir “parçalı mülkiyet” sistemiydi. Toprak aslında devlete aitti. Sipahi, kendisiyle süvarilerinin askeri hizmetleri karşılığında devletin verdiği yetkiyle köylüden belirlenmiş bazı gelirler topluyordu. Köylü -</span><span class="italik" xml:lang="tr-TR">reaya</span><span xml:lang="tr-TR">- toprağı işliyor, ödediği vergiler ve emeği karşılığında ailesini geçindirmek için o topraktan yararlanma hakkını kullanıyordu. Bu hak onun ölümünde oğullarına geçiyordu. Sağlam temeller üzerine oturmuş, her yönüyle uyumlu işleyen ve Sultan Mehmet’in yönetiminin sıkı denetimi altındaki bu sistem, üretici sınıflarıyla savaşçı kuvvetleri karşılıklı çıkarları doğrultusunda birbirine bağımlı kılan ortaçağ modeli bir feodal düzendi.</span></p>

      <p class="paragraf para-style-override-14"><span xml:lang="tr-TR">Yay, kılıç, kalkan, mızrak ve topuz gibi geleneksel ortaçağ silahlarıyla bezeli bu tımar sahipleriyle atlıları Sultan Mehmet’in saltanatının sonlarına doğru kırk bin kişiden kalabalık bir kuvvettiler ve Osmanlı Ordusu’nun en büyük kısmını oluşturuyorlardı. Başkentin Sipahilerinden ve sultanın kendi saray birliklerinden ayrıydılar. Bir savaş durumunda kuvvetler, Osman’ın zamanındaki gibi halkın arasından toplanan ve işgal ettikleri yerlerdeki yağmalarla geçinen</span> <span class="italik" xml:lang="tr-TR">akıncı</span> <span xml:lang="tr-TR">adlı yedek süvariler ve Sultan Orhan’ın başlattığı bir sistem olan</span> <span class="italik" xml:lang="tr-TR">azab</span> <span xml:lang="tr-TR">namındaki piyadelerle katlanıyordu.</span></p>

      <p class="paragraf para-style-override-14"><span xml:lang="tr-TR">Ama ordunun en büyük gücü yine de Yeniçerilerdi. Topraksız olan ve Hıristiyan olarak doğmuş köle sınıfından bu piyadeler Mehmet’in zamanında on bin kişiyi buluyorlardı, o zamana göre iyi bir ücret alıyorlar ve geliştirilmiş modern ateşli silahlar taşıyorlardı. Süvarilerin ağır bastığı Doğu’da o zamana göre eşsiz bir piyade kuvvetinin çekirdeğini oluşturdukları gibi, Batı’da da Türklerin karşı karşıya geldikleri hiçbir ülkenin kuvvetlerinde benzerleri yoktu. Başkentte kendi ağalarının kumandasında sultanın sarayında yaşayan biricik muvazzaf kuvvettiler. Yeni fethedilmiş kalelere yerleştikleri ve sorumlulukları kale duvarlarının ötesine uzanan savaş alanlarında Yeniçeriler hiçbir taşra otoritesinin denetimine tabi değildiler, emirlerini doğrudan doğruya başlarındaki komutanlarından, o da kendisini atayan sultandan alıyordu. Böylece, imparatorluk arazisinde çıkabilecek herhangi bir yerel muhalefete karşı etkin bir kuvvet oluşturarak merkezi hükümete hizmet ediyorlardı. Böylelikle, Sultan Orhan zamanından beri ortaçağ Avrupası’ndakine benzer bağımsız bir feodal soylu sınıfının gelişmesini frenlemeye kararlı güçlü bir Osmanlı sultanları hanedanının sadık hizmetkârları olarak kendilerine düşen görevi yapıyorlardı.</span></p>

      <p class="paragraf para-style-override-14"><span xml:lang="tr-TR">Sultan Mehmet’in eski yönetici sınıfını lağvetmesinden ve yerlerine kendi kişisel köleleri olan vezirlerini yerleştirmesinden beri imparatorlukta sadece rütbe payeleri vardı, bunlar da terfi için büyük fırsatlar içeriyorlardı. Bir hizmetkârın efendisinin, efendinin de kendi üstünün ötesine yükselebildiği, bir zanaatkârın sadrazamlık mertebesine ulaşabildiği, bir sadrazamın ise zanaatkârlığa düşebildiği ve bu tehlikelerin kabul gördüğü esnek bir toplumdu bu. Bu İslam imparatorluğunun, Hıristiyan Batı’daki herhangi bir devletinkinden farklı olarak sadece sultanın lütuflarına ve başarıların ödüllendirilmesine dayalı sosyal ve yönetsel yapısı böyleydi. O devirdeki Osmanlı İmparatorluğu’nda doğuştan ve soy soptan kaynaklanan ayrıcalıklar yoktu. Mutlak hükümdarın düzeyinin altındaki herkes yasaların ve Osmanlı yurttaşlarının gözünde eşitti. Ayrıcalıkların kazanılmasının gerektiği, başarılara ve yeteneklere bağımlı bir topluluktu onlarınki.</span></p><br />

      <p class="paragraf para-style-override-14"><span xml:lang="tr-TR">Devletin başlıca gelirleri fethedilmiş gayrimüslimlerin baş vergisinden geliyordu. Bu kişiler, özellikle Avrupa Türkiyesi’nde köylü nüfusunun çoğunluğunu ve kent nüfusunun büyük bir kısmını oluşturuyordu. Müslüman Türklerin kendileri ve Müslümanlığı kabul edenler geçmişte bu vergiden muaftılar, ancak bölgelerinde savaş olması durumunda sürüleri, tahılları, pirinç rekoltesini ve arı kovanlarını kapsayan mallarının bir ondalığı kadar bir miktarı ödemek zorundaydılar. Savaş sırasında denizin kıyısında ya da bir geçidin veya ormanın ağzındaki bir yer stratejik önem kazandığı takdirde, buralarda oturanlar,</span> <span class="italik" xml:lang="tr-TR">reaya</span> <span xml:lang="tr-TR">olsunlar olmasınlar, vergilendirme dışında kalıyorlar, ancak karşılığında çoğunluğun yararına olan ya da birliklere yardım olarak bazı angaryaları yerine getiriyorlardı. Diğer vergi kaynakları Eflak, Moldavya ve Ragusa (Dubrovnik) Cumhuriyeti gibi bazı devletler tarafından ödenen haraçlardı.</span></p>

      <p class="paragraf para-style-override-14"><span xml:lang="tr-TR">Fakat imparatorluk gelirlerinin ana kitlesi çeşitli devlet kurum ve girişimlerinden kaynaklanıyordu. Bunlar gümrük vergileri, liman rüsumu, geçit paraları, kantar vergileri, tuz, sabun ve balmumu gibi malların tekeliydi. Bunlar ve birtakım üretimler, gümüş, bakır ve kurşun çıkarmak için kullanılan madenler çoğu zaman devlet tarafından bazı bayilere kiralanırdı. Bu her iki tarafın da yararınaydı, ama sosyal ve finansal suiistimallere, aşırı üretime yol açabiliyordu. Sultanın, o sıralarda askeri kuvvetlerini sürekli savaş hazırlığında tutmak üzere devlet gelirlerini artırmak için başvurduğu diğer yöntemler, yeni paralar basmak ve eski paraları düşük bir fiyata satın almak suretiyle tekrar tekrar devalüasyon yapmaktı. Gerçekte gümüş para üzerinden vergi almak anlamına gelen bu önlem, özellikle de “gümüş arayıcıları” olarak bilinen memurlar, evleri arayıp gizlenen paralara el koymak için taşralara gönderildikleri vakit hoşnutsuzluk yaratıyordu.</span></p>

      <p class="paragraf para-style-override-14"><span xml:lang="tr-TR">Ama Sultan Mehmet daha yapıcı bir önleme başvurarak, savaşlarını uzun vadede ticari ve ekonomik gelişmelerle ve bunun sonucunda devletin gelirindeki artışlarla finanse etmeyi başardı. Frenklerin Yakındoğu’da Bizans’ın son yıllarından kalma ayrıcalıklı politik hâkimiyetine son vermeye çalışan öncüleri, bu kişilerin gümrük resimlerinden muafiyetlerini iptal etmiş ve ellerinden geçen mallara yüzde 10’luk bir vergi bindirmişti. Sultan Mehmet’in şimdi bu bedeli ikiye katlaması Frenk tüccarlarını feryat ettirmişti. Oysa fetihten sonra sultanın topraklarında daha büyük bir politik istikrarın hüküm sürmesi ve uzak bölgelerle daha güvenli bir haberleşmenin gerçekleşmesi sayesinde ticaretleri artacaktı. Böylece daha sıkı ve genel bir ekonomik bütünleşme sayesinde refah düzeyi yükselecekti. Fakat memleketin içinde başka gayrimüslimler, en başta da Rumlar, Ermeniler ve Yahudiler İtalyan tüccarlarının yerini almak üzereydiler.</span></p>

      <p class="paragraf para-style-override-14"><span xml:lang="tr-TR">Hızla gelişen yalnız İstanbul değildi, Bursa, Edirne ve Gelibolu limanı da bu ticari gelişmeden yararlanmaktaydı. Batı Anadolu’da pamuk endüstrisi, Ankara çevresinde tiftik endüstrisi, Batı pazarlarının ihracat merkezi olan İstanbul’la Batı Bursa’da ipek endüstrisi altın çağını yaşıyordu. Özellikle İran’dan gelen kervanların ipekyolunun son durağı olan Bursa, ticaret mallarının uluslararası antreposu olmuştu. Bu malların arasında Şam üzerinden gelen Hindistan’la Arabistan kökenli baharatlar da vardı. Bu mallar ya Anadolu’yu kat eden ve Adana’yla Konya’dan geçen eski karayolu üzerinden ya da Mısır ve Suriye limanlarından denizyoluyla Antalya’yla Alanya’ya geliyordu. Anadolu’nun demir cevheri ve diğer malları da bu limanlar üzerinden Mısır’a satılıyordu. Bursa karşıt yönde Avrupa yünlülerinin Doğu’ya ihracı için bir merkez olmuştu.</span></p><br />

      <p class="paragraf para-style-override-14"><span xml:lang="tr-TR">Ülkesinin kaynaklarını azami ölçüde geliştirmenin peşindeki Fatih Sultan Mehmet korkunç enerjisinin en büyük kısmını, Batılı danışmanların da yönlendirmesiyle ticaret ve finans konularına adamıştı. Saltanatının başlarından beri yönetimsel dairelerin ve özellikle de hazinesinin yeniden yapılanmasına girişmişti. Bu ikincisini vergi yöntemlerinin işlevsel şekilde ıslah edilmesiyle başaracaktı. Bu gibi pratik konularda babasını çok aşıyordu. Gecikmeli bir başlangıçtan sonra birinci sınıf bir eğitim almasını babasına borçluydu. Altı dili; Türkçe, Rumca, Arapça, Latince, Acemce ve İbraniceyi akıcı şekilde konuşmanın dışında, çok sayıdaki eğitmenleri sayesinde İslam ve Yunan edebiyatı, felsefe ve daha az ölçüde fen bilgileri hakkında bilgilendirildi.</span></p>

      <p class="paragraf para-style-override-14"><span xml:lang="tr-TR">Doğu kültürü kadar Batı kültürüne de derin bir saygı duyuyordu. İstanbul’un fethinden itibaren sarayına çok sayıda İtalyanı, bu arada Latin hümanist bilginleriyle başka bilim kollarının uzmanlarını çağırmıştı. Böyle yapmasının nedeni hiç kuşkusuz kısmen politikti; fethetmeyi arzuladığı dünya hakkında bilgi edinmek, Batı’nın ve özellikle Apenin Yarımadası’nın tarihiyle coğrafyası, yönetim biçimleri, dinsel inançları, içteki rekabetlerle diplomasi entrikaları, silahlı kuvvetleri ve askeri stratejisini öğrenmek istiyordu. Bilim adamlarının yardımıyla sarayındaki kütüphanesine; çalışmalarına temel olarak alacağı çok sayıda klasik yazmalar, onun için Türkçeye çevrilmiş olan Yunan eserleri ve Hıristiyan dini hakkındaki eserler topladı.</span></p>

      <p class="paragraf para-style-override-14"><span xml:lang="tr-TR">İnsanın görüntüsünün betimlenmesiyle ilgili İslami sınırlamaları umursamadığından ve saltanatının son evrelerinde Batı resmiyle heykeline destek sağladığından birçok İtalyan sanatkârı sarayını ziyaret etti. Sultanın Venedik Dükası’ndan kendisine “iyi bir ressam” yollamasını istemesi üzerine 1479’da gelen Venedik’li Gentile Bellini bunların içinde en önemlisiydi. Bellini İstanbul’da on beş ay geçirdi ve bu süre içinde çok itibar gördü. Sultanla sarayındaki diğer kişilerin portrelerini yaptı. Anlatıldığına göre, Bellini bir gün sultana azizlerden Vaftizci Yahya’nın başının kesilmesi konulu bir resim göstermişti. Sultan resme uzunca bir süre baktıktan sonra, insan boynunun, kafanın kesilmesinden sonra, sanatkârın betimlediğinden daha kısa ve daha büzülmüş gözüktüğünü kişisel deneyimlerinden bildiğini ileri sürerek eleştiride bulunmuştu. Bellini sarayın iç duvarlarını duvar resimleri ve başka tablolarla süsledi. Rönesans ürünü bu eserler Sultan Mehmet’in ölümünden sonra tutucu oğlu II. Bayezıt tarafından saraydan uzaklaştırılıp satıldı. Sonuçta çoğu ortadan kayboldu: Sadece sultanın portresi yüzyıllardan sonra Londra’daki National Gallery’de ortaya çıktı. Sultan Mehmet Venedik’ten iyi bir ressamdan başka, tunç üzerinde çalışan iyi bir heykeltıraş da istemişti. Bu istem karşılığında kimin gönderildiği kesinlikle bilinmiyorsa da, sarayın ziyaretçilerinden biri olan Ferrara’lı Costanzo, sultanın bir madalyonunu yapmıştı.</span></p>

      <p class="paragraf para-style-override-14"><span xml:lang="tr-TR">Fakat Mehmet’in kendisi bir Rönesans hükümdarı değildi. Ortaçağların imparatorluk düzeyindeki bir hükümdarıydı, üstelik geleneklerinin içine battığı İslamın kutsal bir savaşçısı olarak eski Ortodoks Hıristiyan İmparatorluğu topraklarında bir Pax Ottomanica sürdürmeye çalışmıştı. Kültürel açıdan Batı’dan çok Doğu’ya ve özellikle İran’a bağlıydı. İran’ın aykırı İslamiyetiyle derviş toplulukları ona çekici geliyordu. Ancak uygulamada bu mezhebin karşıt düşüncelerini kendi Ortodoks İslam devletinin daha katı Sünni ilkeleriyle uzlaştırmayı başaramıyordu. Çünkü bir Osmanlı atasözü şöyle der: “Acemceyi okuyan inancının yarısını kaybeder.”</span></p>

      <p class="paragraf para-style-override-14"><span xml:lang="tr-TR">Sultan Mehmet buna rağmen Acemceyi okudu; öncelikle bunun nedeni entelektüeldi. Ve sonrasında çoğunlukla yönetimsel alanlarda İranlıları özellikle kayırmasının Türklerin kıskançlığını kışkırtması kaçınılmazdı. Osmanlı İmparatorluğu’nda yaşayan ve yazan İranlıların sayısı ondan önceki ve sonraki devirlerden fazlaydı. Hukukçular hesaba katılmazsa, çoğu şairdi. Osmanlı şairleri de bir yandan İran şiirini kendilerine örnek aldılar, değiştirdiler ve Türkçeye uydurdular. En çok da Firdevsi’nin büyük destanlarıyla Hafız’ın lirik dizelerini. Sultan Mehmet’in kendisi de Türkçe olarak üstün kaliteli olmayan seksen şiir yazarak “Kafiyeci Sultan” olarak tanınacaktı. Şairlerle ediplere maaş bağlayarak edebiyatı teşvik etti. Aynı zamanda, her biri entelektüel açıdan ve diğer alanlarda birer kıymet olan kendi eski öğretmenlerinin kariyerlerini ilerletmek için çok şey yaptı. Kendisi sarayında bilginlerle ilahiyatçılardan oluşan çevresiyle sohbet etmekten büyük haz duyuyordu.</span></p>

      <p class="paragraf para-style-override-14"><span xml:lang="tr-TR">Ama böylesi bir çevrede bilim ve fen nispeten ağır gelişme kaydediyordu. Sultan Mehmet astronomiyle ilgileniyordu, ama bunun en önemli nedeni bu bilim dalının astrolojiye bir zemin oluşturmasıydı. Sarayındaki astrologlara danışmadan askeri alanda hiçbir zaman önemli bir girişimde bulunmazdı. Bir tarihin, hatta bir saatin ancak gezegenlerin tam konumları göz önünde tutularak saptanması gerekiyordu. Tıp ilmi Türklerin arasında hâlâ çok geriydi, sultanın sağlık danışmanları ise daha çok İtalya’dan gelen Yahudilerdi. Bunların en çok dikkati çekenlerinden biri Jacopo de Gaete’ydi. Yakup Paşa adıyla vezir olan bu kişi, yalnızca sağlık konularında değil, maliye ve finansta da sultanı büyük ölçüde etkiliyor ve onunla bütün seferlerine katılıyordu. Mehmet’i katletmeyi akıllarına koyan Venedikliler yirmi küsur yıllık bir süre içinde onu zehirletmek için en az on dört denemede bulunmuşlar, bu amaçla Jacopo’nun yardımını elde etmeye çalışmışlardı, ama boşuna.</span></p>

      <p class="paragraf para-style-override-14"><span xml:lang="tr-TR">Mehmet’in sağlık durumu parlak değildi. Otuzlu yılların başlarında aşırı şişmanlaması ilk alarm sinyallerini oluşturmuştu. Kalıtsal olan akut bir artrit, seferlerinde at üstünde yol almayı onun için ıstıraplı bir hale getiriyordu. Bedensel zevklere, yemeye ve -bu konuda kötü bir Müslümandı- içmeye aşırı düşkünlüğü nedeniyle sürekli şişmanlıyordu. Akut gut ve bağırsak sancısı krizleri nedeniyle zaman zaman uzun süreler boyunca sarayından kımıldayamıyordu. Osmanlı hükümdarlarının ömürleri son birkaç kuşaktır kısalmıştı. Son yüz elli yılın içinde onlardan yalnız biri ellinci yaşını aşabilmişti. Henüz kırklı yaşlarının ikinci yarısında olduğu 1479 yılında Mehmet’in bacağında ortaya çıkan tümör doktorlarını şaşırtmıştı. Bellini’nin portresini yaptığı yılın ertesinde Mehmet çok hasta bir adamdı.</span></p>

      <p class="paragraf para-style-override-14"><span xml:lang="tr-TR">1481 yılı ilkbaharında ordularıyla Asya’da güney yönünde yürüyüşe geçti. Bu seferin hedefi her zamanki gibi gizli tutulmuştu. Bir kez daha Rodos’a bir harekât planlaması mümkündü. Ya da Mısır’ın Memluk sultanının topraklarında gözü vardı belki. Fakat yolda şiddetli bir kolite yakalanması, esasen var olan gut ile artrit illetlerini daha da azdırdı. İranlı olan özel hekimi, oğlu Bayezıt’ın direktifiyle ona düşmanlarının ölümcül bir afyon dozu olduğunu ileri sürdükleri bir ilaç içirdi. Yakup Paşa sonunda efendisinin yanına vardığında verilen dozun ölümcül olduğunu bildirdi: Sultanın bağırsakları tıkanmıştı. Fatih Sultan Mehmet 4 Mayıs 1481 günü ikindi namazı vaktinde son nefesini verdi. Sadece kırk dokuz yaşındaydı.</span></p><br />

      <p class="paragraf para-style-override-14"><span xml:lang="tr-TR">“Büyük kartal öldü.” Bir haberci Venedik Cumhuriyeti’ne bu müjdeyi yetiştirdi. Doğu’dan gelen tehditten kurtulan Batı, kırk yıl boyunca artık rahat soluk alabilecekti. Gerçekte Sultan Mehmet savaşla geçen bir kuşak boyunca sınırlarını pek fazla genişletememişti. Belgrad, Rodos ve Otranto önlerinde başarısız olmuştu. Buna rağmen, iddia ettiğine göre, iki denizle iki kıtanın hâkimi olmuştu. Bir fatih olarak büyük bir İslam İmparatorluğu’nun temelini atmış ve sağlamlaştırmıştı. Devlet adamı olarak kurumları, gelenekleri ve politikaları açısından bu sınırların içinde klasik Roma ve Hıristiyan Yunan uygarlıklarının devamı olmaya layık büyük, kalıcı bir İslam devletini yapılandırmış, bir şekilde Ortodoks Hıristiyanlığın sıkı bir koruyucusu kesilmişti. Yalnız bu büyük başarısı nedeniyle bile tarihi perspektif açısından ortaçağın en seçkin hükümdarı olmuştur.</span></p>
    </div>
  </div>
</body>
</html>
