<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-37.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-37.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-sol" id="toc_marker-7-3"><span class="alt-baslik" style="font-size:1.38em;" xml:lang="tr-TR">((31))</span></p>

      <p class="paragraf para-style-override-14"><span xml:lang="tr-TR">Reformcu Mahmut radikal değişim programını yürürlüğe koymadan önce sabırla tam on yedi yıl beklemeyi daha uygun buldu. Çünkü bu program,Türkiye’yi İslam ilkelerine bağlı bir ortaçağ imparatorluğundan aynı zamanda Batı’nın laik prensiplerine de dayanan modern bir anayasal monarşiye dönüştürmek anlamına geliyordu. Sultan Mahmut’un planladığı şey, yeni kurumlar ve o günkü Avrupa’da gelişene benzer daha esnek hükümet kavramlarıyla geçmişten kopmaktı.</span></p>

      <p class="paragraf para-style-override-14"><span xml:lang="tr-TR">Ama geçmişteki reformlar -Fatih Sultan Mehmet’le Kanuni Süleyman’ınkiler gibi- bunlar da ancak çok sert çarelerle gerçekleştirilebilirdi. Mahmut’a göre sultanın iradesinin, başkentinde olduğu kadar imparatorluğun eyaletlerinde de tartışmasız tek ve kesin otorite kaynağı olması için en yüksek gücün sultana iadesi zorunluydu.</span></p>

      <p class="paragraf para-style-override-14"><span xml:lang="tr-TR">II. Mahmut yıllar içinde bu hâkimiyetine tekrar sahip olmuştu. İdam veya sürgün gibi nedenlerle III. Selim’e yardım edenler gibi danışmanlardan yoksun olan II. Mahmut kararlılık, azim ve öngörü gibi üstün kişisel nitelikleri sayesinde, geniş kapsamlı vizyonu ve çetin sorunları kavrayışındaki gerçekçiliği, çözümlerinin planlanmasında etkin sistematik zihinsel güçleri sayesinde, her şeyden de fazla karakter gücü, devletin içinde öncelinin reform planlarını durduran düşmanların ezilmesinde sarsılmaz bir enerji göstermesi sayesinde bütün tasavvurlarını başardı.</span></p>

      <p class="paragraf para-style-override-14"><span xml:lang="tr-TR">Kendi merkeziyetçi hükümetinin otoritesini sağlamak için önce bunu sınırlamaya çalışan eyalet özerkliklerini yok etmesi gerekiyordu. Yabancıların tecavüzleriyle aslında küçülmekte olan bir imparatorlukta en azından içteki bozgunculuk güçlerini durdurması ve kalan küçülmüş bütünde bir dereceye kadar pozitif bir birlik sağlaması gerekirdi. Kendi asi paşalarından ağır ve sabırlı aşamalarla yakasını kurtardı. Bundan sonra da eyalet derebeylerinin ve başka sadakatsiz taşra ileri gelenlerinin bölücülük çabalarını yenmek ve sömürülmüş ayrıcalıklarını kısmak için kolları sıvadı. Merkezileştirme, böylece hükümetle halk arasındaki ara otorite kaynaklarını yok etme amacıyla miras, gelenek, âdet ve halk rızasından kaynaklanan bütün yerel güçleri ezmeye başladı. Bu sayede Anadolu’yla Rumeli’nin büyük bir kısmında kendi merkeziyetçi otoritesinin hâkimiyetini kurdu. Bu işlemlerin doruk noktası ise Yanya’daki Tepedelenli Ali Paşa’yı acımasızca ortadan kaldırması oldu.</span></p>

      <p class="paragraf para-style-override-14"><span xml:lang="tr-TR">Osmanlı Devleti’nin içindeki en güçlü düşmanın, Yeniçeri Ocağı’nın ortadan kaldırılmasının yolu açılmıştı artık. Bir zamanlar devletin en zorlu destekçileriyken şimdi özündeki çürümüşlüğün başlıca kaynağı olmuşlardı. Yeniçerilik sonsuza dek yok edilmeden hiçbir reform hareketi gerçekleştirilemezdi. Sultan Mahmut bu çok önemli an için 1826 yazını, Yunan Mesolonghi Kalesi’nin İbrahim Paşa kuvvetlerinin eline geçmesinin hemen sonrasını seçti. Zamanlama çok uygundu. Çünkü vassalı Mehmet Ali Paşa’nın modern ordusu, imparatorluğun modern bir orduya ihtiyacının bilincinde olan sultan için başlı başına üzücü bir dersti ve tasarladığı askeri reform için ilk örneği oluşturabilirdi. Vassalı Mısır’da Memlukluları ortadan kaldırdıktan sonra Avrupa standardında bir disiplinle eğitimin Hıristiyan birlikleri kadar Müslüman olanlar tarafından da etkin biçimde başarılabileceğini kanıtlamakta Osmanlı sultanlarından daha erken davranmış ve ona Batı’nın saygısıyla desteğini kazandıran bir reform politikası uygulamıştı.</span></p>

      <p class="paragraf para-style-override-14"><span xml:lang="tr-TR">Yeniçerilere indirilecek bu darbe için Sultan Mahmut sokaklarda şiddetli çarpışmalar olacağını öngörerek kendi birliklerini önceden hazırlamış ve Yeniçeri Ocağı’nı yok edebilecek tek kuvvet olan topçu sınıfının büyümesi ve geliştirilmesi üzerinde dikkatini yoğunlaştırmıştı. Bunun komutasını sadakatleri göz önünde tutularak seçilmiş subaylara vermiş, başlarına da vücut bulacak kıyımda acımasızlığı nedeniyle “Kara Cehennem” lakabını kazanacak İbrahim Ağa’yı geçirmişti. Gerektiğinde bu kuvvetleri takviye etmek üzere Boğaz’ın diğer yakasında hatırı sayılır Asyalı kuvvetler bulunduruluyordu. Çıkarlarına hizmet edeceğini bildiği kişileri yavaş yavaş en yüksek görevlere getiren Sultan Mahmut şimdi hepsinin imzasını taşıyan bir fetva çıkararak Avrupa yöntemlerine göre eğitilecek ve donatılacak yeni bir kuvvetin kurulduğunu ilan etti.</span></p>

      <p class="paragraf para-style-override-14"><span xml:lang="tr-TR">Bütün bunlar her ne kadar III. Selim’in</span> <span class="italik" xml:lang="tr-TR">Nizamı</span> <span class="italik" xml:lang="tr-TR">Cedit</span><span xml:lang="tr-TR">’inin esaslarına göre düzenlenmişse de, sultan yapılanları sağduyulu bir kararla bir reform politikasının ürünü olarak değil de, Sultan Süleyman’ın eski askeri düzeninin canlandırılması olarak tanıttı. Sultan Mahmut’un, Osmanlı İmparatorluğu’nu yükselme devrine geri götüreceğini belirttiği bu kuvvetler Hıristiyanlar değil, modern eğitimli Müslüman subayları tarafından yetiştirilecekti. Sultan böylece şeyhülislamla ulemanın kâfirlere karşı kutsal bir savaş için gerekli desteğini elde etti. Yeniçeri kuvvetleri muhafaza edilecek fakat başkentteki her taburu, yeni birlikler için yeni askeri talimlerle eğitilecek 150’şer kişi sağlayacaktı.</span></p>

      <p class="paragraf para-style-override-14"><span xml:lang="tr-TR">Sultanın tahmin ettiği gibi Yeniçeriler bu koşulu kabul etmediler. Bir kez daha geleneksel ayaklanma restini tekrarlayarak kazan kaldırdılar. 1807 İsyanı’nda olduğu gibi bir kez daha katliam nedeniyle Atmeydanına doldular, sonra vezirlerin kellelerini istediklerini haykırarak özetle eski âdetlerini tekrarlayarak saraya doğru yürüyüşe geçtiler. Ama sultan bu kez hazırlıklıydı. Askeri birlikleriyle topçular harekete geçmeye hazırdılar. Halkın büyük kısmı da tahtı korumak için toplanıyordu. Mahmut, peygamberin kutsal sancağını bizzat kendisi dalgalandırdı ve bütün iman sahiplerini bunun altında toplanmaya davet etti. Yeniçeri güruhu dar sokaklardan saraya doğru ilerlerken toplar duvarlardan ateş açtılar. Adeta tırpanlanan Yeniçeri taburları darmadağın oldular. Çaresiz Atmeydanı’na döndüler, sonuçsuz bir direnişten sonra da kışlalarının duvarlarının arkasına çekildiler ve gelecek olan saldırıyı beklediler.</span></p>

      <p class="paragraf para-style-override-14"><span xml:lang="tr-TR">Fakat bir saldırı olmadı. Mahmut askerlerini tehlikeye atacak değildi. Bunun yerine ağır topları kışlalara mermiler yağdırarak buraları ateşe verdiler ve taş üstünde taş bırakmadılar. Sonuçta isyancıların dört binden fazlası öldü. Avrupa’ya, daha sonra da gerileme devrindeki Osmanlı sultanlarına dehşet saçan beş yüz yıllık bir askeri kuvvetin nüvesi böylece yarım saatten uzun olmayan bir süre içinde modern silahlarla yok edildi. Bu operasyon, eyaletlerde bin Yeniçeri’nin daha acımasızca katledilmesiyle tamamlandı. Sultan Mahmut aynı günde bir Hattı Hümayun’la Yeniçeri Ocağı’nı ortadan kaldırdı; adları yasaklandı, sancakları da yok edildi. Bir ay sonra yüzyıllar boyunca Yeniçerilere destek olan ve yardım eden Bektaşi Tarikatı’nı yasadışı ilan etti, tekkelerini yıktırdı, başlıca liderlerini idam ettirdi ve yandaşlarını sürdürdü. Vaka-i Hayriye (Hayırlı Olay) böylece Sultan Mahmut’u kendi sınırları içindeki her türlü silahlı muhalefetten kurtardı. Sultan bundan sonra “Asakiri Mansure-i Muhammediye” adını taşıyacak yeni bir ordu kurdu.</span></p>

      <p class="paragraf para-style-override-14"><span xml:lang="tr-TR">Yalnızca bir saatlik eylemle sonuçlanan sabırlı kararlılık yıllarından sonra güçlü ve akıllı bir hükümdar, Osmanlı atalarının otokrasisini yeniden kurmuş bulunuyordu. Ancak geçmişi yeni bir gelecek yaratmak için diriltmişti. II. Mahmut despotik bir amaç taşımıyor, sadece esas olarak ilerici olan bir amaç uğruna despotik araçlardan yararlanıyordu. Bu</span> <span class="italik" xml:lang="tr-TR">hükümet darbesi</span><span xml:lang="tr-TR">’ni, sultanın daha esnek ve liberal bir toplum yaratmanın planlarını belirlediği bir aydın gelişme dönemi izledi. Zaman içinde Batı uygarlığına daha uyumlu yeni bir Türkiye yaratacak olan geniş kapsamlı bir reform programının ana hatlarını kendisiyle ardılları için belirledi. Eski Osmanlı topraklarının kaybını üzülerek fakat gerçekçi bir anlayışla kabullenerek kendisine kalan daha küçük imparatorluğa yeni bir gelişme sağlamak suretiyle gerilemesini durduracak radikal bir hükümet yapısı oluşturacaktı.</span></p>

      <p class="paragraf para-style-override-14"><span xml:lang="tr-TR">Sultanın Avrupa’yla Asya’daki toprakları, dışarıdan gelecek tehlikelere göğüs gerebilecek kadar güçlü ve birleşik, öyleyken içindeki çeşitli uluslarla dinlerden insanların çıkarlarını ve bağlılığını sağlayacak kadar esnek bir Osmanlı İmparatorluğu olmalıydı. İmparatorluğun on dokuzuncu yüzyılda ve yirmincinin bir kısmında ayakta kalmasını garantileyen iç politikasının özü, devlet kurumlarıyla din kurumlarının yavaşça ayrılmasını hedefleyen laik bir hükümranlık için yeni ilkelerin saptanmasında yatıyordu.</span></p><br />

      <p class="paragraf para-style-override-14"><span xml:lang="tr-TR">Yeniçeri Ocağı’ndan kurtulduktan sonra Mahmut’un öncelikli hedefi orduydu. Yeni ordusunu oluşturmakta acele etti. Yeniçeri ağalığı yerine Seraskerlik konumunu ortaya çıkararak eskiden ordu komutanlarına verilen unvanı diriltti. Serasker şimdi yeni kuvvet üzerinde özel bir sorumluluk sahibi başkomutanlık ve harbiye nazırlığı görevlerini şahsında birleştirecekti. Ağadan ayrıca İstanbul’daki polis görevlerini de kapsayan kamu güvenliği sorumluluğunu devralmıştı. Polis sisteminin devam ettirilmesi ve genişletilmesi başlıca görevlerinden biri olmuştu. Ordu için bir nizamlar toplamı başkentte görev alacak on iki bin kişilik bir temel kuvveti içerirken, diğer yandan eyaletler için başka birlikler toplanmıştı. Bu askerlerin hepsi on iki yıl süreyle görev yapacaktı.</span></p>

      <p class="paragraf para-style-override-14"><span xml:lang="tr-TR">Yeni ordu etkin ve güvenilir bir kuvvet olarak yerini alırken askeri reformlarını tamamlamak için Sultan Mahmut’un hiç olmazsa on yıllık bir barış süresine gereksinimi vardı. Onun, öncellerinin uzun yıllardır yoksun kaldıkları bir güç ve enerjiye sahip ciddi bir hükümdar olduğunu sezinleyen Ruslar bu gereksinimin farkındaydılar. Çar büyük ölçüde askeri reformlarını işin başında engellemek ve ordusunu deneyimli bir kuvvet olamadan yenmek amacıyla sultan için bir yüz karası olacak Edirne Antlaşması’yla sonuçlanan savaşı kışkırtmıştı.</span></p>

      <p class="paragraf para-style-override-14"><span xml:lang="tr-TR">Antlaşma imzalandıktan sonra Sultan Mahmut bütün vaktini yeni kuvvetin eğitimine ve silahlandırılmasına adadı. Bu arada modernleştirilmiş kuvvetleri ona örnek olan Mısır Paşası Mehmet Ali’yle er veya geç hesaplaşmak zorunda kalma korkusu da vardı. Mahmut 1826’da on iki uzman eğitmen yollaması için vassalına başvurmuştu. Bu yardım esirgenince dikkatini Avrupa’ya yöneltmişti. Fakat Yunanlı asilere gösterdiği sempati, sonra da Mehmet Ali’ye verdiği destek yüzünden Fransa Türklerde kuşku uyandırıyordu. İngiltere de Yunan sevgisi yüzünden aynı durumdaydı, öyle ki sultan 1834’de Lord Palmerston’un, kuvvetlerini eğitmeleri için bir grup subay yollama önerisini reddetti. Ama sonradan bazı Türk askeri okul öğrencileri Woolwich’e gidince, üç İngiliz subayı da ordunun yeniden yapılanmasında öğüt vermeleri için İstanbul’a gönderildiler. Onları 1838’de bir denizci grubu izledi. Fakat Türklerin onları hor görür tavırlarına içerlemeleri yüzünden bu deniz subayları fazla bir şey başaramadılar.</span></p>

      <p class="paragraf para-style-override-14"><span xml:lang="tr-TR">Sonunda sultanın amacına hizmet edenler Prusyalılar oldu. Gönderilen genç teğmen Helmuth von Moltke, sultanı çok etkilemişti, ona imparatorluğun savunmaları ve ordunun eğitimiyle düzenlenmesi konusunda danışman olarak görev verdi. Türkiye’yle Prusya ve Avusturya arasında şimdi bir öğrenci ve subay değiş tokuşu başgöstermişti. Bu da Türk kuvvetlerinde -her zaman mutlu şekilde sonuçlanmasa da- yirminci yüzyıl içlerine kadar devam edecek bir Alman geleneğinin başlangıcı oldu. Fakat Moltke de Sultan Mahmut’tan fazla etkilenmemişti, onu Büyük Petro düzeyinde bulmadığı gibi, Türk subaylarının yabancı askeri danışmanlara gösterdikleri saygısızlıktan rahatsız olmuştu. “Albaylar bize öncelik tanıyorlardı, subaylar da bize karşı şöyle ya da böyle naziktiler, ama sıradan adamlar karşımızda hazır ol vaziyetinde durmadıkları gibi, kadınlarla çocuklar zaman zaman bize küfür yağdırıyorlardı. Askerler itaat ediyor, fakat selam durmuyorlardı,” diye yazacaktı. Her sınıftan Türkler arasında</span> <span class="italik" xml:lang="tr-TR">gâvurlar</span> <span xml:lang="tr-TR">kavramı kökleşmişti. Bu arada seraskerlik makamı, yani başkomutanın konumu, güçlü bir Harbiye Nezareti olarak gelişmişti; Osmanlı İmparatorluğu’nun silahlı kuvvetleri üzerinde güçlü bir merkezi kontrol uyguluyordu ve bu gücünü gelecek yüzyılın içlerine kadar taşıyacaktı.</span></p><br />

      <p class="paragraf para-style-override-14"><span xml:lang="tr-TR">Sultan Mahmut bundan sonra ulemanın gücünü kısıtlamak zorunda kaldı. Müttefikleri Yeniçerilerin askeri kuruluşun bekçileri oluşları gibi, bunlar da dinsel kuruluşların bekçileriydi. Sultanın kadirimutlak otoritesine karşı ikinci olası karşı çıkma kaynağı da onlardı. Ulema Yeniçerilerle birlik olarak III. Selim’le Yeni Düzen planlarını yok etmişti. Sultan yeni bir yönetim yapılandırmak istediği takdirde, geleneksel yönetimin bu ikinci dayanağının ortadan kaldırılması gerekiyordu. Çünkü Sultan Mahmut’un temel reform politikası, dinsel otoritenin dinin dışındakinden ayrılması temeline dayanıyordu. Şu sıralarda maddi olsun, ruhani olsun bütün görev sahiplerinin çok üstünde olan iki devlet adamı vardı ve sultanın padişah ve halife olarak ikili gücünü temsil ediyorlardı. Bunlardan biri görevleri yönetsel olan ve yönetimle adalet alanlarını kapsayan sadrazamdı. Diğeri de şeyhülislamdı; onun görevleri ise yorumsaldı ve danışmanlıkla ilgiliydi. Her iki makam da çok güçlüydü, imparatorluğun gerileme devrinde buralara yerleşenler ise iyi de olsa, kötü de olsa, sultanın büyük gücünü sürekli olarak tehdit etmişlerdi. II. Mahmut’un şimdi tasarladığı, sınırsız yetkili kişilere değil, her biri kendi sorumluluklarına sahip danışma gruplarına dayanan bir yönetim sistemi sayesinde bu kişilerin gücünü zayıflatmaktı.</span></p>

      <p class="paragraf para-style-override-14"><span xml:lang="tr-TR">İlk olarak şeyhülislamın dairesi dünyevi alandan çıkarılarak sadece dinsel alana kaydırıldı. Ancak şeyhülislam bu ortamda yalnız danışmanlıkla ilgili ve yorumsal olmaktan çıkarak yeni adli yetkiler edindi ve sadrazamdan eski dinsel yargı hakkını devraldı. Bu yetkisini şimdi sultanın Müslüman tebaalarına uygulayacaktı. Bu arada din dışındaki alanda yeni bir sivil yargı hakkı ayrı olarak gelişecekti.</span></p>

      <p class="paragraf para-style-override-14"><span xml:lang="tr-TR">Şeyhülislam şimdiye kadar hep kendi evinden öğütlerini duyurur ve (çok zaman politik anlamı olan) hükümlerini bildirirdi. Oysa şimdi Yeniçeri ağasının eski konutuna yerleştirilmiş bir hükümet dairesinin başında bulunacaktı. Yeni statüsü, gelirlerinin, memurlarının ve kurumlarının bir zamanlar saraydan bağımsız olan özerkliğini sınırlıyordu. Bu da ulema sınıfının devlet içinde bürokratlaşmasına yol açıyor, bu sistem ise etkinliklerini ve değişikliklere dirençlerini zayıflatıyordu. Finansal ve yönetsel bağımsızlıklarından yoksun bırakılınca, sultan karşısında güçleri zayıflıyor, sultan da statülerini ve yetkilerini adım adım küçültüyordu.</span></p>

      <p class="paragraf para-style-override-14"><span xml:lang="tr-TR">Okulları bir Maarif Nezareti’nin yetkisine veriyor, yasal sorumlulukları bir Adliye Nezareti’ne yüklüyor, hatta fetvaların yazılımıyla Adliye Nezareti’nin kontrolündeki bir yasal komiteyi görevlendiriyordu. Artık bir hükümet memuru olan şeyhülislamın statüsü bile geleneksel güçlerinden çok, kişisel niteliklerinin ona kazandıracağı nüfuza bağlıydı.</span></p>

      <p class="paragraf para-style-override-14"><span xml:lang="tr-TR">Sultan Mahmut son olarak vakıf denilen İslami kurumları doğrudan devletin kontrolü altına soktu. Özellikle şehirlerde toprakların ve başka mülklerin geri alınmamak koşuluyla dinsel amaçlara adanmasını içeren bu</span> <span class="italik" xml:lang="tr-TR">vakıf</span><span xml:lang="tr-TR">’larla yüklü gelirleri genellikle idareci ve tahsildar görevi yapan ulema üyeleri tarafından denetleniyordu. Şeyhülislamla çeşitli müftülerle kadıların kontrolündeki gayrimenkuller dinsel kurumlar için başta gelen bir ekonomik güç kaynağı olmuştu.</span></p>

      <p class="paragraf para-style-override-14"></p>

      <p class="paragraf para-style-override-14"><span xml:lang="tr-TR">Avantajlarını askeri ve dinsel kurumların zararına ön plana çıkaran Mahmut, şimdi unvanı ve düzeni açılarından bir Avrupa yönetim sistemi görünüşünde olacak kendi din dışı yönetimini geliştirdi. Böylece Türk Devleti’nin çağdaşlığıyla Batılıları etkilemeyi amaçlıyordu. Önce iki yüzyıla yakın zamandır şimdiki şekliyle Babıâli’de Osmanlı yönetiminin merkezi olan sadrazam veya sadrazamlık makamını iptal etti. Sadrazamın yetkileri şimdi ayrı iki nezaret, Hariciye ve Dahiliye nezaretleri arasında bölünecek. Defterdarın geleneksel makamı ise Maliye Nezareti olarak isim değiştirecekti. Onların üstünde hükümdarla hükümet arasında bağ oluşturabilecek sadrazam başvekil varsa da sonradan eski unvanı iade edilecekti.</span></p>

      <p class="paragraf para-style-override-14"><span xml:lang="tr-TR">Diğer nezaretler de sadrazamın çeşitli görevleriyle ayrıcalıklarını alarak çeşitli bölümler arasında paylaştırdı. Başvekilin başkanlığında toplanan nazırlar, yani bakanlar, belli devlet işlerinden sorumluydular. Planlarla raporlar hazırlamak ve kararları sultanın onayına sunmakla görevli danışma konseyleri olan hükümet daireleriydiler. Bunların içinde en önemlileri askeri işlerle görevli ve adli kararlardan sorumlu yönetici kurullardı. Maarif, Ticaret, Ziraat ve Sanayi nezaretleri önceleri Yararlı İşler Kurulu adı altında birlikte yönetilmekteydi. Yararı olsun veya olmasın, bu yeni bürokrasi sistemi hemen etkisini gösterdi, en azından eski kurumsal hak ve ayrıcalıklar geleneklerinden kopuşu ve yerlerine modern biçimli yeni kurumların oluşturulmasını sağladı. Babıâli’nin eski görevlilerinin yeri, eğitim, toplumsal köken ve kültürel görüş açılarından onlardan farklı yeni bir devlet memuru kuşağı tarafından doldurulunca, bu sistem daha somut bir nitelik kazandı.</span></p>

      <p class="paragraf para-style-override-14"><span xml:lang="tr-TR">Mahmut’un islah edilmiş yönetimi eyaletlerde merkezi hükümete bağlı olacaktı. Miras, gelenek, âdet veya yerel halkın rızasından ileri gelen ara güç kaynaklarının yavaş yavaş sona erdirilmesiyle sultanın otoritesi kadirimutlak oldu. Buna başlangıç olarak iki önlem öne sürüldü. Bir tanesi Rumeli’yle Anadolu’nun (Arap eyaletleri bunun dışında kalıyordu) bütün erkek nüfusunun sayımıydı. İkincisi ise bütün toprak mülkiyetlerinin kaydıydı. Bundan amaç yeni bir orduya asker toplanmasını kolaylaştırmak ve bunu finanse etmek için daha doğru ve etkin bir vergilendirme sisteminin kurulmasıydı. Mahmut son olarak tımar sistemini, geçmişte Sipahilerin askere alınmasına temel olan bu toprak bağışlarını sonsuza dek ortadan kaldırdı. Ücretli nizami birliklerin çoğalmasıyla feodal süvari kuvvetlerinin gerilediği on altıncı yüzyıl sonlarından beri bu tımarlar miras yoluyla kuşaktan kuşağa geçer olmuş, sonra da çiftçilere kiralanmıştı. Fakat Anadolu’yla Rumeli’nin bazı köşelerinde eski sistem hâlâ sürüyordu. Mahmut Yeniçeri Ocağı’nı ortadan kaldırırken bu feodal süvari kuvvetlerinin kalıntılarını da ortadan kaldırmıştı. Şimdi bunların aynı şekilde kalıtım yoluyla geçen ve kiraya verilen artakalmış tımarlarına da son vermekle feodalizmin son izlerini de yok etmiş ve Osmanlı İmparatorluğu’nun bütün eyaletlerinin üzerindeki merkezi denetimini perçinlemiş oluyordu.</span></p><br />

      <p class="paragraf para-style-override-14"><span xml:lang="tr-TR">Sultan Mahmut hukuk alanına da temel değişiklikler getirdi. Ülkenin yasaları, insanoğlunun yetkisinin ötesinde olan şeriattan, yani Allah’ın Kutsal Yasası’ndan ve sultanın halife olarak yetki alanı içinde olarak çıkardığı fermanlardan oluşuyordu. Her ikisi de bireylere düzen ve istikrar adına hakkını veren feodal adaleti temsil ediyor, ama ona, modern anlamda yasalar karşısında eşitlik sağlamıyordu. Sultan Mahmut’un ülkenin hukukuna üçüncü bir adalet kavramı kazandırması ona Adli lakabının verilmesine yol açtı. Bu, Allah’la hükümdarınkinden ayrı bir yasalar grubuydu. Din dışındaki hukuk alanında şeriatla kendi kanunları dışında olmak üzere bir kurul toplayarak yeni bir amme hukuku esasına göre yasalar hazırlattı. Bu yasalar yargıçların sorumluluklarını ve devlet memurları üzerindeki yetkilerini tanımlıyordu. Görevi ihmal yüzünden yapılacak yasal kovuşturmayı saptıyor, rüşvete ve başka yolsuzluklara ağır cezalar uyguluyordu. Bu yasalar ilk kez, bu görevlilerin kamu hizmetinde olduklarını ve şimdiye kadar süregelenden farklı olarak hükümdarın keyfi iradesine tabi olmayıp yasalar karşısında doğrudan sorumlu bulunduklarını vurguluyordu. Bu da Sultan Mahmut’un yönetimi için hükümetin dolaysız otoritesinin dışında yeni bir kamu hizmeti yaratma kararını yansıtıyordu. Bu yasalar geliştikçe, ceza eskisi gibi sadece yargıcın takdirine tabi olmayıp cezai sorumluluk vurgulanarak ve ceza hukuku ile medeni hukuk, din dışı ve dinsel yasalar, özel hukuka amme hukuku arasındaki farkların açıklanması suretiyle büyük bir titizlikle tayin edilecekti.</span></p>

      <p class="paragraf para-style-override-14"><span xml:lang="tr-TR">Bununla birlikte, insanların sosyal ve aile kurumlarının yapısı içindeki kişisel yaşantılarında İslamın Kutsal Yasası Şeriat yine kadirimutlaktı. Evlilik ve boşanma, mülk ve veraset yasalarında, kadınların ve esirlerin statüsünde hiçbir değişiklik yoktu. Burada din hâlâ yasanın temeliydi ve sultan bile bunu değiştirmeye yetkili değildi. Erkekler evlerinde hâlâ ortaçağda yaşıyorlardı.</span></p>

      <p class="paragraf para-style-override-14"><span xml:lang="tr-TR">Ama daha geniş anlamda ortaçağ kavramları çökmeye başlıyordu. Doğu’da zamanından daha ileride olan II. Mahmut, Osmanlı hükümranlığı için yeni bir temel arayışı içineydi. Bu, halka dayanacaktı. Yeni merkeziyetçi bürokrasiyle çeşitli yetkileri insanların ilerlemesine yönelikti. Geleneksel düzenden sapan ve kutsal yetkiden de cayan sultan, artık iman sahiplerinin savunucusu değil, vatandaşın aydınlatıcısı olacaktı. Mahmut iyiliksever bir despotluğun kapsamı içinde kendi su götürmez haklarını sürdürmekten çok, koşullarını değiştirmeye ve geliştirmeye çalıştığı yurttaşlarına haklar bahşetmek istiyordu.</span></p><br />

      <p class="paragraf para-style-override-14"><span xml:lang="tr-TR">Bütün bunların içinde yeni bir eğitim kavramı yatıyordu. Türkler eğitimleri çerçevesinde bilmedikleri şeyleri öğrenecekler, böylece “her şeyi bilen” ulemanın eski inançlarına karşı geleceklerdi. Medreseler geleneksel bilgi hazinesinin tekelini ellerinde tutuyorlardı. Ancak onlardan edinilen bilgiler, Allah’a ve insanoğlunun ona ve hemcinslerine karşı görevlerinden oluşuyordu. Üstelik, bütün bunlar büyük ölçüde ağızdan ağıza dolaşan bilgiler olduğundan insanların yaygın şekilde okur yazar olmamasıyla sonuçlanıyordu. Sultan Mahmut 1824’de ilköğretimi zorunlu kıldı, ama bu hâlâ dinsel çerçeve içinde kalıyordu. Çünkü şeriatın uygulanmasının tümünü şeyhülislama devretmekle, eğitimi dünyasal çerçeveden çıkarmak zorunda kalmıştı.</span></p>

      <p class="paragraf para-style-override-14"><span xml:lang="tr-TR">Gelişim aracı olarak daha yüksek bir öğrenime duyulan gereksinmeyi teknik becerilerin öğretilmesi olarak algılıyordu, bu ise askeri teşkilatla, Yeniçerilerin yerini alacak olan yeni ordusunun kurulmasıyla ilgiliydi. Yüksek öğrenim bu aşamada aslında askeri öğrenimdi. Ordu acil olarak eğitimli ve yetenekli subaylardan oluşan yeni bir birlik gereksiniyordu, oysa birkaç Batılı dönme, topçu ve mühendis hesaba katılmazsa böylelerinin ciddi bir kıtlığı vardı.</span></p>

      <p class="paragraf para-style-override-14"><span xml:lang="tr-TR">On sekizinci yüzyıl sonlarından kalma iki deniz ve kara mühendisliği okulu son zamanlarda canlandırılmıştı; 1827’de ise sultan güçlü şekilde karşı konulmasına rağmen, daha önce Mehmet Ali Paşa örneğinde olduğu gibi, küçük öğrenci gruplarını Paris’e göndermek gibi cüretkârane bir adım attı. Çeşitli Avrupa başkentlerine dağılmış kara ve deniz okulları öğrencileriyle birlikte dönüşlerinde ülkelerinin modern evriminde anlamlı bir rol oynayacak olan kesintisiz Türk öğrenci dizisinin öncü birliğini oluşturdular. Bu arada Sultan Mahmut subayların eğitimi için sürekli bir okulun kurulmasına dek, askeri birliklerin içinde eğitim birimleri oluşturdu. Bunların öğretmenleri astsubaylarla erlerin arasından seçilmişti; öğrenciler de yetiştikten sonra öğrendiklerini başkalarına da iletebilecekler, böylece gelecek kuşağın Türk Ordusu için bir subay kadrosu oluşturacaklardı.</span></p>

      <p class="paragraf para-style-override-14"><span xml:lang="tr-TR">Sultan zaman içinde Yeniçeri geleneği ve din ile askeri bilim arasındaki son bağları da kopararak Napoleon’un St. Cyr askeri akademisi modeline göre biçimlenmiş bir Askeri Bilim Okulu kurdu. Öğretmenlerinin birçoğunun Fransız veya Prusya’lı olmasına karşın, bu okul yeni bir ordu geleneğini temsil ediyordu. Kökü Türk toplumunda olduğu halde devletin içinde gelişen bu okul, entelektüel, sosyal ve politik alandaki kendi ilerici eğitim sistemiyle gelecek Türk kuşakları için çok yararlı olacaktı. Mahmut bu arada ordu bandolarındaki davulcuları ve borazancıları eğitmek için bir Mızıkayı Humayun kurdu. Bu okulun Batı müziği konulu öğretmenlerinden biri büyük İtalyan bestecisi Gaetano Donizetti’nin kardeşi Giuseppe Donizetti Paşa’ydı.</span></p>

      <p class="paragraf para-style-override-14"><span xml:lang="tr-TR">Hepsinden önemlisi doktorları, daha sonra da yeni ordu için cerrahları eğitmek için bir devlet okulunun açılmasıydı. Sivil halk için doktorlar hâlâ dinsel kurumun himayesinde Süleymaniye Camii’nin medreselerinde kısmen klasik Yunan kısmen de Galenos’la İbni Sina’nın yazılarına dayanan bir müfredata göre eğitiliyordu.</span></p>

      <p class="paragraf para-style-override-14"><span xml:lang="tr-TR">Sultan Mahmut’un tıp akademisi Türkiye’de ilk ve orta düzeyde din dışı eğitimin eşdeğerlisini veren ilk okuldu. 1838’de yeni bir düzenlemeden sonra Beyoğlu’nda Galatasaray’da saray görevlilerinin yetiştirildiği binaya taşındı. Burada öğretim Avrupalı öğretmenler tarafından Türkçe ve Fransızca olarak veriliyordu. Okulun açılış töreninde bizzat Sultan Mahmut öğrencilere konuşma yaptı. Tıp dili olarak Arapçanın modasının geçtiğini ifade ettikten sonra, “Bilimsel tıbbı Fransızca olarak öğreneceksiniz. Size Fransızca öğretilmesini istemekteki amacım Fransız dilini öğrenmenizi değil, size bilimsel tıbbı öğretmek ve yavaş yavaş kendi dilimize aktarılmasını sağlamaktır,” dedi. Tıbbın Fransızca öğretilmesinin Mahmut tarafından geçici bir çare olarak düşünüldüğü anlaşılıyor, gerçekten de bir kuşak sonra yerini Türkçeye bıraktı. Öğrenimin esası Türkçe olunca yabancı tıp kitapları ve başka eserler Türk bilginleri tarafından Türkçeye çevrildi. Türkiye’de geleneksel tıbbın sonu ve modern tıbbın başlangıcı bu oldu. Galatasaray’daki okul, programına teşrihle otopsiyi almakla ortaçağın İslamcı geleneğine meydan okumuş oldu. Ulemanın ısrarı nedeniyle anatomi o vakte dek balmumundan modeller üstünde öğretiliyordu. Ama öğrenciler zamanla anatomiyi insan kadavralarından, genellikle ucuza temin edilen Nübyeli kölelerin kadavralarından öğrenme iznini elde ettiler.</span></p>

      <p class="paragraf para-style-override-14"><span xml:lang="tr-TR">Zaman geçtikçe okul daha yaygın bilimsel, kültürel ve entelektüel öğretileri de içine alarak kapsamını genişletmiştir. Avrupa tarihiyle edebiyatının Müslüman Türk öğrencilerine öğretilmesinde -daha öncesinden farklı olarak- genellikle Fransız dili kullanılıyordu. Bu arada Fransız edebiyatının yerini geleneksel Acem edebiyatı almıştı. Sultan Mahmut askeri öğretim kadar sivil öğretim ve kollarıyla aynı derecede ilgileniyordu. Yeni hükümet mekanizmasını yönetecek ehil memurlara acil ihtiyacı vardı. Batı’nın belirli etkileri tarafından esinlenmiş yeni eğitim trendi, 1838’de Yararlı İşler Kurulu’nun dikkate değer derecede ilerici ve gelenek karşıtı raporu tarafından yansıtılmaktadır:</span></p><br />

      <p class="paragraf para-style-override-14"><span xml:lang="tr-TR">Dinsel bilgi diğer dünyada kurtuluşu, fakat bilim bu dünyadaki in- sanoğlunun mükemmelliğe ulaşmasını sağlamaktadır. Örneğin, astronomi denizciliğin ve ticaretin gelişimine yaramaktadır. Matematiksel bilimler savaşımın düzenli idaresi kadar askeri uygulamaya da hizmet etmektedir. Kurul, tarımın, ticaretin ve endüstrinin kalkınması için her projeyi gözden geçirirken bilimin yokluğunda hiçbir şeyin yapılamayacağına, bilimlerin öğretilmesinin ve öğretimi ıslah etmenin tek yolunun okullara yeni bir düzen vermek olduğuna karar vermiştir.</span></p><br />

      <p class="paragraf para-style-override-14"><span xml:lang="tr-TR">Söz konusu okullar, kurulun, reformunu laik bir çerçeve içinde gördüğü ilköğretim okullarıdır. Kurulun bu konudaki önerileri şeyhülislamın dairesi tarafından kesinlikle geri çevrilmişti; sonuç olarak da sivil ilköğretim yirminci yüzyıla kadar dinsel çevrelerin sorumluluğunda kalmıştır. Ulemanın bu baskısına boyun eğen kurul, önerilerini yeniyetme çocukların okullarına, “rüşdiye” okullarına... uygulamaya karar vermiş, böylece ilkokulların dinsel öğretimiyle yüksek okulların “dünyasal” öğretimi arasındaki boşluğu doldurmaya çalışmıştır. Burada gelişme ağır olmuş, fakat Sultan Mahmut devrinde Sultan Ahmet ve Süleymaniye camilerine bağlı iki yeni okul kamu harcamalarıyla kurulmuştur. Bunların öğretim programı daha çok dilbilgisel ve edebiydi, kuruluş amaçları da gençleri devlet hizmetine hazırlamaktı.</span></p>

      <p class="paragraf para-style-override-14"><span xml:lang="tr-TR">Bütün bu planların karşısında biçimsiz bir engel vardı... lisan engeli. Sultan Mahmut hiçbir Batı dilini bilmeyen bir Müslüman halkı Batılı bir hükümete ve sosyal sisteme sokmaya çalışıyordu. III. Selim’in dil öğrenimine teşvik ettiği genç adamlarla ardıllarından geriye fazla bir kimse kalmamıştı. Önemli devlet görevlerindeki Rumlar, Babıâli’deki son Rum tercümanın kovulduğu ve yerini dolduracak bir Türkün arandığı Yunanın Bağımsızlık Savaşları’ndan beri gözden düşmüşlerdi. Bu göreve uygun birini bulmak kolay değildi, sonunda da görev matematik okulundaki Hıristiyan kökenli bir öğretmene verildi. Ve zamanı gelince onun da yerine bir meslektaşı geçti. Sultan sonunda dil sorununu Babıâli’de “çeviri odaları” kurarak çözümledi. Bunlar da zamanında gelişerek bir yabancı dil okulu oldu.</span></p>

      <p class="paragraf para-style-override-14"><span xml:lang="tr-TR">III. Selim’in kısa ömürlü ve tamamlanmamış planlarını tekrar hayata geçiren Sultan Mahmut 1834’ten itibaren başlıca Avrupa başkentlerinde Türk elçilikleri kurmaya başladı. Bu elçiliklerin diplomat personeli Fenerli Rumlar yerine çoğunlukla Müslüman Türklerden oluşuyor, Müslüman olmayanlar ise yavaş yavaş diplomasideki üst görevlerden uzaklaştırılıyordu. Bu Müslümanlar yalnız Batı dillerini öğrenmekle kalmayarak Batı uygarlığının bazı etkilerini özümsemek fırsatını da buluyorlardı. Böylece gelecek elli yıl içinde Osmanlı İmparatorluğu’na en aydın liderleriyle devlet adamlarının çoğunu verecek bir dışişleri servisi ortaya çıktı.</span></p>

      <p class="paragraf para-style-override-14"><span xml:lang="tr-TR">Bu arada, merkeziyetçi ülkesinde iletişimin önemini kavrayan Sultan Mahmut, İstanbul’da ilk Türkçe gazeteyi çıkarttı. Bunun Fransızca kopyası</span> <span class="italik" xml:lang="tr-TR">Moniteur</span> <span class="italik" xml:lang="tr-TR">Ottoman</span> <span xml:lang="tr-TR">adını taşıyacaktı. Politikaları ve faaliyetleri hakkında bilgilenmeleri için devlet memurlarının bu gazeteyi okumaları isteniyordu. Bunu 1834’de bir memurun sorumluluğundaki bir posta servisi izledi; bu görevli de imparatorluğun dörtbir yanındaki uygun yerlerde bütün postaları kaydederek sevkini yapacak ve kendi memurlarını atayacaktı. Üsküdar’la Edirne arasındaki ilk posta yolunu bizzat Sultan Mahmut hizmete soktu. Bu bundan sonraki yolların ilki olacaktı.</span></p>

      <p class="paragraf para-style-override-14"><span xml:lang="tr-TR">Ordu, hukuk ve yönetim alanlarında Batı uygarlığıyla birlikte Doğu’nun da özelliklerini birleştiren ve ağır ağır gelişmekte olan modern bir Türk Devleti’nin böylece temelleri atılmış oldu. Türk yaşam biçimi dış sosyal görünümüyle de sultanın öncülüğünde Batılılaşacaktı. Sultan Mahmut artık Osmanlı yerine Avrupa protokolunu izliyordu. Verdiği resepsiyonlarda konuklarının arasında dolaşıyor, onlarla konuşuyor, hatta eşlerine nezaket gösteriyordu. Artık halka uzak, azametli bir şahsiyet olmaktan çıkarak ulusuna görünüyor, törenlerde yer alıyor, dinleyenlerine hitap ediyordu. Vezirlerini karşısında durmak yerine oturtuyordu. Büroları Avrupa sitilinde, alçak sedirler ve yastıklar yerine yazı masaları ve dik arkalıklı iskemlelerle döşeniyordu. Üstelik sultanın portresi İslamın yasaklarına meydan okurcasına çok zaman duvarlarda asılı oluyordu.</span></p>

      <p class="paragraf para-style-override-14"><span xml:lang="tr-TR">Mahmut uzun sakallar bırakmayı hoş görmüyor ve kıyafetlere önemli değişiklikler getiriyordu. Yeni ordusu için de Avrupa stilinde tünik, pantolon ve çizmeden ibaret kıyafeti öngörüyordu. Yirmi yıl önce erkek giyiminden kopuş, III. Selim’in tahttan indirilmesiyle sonuçlanan ayaklanmaya yol açmıştı. Şimdi gönülsüz olsa bile kabul ediliyordu. Aslında hareketlerini engelleyen bol terliklere, şalvar gibi bol pantolonlara ve cüppelere alışık olan Türk askeri, bu sıkı oturan üniformaları kâfirin simgesi, dolayısıyla da bir aşağılık işareti olarak görüyordu.</span></p>

      <p class="paragraf para-style-override-14"><span xml:lang="tr-TR">Ancak askerin, dinsel anlamı nedeniyle özellikle baş giysisindeki değişiklikleri kabul etmesi zor oldu. Mahmut sarık yerine adamlarına önce</span> <span class="italik" xml:lang="tr-TR">subara</span><span xml:lang="tr-TR">’yı tanıttı. Sultan Selim’in yeni birlikleri tarafından giyilmiş olan yumuşak bir madde ile astarlanmış bu başlığın yarı silindir biçiminde bir tepesi vardı. Fakat 1828’de bunun yerini daha pratik olan fes aldı. Kırmızı fötrden yapılan bu bere Kuzey Afrika ve eninde sonunda Avrupa kökenliydi. Peygamberin giysilerle ilgili sözleri başlıkları İslami inancın özel bir simgesi yapmıştı. Dolayısıyla fesin askerin baş giysisi olarak kabulü için önce ulema tarafından onaylanması gerekiyordu. Bu onay gerçekten İslamiyete uygun olup olmadığı hakkında bazı tereddütlerden sonra verildi, arkasından da kullanılması için ciddi önlemler alındı. Fakat Sultan Mahmut’un, fese deriden bir kenar geçirip böylece askerin gözlerini güneşten koruma teklifi, bunun, askerin bütün gerçek Müslümanlar gibi namazda secde etmesini, yani alnını yere dayamasını önleyeceği gerekçesiyle ulema tarafından kesinlikle reddedildi. 1829’da çeşitli düzeylerdeki görev sahipleri tarafından giyilecek kıyafeti ayrıntılarıyla belirleyen bir fermanın çıkarılmasıyla fes askerler gibi siviller tarafından da benimsendi. Ortaçağa ait cüppe ve sarığı böylece dinsel bir kimliğin göstergesi, ulemanın din adamı sınıfına özgü bir “üniforma” oldu. Modern kıyafet, Türklerin bol pantolonu yerine Avrupa stilindeki pantolon ve -en azından şehirlerde- redingot ve siyah deri çizmelerle tamamlandı.</span></p><br />

      <p class="paragraf para-style-override-14"><span xml:lang="tr-TR">Bu çeşitli alanlarda kararlılıkla hareket eden II. Mahmut’un Yeniçeri Ocağı’nı ortadan kaldırmasından sonra çoktandır vaat edilmiş köklü reformlarının temellerini atmak ve -kaçınılmaz olarak ancak yüzeyde- uygulamak için topu topu on üç yıllık bir vakti kalmıştı. Mahmut’un yenilmez iradesini ve imparator atalarından pek azının sahip olduğu azmini gerektiren çetin sorunlarla zorlu yıllardı bunlar. Sultanın başarmak istediği, Osmanlı İmparatorluğu’na çok kısa bir süre içinde eski düzenin yerini alacak yeni bir düzen getirmek ve tebaalarını yüzyıllar içinde kökleşmiş bir yaşam biçiminden henüz denenmemiş ve küçük bir azınlık dışındakiler tarafından bilinmeyen bir yaşam biçimine geçirmekti. Geçmişe bağlı adamlar ve özellikle din müessesesinin mensupları önlemeyi başaramadıkları değişikliklere kaçınılmaz olarak düşman oldular. Günün adamları buna rağmen yeni bir bürokrasinin ürünleri olarak ortaya çıktılar ve Batılı yaşam biçimiyle kendilerine yabancı ve henüz düzensiz kurumlarda çalışmayı benimsemek durumunda bırakıldılar. Eski yönetim hiyeraşisinin bünyesine ağırlığını koyan güvenlik, kişisel bağlantılar ve bağlılıklardan yoksundular. Yeni yaşam ve düşünce normlarına sahip Batılılaşmış memurlar olarak yöneticiler, önceleri yönetilenlerle yöntemlerinden kopmuş durumdaydılar. Üstelik, henüz toplumsal bir ahlak düzeyinden yoksun “devlet memurları” olarak eskiler kadar yozlaşmış olabiliyorlardı.</span></p><br />

      <p class="paragraf para-style-override-14"><span xml:lang="tr-TR">Sultan Mahmut bu sürenin ilk yarısı boyunca en azından sınırlarının ötesinden gelen savaş tehdidinden kurtulmuştu. Ancak bu mola, tehlikeli vassalı Mehmet Ali’nin Navarin’da kaybettiği donanmayı tersanelerinde yeniden inşa etmesine ve subaylarının çoğu Fransız olan ordusunu kuvvetlendirmesine yaradı.</span></p>

      <p class="paragraf para-style-override-14"><span xml:lang="tr-TR">Mehmet Ali Mora’daki müdahalesi nedeniyle Girit paşalığıyla ödüllendirilmiş, ama tüm beklentilerine karşın Suriye’ninkini elde edememişti. 1832’de sultanın sözünü kendisince yerine getirmemesinin intikamını almaya hazırdı. Eyaletin anahtarını elinde bulunduran Akka paşasıyla arasındaki kişisel bir kavgayı bahane ederek Suriye’yi zapt etmek için oğlu İbrahim’i kalabalık bir orduyla yola çıkardı.</span></p>

      <p class="paragraf para-style-override-14"><span xml:lang="tr-TR">Güçlükle karşılaşmadan Gazze’yle Kudüs’ü ele geçiren ve filosunun yardımıyla Akka’yı kuşatan İbrahim, böylesine deneyimli bir düşmanın dengi olmayan Sultan Mahmut’un kuvvetlerine karşı üst üste zaferler kazanarak Halep’le Şam’ın üzerine yürümeye başladı. Anadolu’nun kalbindeki Konya’yı zapt etmek üzere Toros Dağları’nı aştı ve Bursa’ya kadar ilerledi. Bundan sonra Mehmet Ali yok olmaya mahkûm gördüğü bir imparatorluğun kalıntıları üzerinde egemenliğini kurma hayalinden esinlenerek bakışını İstanbul’a çevirdi. Başkent paniğe kapılırken Sultan Mahmut, İngiltere hükümetinden acele yardım istedi. Ancak İngiltere Büyük- elçisi Stratford Canning tarafından desteklenen bu istem, o sıralarda silahlı kuvvetlerinin harcamalarını azaltma politikası güden başbakan Lord Palmerston tarafından geri çevrildi. Bu durumda Sultan Mahmut’un yardım için eski düşmanı Ruslara başvurmaktan başka çaresi kalmıyordu. Kuvvetleri ve ulaşım araçlarıyla her an hazır olan Ruslar, böylesi bir yardıma dünden razıydılar. 1833 başlarında Sivastopol’dan yola çıkan bir Rus filosu şehrin savunması için Boğaz’ın ağzında altı bin kişilik bir kuvveti karaya çıkardı. Altı hafta sonra bunun iki katı kadar bir kuvvet de Odessa’dan geldi. Çarın birlikleri böylece Üsküdar’ın arkasındaki tepelerden itibaren şehre hâkim olmuşlardı. Şimdi yabancılar arasından yalnız Rusların sultana ulaşma imkânı vardı. Askerleriyle denizcileri İstanbul sokaklarında kol geziyor, subayları Türk birliklerine manevra yaptırıyor ve kumanda ediyordu. İbrahim’in ordusu Boğaz’a doğru ilerlemeye hazırdı. Fakat Rus kuvvetleriyle karşılaşınca babası adına pazarlığa oturmayı yeğledi. İngiliz ve Fransız hükümetleri de geç de olsa Rus tehlikesi karşısında uyanmışlardı.</span></p>

      <p class="paragraf para-style-override-14"><span xml:lang="tr-TR">Şimdi Palmerston’un başkanlığında sultana Rusların çekilmesi için baskı yapmaya başladılar. Karşılığında Mehmet Ali’ye ödünler verilecek, İngilizlerle Fransızlar da Türk topraklarında daha fazla ilerlememesini garanti edeceklerdi. Böylece Mehmet Ali’nin Mısır’dan başka, Suriye, Şam, Trablus, Halep ve Adana paşalığı sultanın fermanıyla onaylandı. Bu paşalıklara hayatı boyunca sahip olacaktı, ancak ölümünde İbrahim’e veya başka bir ardılına geçirebileceğinin garantisi yoktu. Sultan ayrı bir antlaşma olan Hünkâr İskelesi Antlaşması’yla da bir saldırı ve savunma ittifakıyla Rusya’ya bağlanmış oldu. Bu antlaşma, Rusya’nın İstanbul’dan çekilmesini içeriyor, ama aynı zamanda gizli bir maddeyle Rusya’ya her ne zaman isterse savaş gemileriyle boğazlardan serbestçe geçme hakkını tanıyordu. Bu, Rusya’nın onayı olmadıkça başka yabancı devletlerden esirgenen bir ayrıcalıktı ve zorunlu görüldüğünde Rus kuvvetlerinin Boğaz kıyılarına çıkabilmesini öngörüyordu.</span></p>

      <p class="paragraf para-style-override-14"><span xml:lang="tr-TR">Fakat Sultan Mahmut Asya’daki topraklarının bu kadar büyük bir bölümünü asi vassalına terk etmeyi göze alamıyordu. Özellikle onun buraları Babıâli’den aşağı yukarı bağımsız kalıtsal bir paşalığa dönüştürmesini hayal ettiğine göre. Mehmet Ali 1838’de gelecekte Babıâli’ye vergi vermeyi reddederek bir anlamda bağımsızlığını ilan etti. Onu ezmeye kararlı olan Sultan Mahmut halkın büyük kısmının zaten sultanınkinden daha despotça bir yönetime karşı olduğu Suriye’yi istila etmek için Fırat kıyılarında bir ordu topladı. 1839’da da Mehmet Ali’ye savaş ilan etti. Aynı zamanda Suriye kıyılarında kara kuvvetiyle işbirliği etmesi için bir filonun yola çıkarılmasını sağladı. Fakat her iki sefer de felaketle son buldu. Ordusu, birçok kıtaların Mısır altınıyla verilen rüşvetler karşılığında firar etmesi sonucunda ağır bir yenilgiye uğramıştı. Donanmasının akıbeti daha da kötü olmuştu, çünkü hain komutanı doğru İskenderiye’ye yelken açarak donanmayı Mehmet Ali’ye teslim etmişti.</span></p>

      <p class="paragraf para-style-override-14"><span xml:lang="tr-TR">Batılı devletler bunun üzerine Rusya’nın ikinci bir müdahalesinden korkarak Türkiye-Mısır sorununun çözümlenmesi için bir toplantı yaparak antlaşma koşullarını tartıştılar. Fransa kendi çıkarları uğruna Mehmet Ali’nin sultan aleyhindeki taleplerini desteklemek üzere işbirliği yapmaktan kaçındı. Fakat Rusya uzlaşmacı bir tutumla işbirliği yaptı, hatta anlaşma uğruna Çanakkale Boğazı’ndan kendisine özgü geçiş ayrıcalığından vazgeçti. Lord Palmerston’un başkanlık ettiği Londra’daki bir konferansta İngiltere, Rusya ve Avusturya arasında bir anlaşmaya varıldı. Bunun koşullarına göre Mehmet Ali’ye birliklerini Suriye’den çektiği, Osmanlı Donanması’nı da Babıâli hükümetine iade ettiği takdirde, Mısır’ın kalıtımsal paşası ve hayatı boyunca Suriye valisi olarak tanınacağı bildirildi. Reddettiği takdirde, üç devletin donanmaları Mısır’la Suriye’yi ablukaya alacaklardı.</span></p>

      <p class="paragraf para-style-override-14"><span xml:lang="tr-TR">Mehmet Ali bu ültimatomu reddedince bir İngiliz filosu Suriye kıyısının açıklarında belirdi. Arka arkaya iki operasyonla Beyrut ve Akka kalelerini bombardımana tuttu ve yıktı, daha sonra karaya çıkardığı birlikler Mehmet Ali’nin sert rejimine isyan eden Arapların da yardımıyla Mısır’ın işgal ordularını yendi. Buna kızan Fransızlar, İngiltere’yi savaş ilanıyla tehdit edecek kadar ileri gittiler. Ama Kral Louis Philippe’in de belirttiği gibi, savaşla tehdit etmekle savaşa girmek arasında dünya kadar fark vardı. Amiral Napier’in kumandasındaki İngiliz Donanması İskenderiye’ye giderek burasını bombardımanla tehdit etti. Akka’da olanların tekrarından korkan Mehmet Ali pazarlığa oturmaya razı oldu. Sultana donanmasını iade etti. Mısır’ın kalıtımsal paşalığı konumu onaylandı. Sultana vergi vermeye devam edeceği gibi, ordusunu küçültmeyi de kabul ediyordu. Diğer yandan Suriye’den tamamen çekildi ve burası Girit’le birlikte Babıâli’nin doğrudan yönetimine döndü.</span></p>

      <p class="paragraf para-style-override-14"><span xml:lang="tr-TR">1841’de Londra’da imzalanan bir antlaşma uyarınca Fransa’nın da dahil olduğu devletler, Çanakkale’yle Boğaziçi’ni barış zamanında yabancı savaş gemilerine kapalı Türk suları olarak tanıdılar. Bu antlaşma Türkiye için avantajlı olmakla birlikte, 1838’de Rusya’ya tanıdığı ayrıcalıklarla çelişiyordu... bu antlaşmanın on iki yıl sonra Türkiye için çok ciddi sonuçları olacaktı.</span></p><br />

      <p class="paragraf para-style-override-14"><span xml:lang="tr-TR">Fakat Sultan Mahmut vassalının karşısındaki onur kırıcı yenilgilerini veya daha umut verici sonucunu görecek kadar yaşamamıştı. 1 Temmuz 1839’da öldü. En büyük sultanların arasında yerini almayı hak etmişti. Büyük öncellerinden farklı olarak bir askeri lider değildi. Diplomasi sanatında da usta değildi. Osmanlı İmparatorluğu onun yönetiminde giderek küçülmüştü. Fakat içeride, bir hükümdar olarak yeteneği ve bir planlamacı olarak öngörüsü sayesinde ülkesi gerileme sürecinden belirgin şekilde sıyrılmaya, katı ve gerici bir düzenin zincirlerini kırarak modernleşmiş ve liberalleşmiş bir devlet olma yolunda ağır ağır ilerlemeye başlamıştı. Bu arada on altı yaşındaki oğlu Abdülmecit, Mahmut’un yerine Osmanlı tahtına çıkmıştı.</span></p>
    </div>
  </div>
</body>
</html>
