<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-18.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-18.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-sol" id="toc_marker-4-5"><span class="alt-baslik" style="font-size:1.38em;" xml:lang="tr-TR">((15))</span></p>

      <p class="paragraf para-style-override-14"><span xml:lang="tr-TR">Sultan Süleyman artık harekât stratejisinin alanını değiştirecekti. Viyana surlarının önünde kaynaklarını sonuna dek zorladığından imparatorluğun sınırlarını Orta Avrupa’ya doğru genişletmeyi düşünmüyordu. Güneydoğu Avrupa’da Macaristan’ın büyük bir kısmını kapsayan ancak Avusturya sınırlarında sona eren topraklarındaki egemenliğiyle yetinecekti. Kara eylemlerinde Avrupa’ya arkasını döndü ve genişleme manevralarını Asya’da sürdürerek İran’a karşı uzun üç sefere girişti. “İspanya Kralı”yla hâlâ hesaplaşmayı istediğinden Habsburglara karşı savaşımına aynı hırsla devam etti, ama başka bir ortamda: Fatih Sultan Mehmet’in attığı temeller üzerinde gelişerek gücünün doruğuna ulaşan Osmanlı Donanması’nın çok geçmeden hâkim olacağı Akdeniz’de.</span></p>

      <p class="paragraf para-style-override-14"><span xml:lang="tr-TR">İmparator şu ana dek Akdeniz’in doğu sularına girmediği gibi, sultan da Batı Akdeniz’e ilişmemişti. Ama şimdi imparatoru İtalya, Sicilya ve İspanya sularında karşısına almayı düşünüyordu. Büyük kâşiflerle yakın zamandaki keşif seyahatleri sayesinde okyanus, on altıncı yüzyıl dünyasında dünya iletişiminin başlıca ortamı olarak steplerin yerini almak yolundaydı. Türkler ticarette geleneksel karayollarına mümkün olduğunca sadık kalıyorlar, uzaklardaki Osmanlı topraklarından gelerek ele geçmez İstanbul limanında buluşuyorlardı. Ama denizyollarının karadakilerin yerini aldığı ya da onları tamamladığı şu sırada Türkler ister istemez değişikliğe uyum sağlamak zorundaydılar. Asya kıtasının Gazileri böylece Akdeniz’in Gazileri oldular.</span></p>

      <p class="paragraf para-style-override-14"><span xml:lang="tr-TR">Bunun için zaman çok elverişliydi. Fatımi Halifeliği’nin çöküşünü uydusu olan İslam hanedanlarının kuvvetten düşmesi izlemişti. Bunun sonucunda Kuzey Afrika’nın Berberistan kıyıları, denetleyemedikleri küçük aşiret reislerinin eline geçmiş, onlar da buraları korsanlık yapmak için üs olarak kullanmaya başlamışlardı. Müslüman Granada krallığının 1492’de Hıristiyan İspanyolların eline geçmesi üzerine Kuzey Afrika’ya kaçan Mağrıbilerden bu bakımdan teşvik görüyorlardı. İntikam peşindeki bu Müslümanlar Hıristiyanların aleyhine yaygın bir düşmanlık yayıyor ve İspanya’nın güney kıyılarına korsanların sürekli baskınlar yapmaları yolunda teşvik ediyorlardı. Kraliçe Isabella’nın yönetimindeki İspanyollar misillemede bulunmak zorunda olduklarından savaşı Kuzey Afrika’ya taşıdılar ve buranın birçok limanına hâkim oldular. Mağrıbiler ise iki denizci kardeş olan Oruç ve Barbaros Hayrettin gibi güçlü iki lider buldular.</span></p>

      <p class="paragraf para-style-override-14"><span xml:lang="tr-TR">Bir Rum papazının dul karısı ile evlenen yeniçerilikten emekli Hıristiyan dönmesi bir çömlekçinin oğulları olan kızıl sakallı, güçlü kuvvetli delikanlılar, Midilli Adası’nda yaşayan Türk vatandaşlarıydılar. Bir adı Lesbos olan Midilli Adası, Hıristiyan korsanlığının bir merkezi olup Çanakkale’nin girişine hâkimdi. Barbaros kardeşler hem korsan hem de tacirdiler. Tunus’la Trablusgarp’ın arasında Hıristiyanlığın su yollarıyla deniz kıyılarını basmak için bir sıçrama tahtası olmaya elverişli Cerbe Adası’nda karargâh kurdular. Tunus hükümdarının korumasını elde eden Oruç yerel aşiret reislerinin birçoğuna boyun eğdirerek Cezayir’i ve başka limanları İspanyolların elinden aldı. Fakat Tlemcen’de kuvvetlerini kara içlerine yerleştirmeye çalışınca yenildi ve vakanüvislere bakılırsa “son nefesine kadar aslan gibi dövüşmesine rağmen” hayatını kaybetti.</span></p>

      <p class="paragraf para-style-override-14"><span xml:lang="tr-TR">Oruç’un 1518’deki ölümünden sonra iki korsan kardeşin daha beceriklisi olduğunu kanıtlayan Barbaros Hayrettin Akdeniz’de Türklerin hizmetinde büyük bir komutan oldu. Önce kıyı boyundaki garnizonlarını kuvvetlendirdikten sonra, kara içlerindeki Arap kabileleriyle anlaşmalar yaptı; arkasından, Sultan Selim’le iletişim kurdu. Suriye’yle Mısır’ın fethini tamamlayan sultanın kuvvetlerinin sağ kanadının Kuzey Afrika boyundaki Osmanlı kuvvetleri tarafından desteklenmesinde yarar vardı. Rivayete göre, Barbaros zengin armağanlarla dolu bir gemiyi İstanbul’a göndermiş, sultan da onu Afrika beylerbeyi yaparak görevinin geleneksel alametleri olan at, kılıç ve çift tuğlu sancak, ayrıca, silahlar, bir askeri müfreze ve Yeniçeri ayrıcalıklarıyla başka asker toplama yetki fermanıyla ödüllendirmişti.</span></p>

      <p class="paragraf para-style-override-14"><span xml:lang="tr-TR">Selim’in yerine geçen ve Avrupa anakarasındaki fetihleriyle meşgul olan Süleyman, Batı Akdeniz’de imparatorun kuvvetleriyle yaptığı çatışmaları dikkatinden kaçırmadığı Barbaros’la ancak 1533’de bağlantı kurdu. Hıristiyan deniz kuvvetlerinin bir yıl önce Akdeniz’in batısından doğusuna girmiş olmaları sultanı telaşlandırmıştı. Hıristiyan filosu, önce Fransa kralına bağlıyken daha sonra Habsburg imparatoruyla anlaşan Andrea Doria adında becerikli bir Cenevizli amiralin kumandasındaydı. Doria Messina Boğazı’ndan geçerek Türk kara sularına girmiş ve Yunanistan Yarımadası’nın güney batısındaki Korone’yi zapt etmişti. Böylece sultan Viyana önlerindeki Güns’ü kuşattığı sırada bir taktik şaşırtmacası yaratmayı umuyordu. Sultanın yolladığı kara ve deniz kuvvetleri, sayıca üstünlüklerine rağmen Korone’yi tekrar ele geçirmeyi başaramadılar. Hıristiyanların sonradan limanı boşaltmalarına rağmen, bu başarısızlık Süleyman’ın canını sıkmış, kara kuvvetlerini takviye ederken deniz kuvvetlerinin Batı’nınkilerle başa çıkamayacak kadar gerilemelerine izin verdiğini kavramasına yol açmıştı. Sultan İran’a karşı yeni bir sefere çıkmak üzere olduğundan yokluğunda deniz savunmasını sağlama almak için gecikmeden esaslı düzenlemelere gitmeyi gerekli gördü.</span></p>

      <p class="paragraf para-style-override-14"><span xml:lang="tr-TR">Sultan bunun üzerine Cezayir’e bir elçi yollayarak Barbaros’a İstanbul’a huzuruna gelmesini buyurdu. Barbaros kendisi de bir lider olduğu için acele etmedi, ama sonunda Berberistan filosunun özenle donatılmış kırk gemisiyle Çanakkale’den geçti, Sarayburnu’nun etrafını döndü ve büyük bir görkemle Altın Boynuz (Haliç) limanına girdi. Barbaros, Süleyman’a sultanın ihtişamına layık armağanlar getirmişti; bunların arasında deve yükü dolusu altınla ziynetler, değerli dokumalar, aslanlar ve başka Afrika hayvanları, sultanın haremi için de her biri altın veya gümüş bir armağanla gelen kalabalık bir Hıristiyan kız grubu vardı. Yaşlandıkça sakalı ağaran, ama hâlâ dinç ve güçlü kuvvetli olan fırça kaşlı Barbaros, Divan’daki kabulde sultana saygılarını sundu. Tören giysilerini giymiş olan, büyük ücret alan ve her biri deneyimli birer deniz kurdu olan on sekiz kadırga kaptanı da kendisiyle beraberdi. Barbaros bu tören sırasında kaptan-ı deryalığa atandı ve sultandan “tüm yeteneklerini göstererek gemi inşaatını denetlemek” emrini alması üzerine, devam etmekte olan gemi inşaatını denetlemek, hızlandırmak ve geliştirmek için adamlarıyla birlikte imparatorluğun tersanelerinin yolunu tuttu. Onların da çabalarının sayesinde sultanın deniz gücü o kış Akdeniz’in bütün sularına ve Kuzey Afrika kıyılarının büyük kısmına hâkim olacaktı.</span></p>

      <p class="paragraf para-style-override-14"><span xml:lang="tr-TR">Barbaros Türklerin Akdeniz’de Fransa’yla sıkı bir işbirliğinden yanaydı. Bu ittifakı İspanyol deniz gücüne karşı etkin bir dengeleyici olarak görüyordu. Bu durum, imparator Karl’la kara yerine artık denizde mücadele etmeye karar vermiş olan sultanın da işine geliyordu. Dolaylı olarak uzaktaki Tuna Havzası yerine imparatorun Akdeniz’deki İtalyan devletlerine karşı denizden destek vaat eden bu proje, Kral I. François için kesin bir avantajdı. Bu politika 1536’da karşılıklı savunmaya ilişkin bir dizi gizli maddesi olan Türk-Fransız antlaşmasıyla sonuçlanacaktı.</span></p>

      <p class="paragraf para-style-override-14"><span xml:lang="tr-TR">Bu arada, sultanın İran’a hareketinden kısa bir süre önce 1534 yazında Barbaros yenilenen filosuyla Çanakkale’yi geçti ve Akdeniz’e açıldı. O çağın filoları özellikle günün “savaş gemileri” ön planda savaşta ele geçmiş kölelerden oluşan kürekçilerin sürdüğü büyük kadırgalardan oluşuyordu. Daha küçük kalyonlar, yani “destroyerler” daha hızlıydılar ve profesyonel özgür kimseler tarafından sürülüyorlardı. Tamamen yelkenle yol alan kalyonlar, ayrıca, kısmen yelkenle yol alan, kısmen de kürekçiler tarafından sürülen üç direkli ve ağır silahlı kalyonlar da vardı.</span></p>

      <p class="paragraf para-style-override-14"><span xml:lang="tr-TR">Barbaros İtalya’nın Messina Boğazı çevresindeki ve daha kuzeydeki Napoli Krallığı arazileriyle limanlarını yakıp yıkmak üzere batıya doğru yola çıkmıştı. Fakat öncelikli hedefi Tunus’tu. Yerel Hafsid Hanedanı’ndaki kanlı kavgaların zayıflattığı bu krallığı sultana vaat etmişti. Bir limanlar zinciri halinde Cebelitarık’tan Trablusgarp’a kadar uzanacak olan kendi yönetiminde bir Osmanlı mülkünün hayalini kuruyordu. Hanedanın kaçak bir prensini tahta oturtma bahanesiyle Yeniçerilerini Tunus göl limanına giren kanalın boynu</span> <span class="italik" xml:lang="tr-TR">La Goletta</span><span xml:lang="tr-TR">’da (Halk el-Uvet) karaya çıkardı. Önemsiz birer korsan oldukları yıllarda kendisiyle kardeşi Oruç’un kadırgalarının buraya sığınmalarına izin verilirdi. Barbaros saldırıya geçmeye hazırdı. Fakat adı ve gücüyle öylesine ünlenmişti, ki ülkenin hükümdarı Molla Hasan şehirden kaçtı, taht üzerinde hak iddia eden prens kovuldu ve Tunus, Osmanlı İmparatorluğu’na ilhak edildi. Böylece Türkler doğu ile batı Akdeniz havzalarını birleştiren dar kanala güneyden hâkim olarak stratejik bir konum elde ettiler. Burası aynı zamanda eski Rodos Şövalyeleri’nin üslendikleri Malta’ya ve önce Kartaca’lılar, sonra da Araplar tarafından zapt edilen ve şimdi Osmanlıların Akdeniz’de bundan sonraki hedefi olacak Sicilya’ya çok yakındı.</span></p>

      <p class="paragraf para-style-override-14"><span xml:lang="tr-TR">İmparator V. Karl, Sicilya’yı saldırılara kolay bir hedef haline getirecek olan tehlikeyi hemen kavramıştı. Önce entrikayla karşı koymaya çalıştı. Kuzey Afrika’yı iyi tanıyan Cenevizli bir elçiyi casus olarak Tunus’a yolladı. Ona, tahtından olan hükümdar Molla Hasan’ın desteğiyle Türklere karşı bir ayaklanma düzenleme talimatı vermişti. Bu girişim işe yaramadığı takdirde ya Barbaros’u imparator için sultanı terk etmeye rüşvetle razı edecek ya da katledilmesini sağlayacaktı. Ama Barbaros’un bu planı keşfetmesi üzerine öldürülen Cenevizli casus oldu.</span></p>

      <p class="paragraf para-style-override-14"><span xml:lang="tr-TR">Harekete geçmek zorunda kalan imparator, İspanya ve İtalya limanlarından toplanan muazzam bir donanmayı Andrea Doria’nın kumandasına verdi. İspanyollar, Almanlar ve İtalyanlardan oluşan imparatorluk kuvvetleri de bunlara katıldı. 1535’de Kartaca harabeleri yakınında karaya çıktılar. Tunus’a varmadan önce</span> <span class="italik" xml:lang="tr-TR">La Goletta</span> <span xml:lang="tr-TR">Kalesi’nin ikiz kulelerini zapt etmek zorundaydılar. Bu kale karayla çevrili limana giden nehri koruyordu. Kuvvetli bir Türk direnişi karşısında büyük kayıplar vererek kaleyi yirmi dört gün süresince kuşattılar.</span> <span class="italik" xml:lang="tr-TR">La Goletta</span> <span xml:lang="tr-TR">göl limanındaki gemilerden nakledilen toplardan yararlanan İzmir’li bir Yahudi korsan tarafından çok iyi savunuldu. Ama sonunda Saint Jean şövalyelerinin bir gemisindeki (olağanüstü büyük olan sekiz güverteli bu kadırga o sırada var olan en iyi silahlanmış savaş gemisiydi) topların kale duvarlarında açtığı gedikler yüzünden düştü.</span></p>

      <p class="paragraf para-style-override-14"><span xml:lang="tr-TR">Böylece Tunus yolu imparatorluk kuvvetlerinin önünde açılmış oluyordu; onlar da göle girince Barbaros’un donanmasının büyük kısmını ele geçirdiler. Ancak Barbaros olası bir yenilgiye karşı bir tür sigorta olarak en büyük ve en iyi silahlı kadırgalarından oluşan bir filoyu yedek kuvvet olarak Tunus’la Cezayir arasındaki Bone’a sevk etmişti. Şimdi müthiş sıcakta göl kıyısında ilerleyen imparatorun kara ordusunu karşılamaya hazırlanıyordu. Düşmanın yol üstündeki kuyulara ulaşmasını önleyemeyince Barbaros Tunus’un kale duvarlarına çekildi ve ertesi gün Türklerle Berberilerden oluşan kendi ordusuyla savaşmaya hazırlandı.</span></p>

      <p class="paragraf para-style-override-14"><span xml:lang="tr-TR">Ancak o sıralarda şehrin içinde dönmelerden yardım gören bir Saint Jean Şövalyesi’nin liderliğindeki binlerce Hıristiyan tutsak, dindaşlarının yaklaşması üzerine özgürlüklerine kavuşarak cephaneliği ele geçirdiler, böylece silahlanarak Berberilerin yalnız bıraktığı Türklere karşı harekete geçtiler. İmparator fazla bir direnişle karşılaşmadan şehre girdi, Hıristiyan askerlerinin, Müslümanların barbarlığından geri kalmayan üç günlük bir katliam, yağma ve tecavüz sürecinden sonra vassalı olarak Molla Hasan’ı tekrar tahta çıkardı ve</span> <span class="italik" xml:lang="tr-TR">La Goletta’</span><span xml:lang="tr-TR">yı bir İspanyol garnizonunun korumasına verdi. V. Karl bütün Hıristiyanlık dünyasında bir fatih olarak alkışlandı ve</span> <span class="italik" xml:lang="tr-TR">”Barbaria”</span> <span xml:lang="tr-TR">sloganlı yeni bir Haçlı şövalyesi sınıfını: Tunus Nişanı’nı kurdu. Nürenberg’in mızıkacısı Hans Sachs zaferi bir gösteriyle kutladı: Türk kuklalarının yerleştirildiği bir kale maketi güya kuşatılıyor, buranın kızıl sakallı komutanı da sonuçta alkışlar arasında alevlere yenik düşüyordu.</span></p>

      <p class="paragraf para-style-override-14"><span xml:lang="tr-TR">Ama Barbaros’u böyle bir akıbet beklemiyordu. Şehrin elden gittiğini ve yağmalandığını görünce, karışıklıktan yararlanarak birkaç bin Türkle Bone’a kaçtı. İleri görüşü sayesinde gemileri orada onu bekliyordu. Ordusu yakıp yıkmakla meşgul olan imparator Barbaros’u izlemedi; imparatorun emrine rağmen Bone’u zapt edememiş olan Andrea Doria, onu yakalayabilmek için çok geç kalmıştı. Barbaros vakit kaybetmemişti. Strateji ve taktik alanlarının ustası, kadırgaları ve askerleriyle hemen denize açıldı, ama gerilemek ya da düşmanlarının öngörebilecekleri gibi Cezayir’i savunmak için değil. Filosunu takviye ettikten sonra misillemesine hedef olan imparatorun öz malı olan Balear Adaları’nı seçti.</span></p>

      <p class="paragraf para-style-override-14"><span xml:lang="tr-TR">Barbaros’un saldırısı burası için tam bir sürpriz oldu. Birdenbire ortaya çıkan filonun direklerinde İspanyol ve İtalyan bayrakları dalgalandığından Türkler zafer kazanmış imparatorun filosuymuş gibi sevinçle karşılandılar. Barbaros’un filosu büyük bir Portekiz ticaret gemisini ele geçirdikten sonra Minorka’daki Mago (şimdiki Mahon) Limanı’na girdi. Yenilgiyi zafere dönüştüren Barbaros’un birlikleri şehri yağmaladılar ve binlerce Hıristiyanı tutsak ettiler. Limanın savunma tesislerini yok ettikten sonra İspanyol hazineleriyle erzağını Cezayir’e götürdü. Tunus’un zaptı, neden olduğu politik sorunlar hesaba katılmasa bile, imparatora, Barbaros’un tartışmasız hâkimi olduğu denizlerde savaştan savaşa koşarken fazla bir şey kazandırmayacaktı.</span></p>

      <p class="paragraf para-style-override-14"><span xml:lang="tr-TR">Barbaros 1536’da yine İstanbul’da efendisinin “payine yüz sürmek”le, yani efendisinin eteğini öpmekle meşguldü. Bağdat’ı tekrar fethetmekten dönmüş olan sultan, Barbaros’u, İtalya’ya yapılacak çok önemli bir sefer için iki yüz gemilik yeni bir filo kurmakla görevlendirdi. Şehrin tersaneleriyle cephanelikleri yine canlanmıştı. Andrea Doria</span> <span class="italik" xml:lang="tr-TR">Messina</span><span xml:lang="tr-TR">’nın su yollarına yaptığı ve on Türk ticaret gemisini ele geçirdiği tecavüzle Süleyman’ı kışkırtmıştı. Cenevizli amiral bundan sonra doğuya hareket ederek İyonya Denizi’ni aşmış ve Paksos Adası açıklarında bir Türk filosunu yenmişti. Bu durumda, batı ile orta Akdeniz havzasına hâkim olduktan sonra ülkeye daha Yakındoğu havzasında egemenliğini perçinlemesi yolunda Barbaros’un sultana yaptığı öneri çok yerindeydi.</span></p>

      <p class="paragraf para-style-override-14"><span xml:lang="tr-TR">Barbaros 1537’de yeni filosuyla İtalya’nın güneydoğu sahiline bir saldırıda bulunmak, arkadan da Adriyatik’i taramak üzere Altın Boynuz’ dan ayrılmıştı. Bunun bileşik bir eylem olması planlanmıştı. Sultanın kumandasındaki büyük bir Osmanlı kuvveti aynı zamanda Arnavutluk’tan yola çıkarak İtalya’dan kuzeye yürüyecekti. Bu plan bir yerde kuzeyde Kral I. François’nın müdahalesine bağlıydı. O da, Marsilya limanında kışlamalarıyla Fransız-Türk işbirliğini açık seçik ilan eden Türk kadırgalarından yardım görecekti. Barbaros, Otranto’da karaya çıktı ve</span> <span class="italik" xml:lang="tr-TR">Apulia (Puglia)</span> <span xml:lang="tr-TR">yöresi kıyısında taş üstünde taş bırakmadı. Bu arada yeni donanmasının büyüklüğü Andrea Doria’yı öylesine ürkütmüştü ki amiral, Messina’da müdahale etmeye kalkışmadı. Fakat kara seferi gerçekleşmedi. I. François her zamanki ikiyüzlülüğüyle imparatorla bir barış pazarlığına oturmayı yeğlemişti.</span></p>

      <p class="paragraf para-style-override-14"><span xml:lang="tr-TR">Şimdi Arnavutluk’ta bulunan sultan bunun üzerine kuvvetlerini Venedik’in üzerine yollamaya karar verdi. İyonya ya da Yunan Denizi’ndeki adalar uzun zamandan beri iki devlet arasında bir çekişme konusuydu. Üstelik şu sıralar Türklerin ticaret alanında Fransızlara gösterdikleri ayrıcalıkları kıskanan Venedik’liler, Türk gemilerine karşı düşmanca hareketlerde bulunmuşlardı. Korfu açıklarında ele geçirdikleri bir gemide Gelibolu mutasarrıfı yolculuk ediyordu. Venedik’liler bu gemideki herkesi katlettiler; yalnız her nasılsa bir kalasa tutunarak kaçabilen bir genç hezeyanı sadrazama duyurdu. Süleyman hemen Korfu’nun kuşatılmasını emretti. Ordusu gemilerden oluşan bir köprüden geçerek adaya çıktı, köyler yağmalandı, ama kale şiddetle karşı koydu, kış yaklaşırken de kuşatmadan vazgeçildi.</span></p>

      <p class="paragraf para-style-override-14"><span xml:lang="tr-TR">Bu yenilginin öcünü almayı aklına koyan Barbaros’la adamları Yunan Denizi’nden güneye inip Ege Denizi’ne geçerken o kadar uzun zamandan beri cumhuriyetin refahına katkıda bulunan adaları yağmaladılar, adalıları tutsak ettiler, gemilerini zapt ettiler ve daha fazla saldırı tehdidiyle halkı İstanbul’a çok fazla, bir yıllık vergi ödemeye mecbur ettiler. Barbaros bundan sonra zafer sevinci içinde İstanbul’a döndü. Tarihçi Hacı Halife’ye bakılırsa, “kumaşlar, para, bin genç kız ve bin beş yüz genç oğlan -dört yüz bin altın değerinde yağmayla dönmüştü- getirdiği servet en azından böyle hesaplanıyordu.” Ertesi gün sultanın huzuruna çıkarken kaptan-ı derya iki yüz oğlana allar giydirdi ve ellerine altınla gümüşten şişeler ve kadehler tutuşturdu. Bunların arkasından gelen başka otuz oğlanın her biri de omzunda bir kese altın taşıyordu. Kafileyi tamamlayan iki yüz kâfirin sırtında ise birer top kumaş vardı. “Sultan bunların karşılığında Barbaros’a değerli armağanlar verdi.” Çünkü devletin hiçbir devrinde bir kaptan böylesine büyük bir hizmette bulunmamıştı. Bir İspanyol tarihçisi tarafından, “Türk Donanması’nın yaratıcısı, amirali ve ruhu” olarak betimlenmiştir.</span></p><br />

      <p class="paragraf para-style-override-14"><span xml:lang="tr-TR">Barbaros şimdi Hıristiyanlık için bir tehdit oluşturuyordu. Hıristiyan devletleri, Papalık ve imparator bunun üzerine onunla başa çıkmak için Venedik’le güç birliği ettiler. Her birinin yolladığı ve Andrea Doria’nın kumandasına verilen kuvvetler toplu olarak iki yüz gemiyi, altmış bin askeri ve toplar dahil olmak üzere önemli sayıda ağır silahı içeriyordu. Barbaros’unkinden sayıca çok üstün olan bu filoda yer alan kare yelkenli elli büyük kalyon, Yeni Dünya’da iyi bilinen, ancak Akdeniz’de görülmemiş gemilerdi. Doria gemilerinin ateş gücünün korsanların daha küçük kadırgalarını kolaylıkla yeneceğine ve Türklerin denizlerdeki egemenliğine son vereceğine inanıyordu.</span></p>

      <p class="paragraf para-style-override-14"><span xml:lang="tr-TR">Hıristiyan gemileri Korfu Adası’nın açıklarında toplanırken Yunan anakarasının açıklarındaki Barbaros güneyde stratejik bir konum almak üzere tahkim edilmiş Preveze Boğazı’ndan geçiyor, tarihi Aktium burnunun etrafını dönüyor ve hemen hemen tamamen karayla çevrili</span> <span class="italik" xml:lang="tr-TR">Arta</span> <span class="italik" xml:lang="tr-TR">(Narda)</span> <span xml:lang="tr-TR">Körfezi’nin korumasına giriyordu. Barbaros böyle yapmakla bin beş yıl önceki Aktium Savaşı’nda Antonius’la Kleopatra’yı yenecek olan</span> <span class="italik" xml:lang="tr-TR">Oktavianus</span><span xml:lang="tr-TR">’un (Sezar Augustus) rotasını aynen izlemiş oluyordu. Bu güçlü konumda olduğu halde, körfezin ağzındaki Preveze açıklarında demir atan Doria’yla karma donanmasını bekledi.</span></p>

      <p class="paragraf para-style-override-14"><span xml:lang="tr-TR">Barbaros’un güvenli konumundan çıkmaya niyeti yoktu. Doria da Türk kadırgalarının ateşine hedef olma korkusuyla Aktium burnunun etrafını dönerek körfeze giremezdi. Düşmanla yüzleşmek için tek çaresi karaya askerlerini ve toplarını çıkarmak, Preveze Kalesi’ni zapt etmek ve limanın ağzını tıkamaktı. Böylece Türk Donanması’nı limanda hapsedebilir ve kıyıdaki yükseltilerden top ateşine tutabilirdi. Bu karaya asker çıkarma eylemi uzun süre müzakere edildiyse de sonunda Doria tarafından geri çevrildi. Amiral yılın bu geç mevsiminde -eylül ayında bulunuluyordu- çıkacak bir fırtınanın donanmanın geri çekilmesine ve karadaki birliklerin Barbaros’un Yeniçerilerinin eline düşmesine sebep olmasından korkmuştu.</span></p>

      <p class="paragraf para-style-override-14"><span xml:lang="tr-TR">Sonuçta, Doria, Barbaros’u denize çekmeye, Barbaros da Doria’yı körfeze çekmeye çalıştıysa da iki taraf arasında önemli bir karşılaşma olmadı. Her birinin yaptığı birkaç parça gemiyi boğazın ağzına göndermekti. Orada ise ağza alınmaya değmeyecek bir çatışma olmuştu. Sonunda Andrea Doria’yla filosu geri çekilirmiş gibi Preveze’den güneye hareket ettiler. Belli ki Barbaros’un körfezden çıkıp onları izleyeceğini umut ediyorlardı. Barbaros bekleneni yapınca, Hıristiyan gemilerini kıyı boyunca uzun bir sıra halinde dağılmış buldu.</span></p>

      <p class="paragraf para-style-override-14"><span xml:lang="tr-TR">Doria’nın üstün kuvvetleri, ateş gücüyle filosunu toparlaması ve elverişli bir rüzgârdan yararlanıp Türklerle boy ölçüşmek için kuzeye doğru harekete geçmesinin tam sırasıydı. Ama her nedense bunu yapmadı. Barbaros da gemi sayısı kendisininkinden kat kat üstün bir filoyla karşılaşmaya kalkışmadı. Kadırgaları Venedik’in büyük kalyonuna yetişmekte gecikmedi. Bu yüzer kalenin zamanın en güçlü savaş gemilerinden biri olduğu söyleniyordu. Fazla hantal, dolayısıyla da ağır hareketli olduğundan, üstelik yelkenle hareket ettiğinden, Doria’nın diğer gemilerinin gerisine düşmüştü, şimdi ise rüzgârsız kaldığından aşağı yukarı hareketsizleşmişti.</span></p>

      <p class="paragraf para-style-override-14"><span xml:lang="tr-TR">Barbaros deve karşı tedbiri elden bırakmayarak harekete geçti. Kadırga birlikleri gün boyunca birbiri arkasından bir dizi hamle gerçekleştirdiler. Bu arada ateş altında kalarak zarar gördüler ve kayba uğradılarsa da, isabet alan düşman gemisinin ana direği denize yuvarlandı. Venedik’li komutan Doria’nın kadırgalarını Türklerinkilerle savaşmaya çağırdı. Ama hiçbiri gelmedi. Doria uzakta demirli olarak yatmayı ya da açıkta bir aşağı bir yukarı manevra yapmayı yeğliyordu. Barbaros düşmanı rahatsız etme taktiğine devam etti. Kalyona saldırıyor, geride kalan gemileri kıyı boyunca izliyordu. Bu arada iki kadırgayla beş yelkenliyi ele geçirdi, ama kendi gemilerinden hiç kayıp vermedi. Sonunda, vakit akşama yaklaşırken Doria filosunun kuzeye yönelmesini istedi, ancak Türklerin bulunduğu yöne değil, açığa doğru. Belki de Türkleri peşinden sürükleyeceğini ummuştu. Ertesi sabah şafak sökerken donanmanın Korfu’ya doğru gerilediği görülüyordu. Gemileri çok geçmeden dağılacak ve ait oldukları limanların yolunu tutacaklardı.</span></p>

      <p class="paragraf para-style-override-14"><span xml:lang="tr-TR">Gemilerinin savaşmaktan kaçması 1538’de Hıristiyanlar için önemli bir yenilgi anlamını taşıyordu. Bu kısmen hem küreklilerden hem de yelkenlilerden, kadırgalarla kalyonlardan oluşan olağanüstü büyüklükteki karma bir filoyu yönetmenin güçlüklerinden ileri gelmişti. Andrea Doria işte bunu başaramamıştı. Çeşitli devletlerin kumandanlarını ve çıkarlarını uzlaştırmak da ayrı bir sorundu. Örneğin, Venedik’liler hemen saldırmaya hevesliyken İspanyollar her şeyden önce kayba uğramamaya dikkat ediyorlardı. Çıkarları Akdeniz’in batısında odaklanan imparator V. Karl’ın doğudaki sularda yer alacak bir savaştan kazanabileceği fazla bir şey yoktu. Barbaros’u rüşvetle sultanın hizmetinden koparmaya çalışmışsa da başarılı olamamıştı. Savaş sona erdiği zaman bunu bir kez daha deneyecekti. Hıristiyanlık dünyası, aralarında birleşme ve birleşik olarak kalma çabalarına rağmen yenilgiye uğramıştı. Sonuç, daha önce karadaki seferlerde olduğu gibi, birleşik Türklerin zaferi, bunun sonrasında da Akdeniz’in bir Osmanlı gölüne dönüşmesi oldu. “Denizlerin hükümdarı” Barbaros’un başarıları sayesinde Akdeniz bir kuşak daha Türklerin olarak kalacaktı.</span></p>

      <p class="paragraf para-style-override-14"><span xml:lang="tr-TR">Venedik bu noktada imparatorluk ittifakından çekildi ve Fransız diplomasisinin de desteğiyle Türklerle ayrı bir barış yaptı. Osmanlı Donanması’nın şimdi eylemlerini Akdeniz’in doğu havzasından batı havzasına kaydırmasına artık hiçbir şey engel olamazdı. Donanma büyük bir zafer havası içinde Sicilya boğazından geçti ve Herkül’ün Sütunları diye adlandırılan Cebelitarık’ın doğu girişindeki karşılıklı iki burna kadar gitti ve Cezayir’deki korsan müstahkem mevkiinden Cebelitarık’a sert bir saldırı düzenledi. İmparator V. Karl ve Hıristiyan müttefikleri 1541 sonbaharında Barbaros’un İstanbul’da bulunmasından yararlanarak Cezayir’i zapt etmek için büyük bir donanma, orduyla mevsimsiz ve şanssız bir denemede bulundu. Bir kasırga nedeniyle sonuç tam bir felaket oldu ve imparatora ilk büyük kişisel yenilgisinin utancını yaşattı.</span></p>

      <p class="paragraf para-style-override-14"><span xml:lang="tr-TR">Böylece Karl’ın, Cezayir seferiyle dağıtmaya çalıştığı “zındık” Fransız-Türk ittifakındaki düşmanları arasında denizlerdeki tam bir işbirliğine bir engel kalmadı. Sultan 1543’da Barbaros’u yüz kadırgalık bir donanmanın başında tekrar batıya yolladı. Gemide bir Fransız elçisi de vardı. Barbaros bir kez daha Napoli ve Sicilya kıyılarını harabeye çevirdi, Reggio di Calabria’yı yağmaladı. Burada valinin on sekiz yaşındaki karısını tutsak etti ve onunla evlenme izni karşılığında kadının annesiyle babasını serbest bıraktı. Roma’ya panik egemen olmuştu. Geceleri görevliler meşalelerle sokaklarda devriye geziyorlar, dehşet içindeki şehir halkının kaçmasına engel oluyorlardı. Türk Donanması sonunda Fransız Rivierası kıyılarına ulaştı. Marsilya’da karaya çıkan Barbaros genç Burbon Dükü tarafından kabul edildi. Kendisine karargâh olarak halkının bir kısmı boşaltılan Toulon limanı verildi. Fransızlar çok geçmeden burasından sancak beyleriyle dolu ikinci bir Konstantinopolis (İstanbul) olarak söz edeceklerdi.</span></p>

      <p class="paragraf para-style-override-14"><span xml:lang="tr-TR">Liman Fransız Katolikleri için onur kırıcı garip bir görünüm sergiliyordu. Güvertelerde sarıklı Müslümanlar dolaşıyordu; aralarında İtalyanlar, Almanlar, hatta bazı Fransızlar bulunan Hıristiyan tutsaklar ise kadırgaların sıralarına zincire vurulmuşlardı. Türkler, bir hastalık salgınının yol açtığı ölümler yüzünden mürettebatlarını tamamlamak için Fransız köylerini basmaya, kadırgalarında hizmet etmeleri için köylüleri kaçırmaya başlamışlardı. Bu arada Hıristiyan tutsaklar pazarda açıkça satılıyordu. Bir taraftan da bir Müslüman şehrinde bulunuluyormuş gibi müezzinler iman sahiplerini ibadete çağırıyor, imamları yüksek sesle Kuran okuyorlardı.</span></p>

      <p class="paragraf para-style-override-14"><span xml:lang="tr-TR">Türklerden destek isteyen I. François bunun açıklığıyla kapsamından ve halkının gösterdiği hoşnutsuzluktan çok geçmeden rahatsız olmaya başladı. Her zamanki gibi kuşkucu olduğundan imparatora karşı müttefiki ile önemli bir deniz saldırısı konusunda kararsızdı. Aslında denizdeki olanakları bunun için yetersizdi. Bunun yerine, daha geniş kapsamlı maceralar peşinde koşmak isteyen Barbaros’un canını sıkmak pahasına daha sınırlı bir girişime razı oldu. Bu, imparatorun müttefiki Savoia Dükü’nün elinde olan ve İtalya’nın kapısı kabul edilen Nice Limanı’na yapılacak bir saldırıydı.</span></p>

      <p class="paragraf para-style-override-14"><span xml:lang="tr-TR">Bir Saint Jean şövalyesinin kumandasındaki Nice Kalesi dayandıysa da, Türk topları tarafından duvarlarında büyük bir delik açılan ve valisi teslim olan şehir çok geçmeden ele geçti. Nice sonradan yağmalandı ve yakıldı. Teslim koşullarına böylece karşı gelinmesi yüzünden Fransızlar Türkleri, Türkler de Fransızları suçlayacaklardı. I. François 1554 ilkbaharında rüşvet yoluyla Türk kuvvetlerine yüklü ödemeler yapmak ve amiralin kendisine değerli armağanlar sunmak suretiyle bu can sıkıcı müttefikten kurtuldu. Çünkü bir kez daha V. Karl’la uzlaşmak üzereydi. Böylece Barbaros’la donanması İstanbul’a doğru yola çıktı.</span></p>

      <p class="paragraf para-style-override-14"><span xml:lang="tr-TR">Bu, deniz kurdunun son seferi oldu. İki yıl sonra İstanbul’daki sarayında ateşli bir hastalıktan ileri bir yaşta öldü, bütün İslam âlemi de, “Denizlerin Hâkimi öldü!” diye yasını tuttu.</span></p>
    </div>
  </div>
</body>
</html>
