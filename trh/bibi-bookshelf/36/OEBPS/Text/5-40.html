<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-40.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-40.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-sol" id="toc_marker-7-6"><span class="alt-baslik" style="font-size:1.38em;" xml:lang="tr-TR">((34))</span></p>

      <p class="paragraf para-style-override-14"><span xml:lang="tr-TR">Lord Stratford Kırım Savaşı’nın sonuyla Paris Antlaşması’nın imzalanması arasındaki sürede Babıâli’yle Osmanlı İmparatorluğu için yeni bir reform yasası üzerinde sürekli çalışmalar yapmıştı. Bu yasa 1856 başlarında yeni bir ferman olan Hattı Hümayun’la ilan edildi. Paris’te pazarlığı yürüten devletleri imparatorluğun iyi niyetleri ve uygar bir devlet olarak Batı’nın saygısına layık olduğu bahislerinde ikna etmek ve on dokuzuncu yüzyılın Türk Magna Carta’sını tamamlamak için bu yasa Tanzimat reformlarının ilkelerini tekrarladı ve kapsamlarını genişletti.</span></p>

      <p class="paragraf para-style-override-14"><span xml:lang="tr-TR">Hattı Hümayun, dinleri, ırkları veya dilleri ne olursa olsun bütün Osmanlı vatandaşlarının vergilendirilme, eğitim, adalet ve mülk sahibi olma, devlet görevlerine uygunluk, devlet işlerini yönetmeye seçilme gibi konulardaki özgür ve eşit statülerini sınıf ve inanç önyargısı olmadan her zamankinden daha somut bir dille vurguluyordu. Ek olarak ülkenin mali ve parasal sistemleri için somut reform önlemleri, ticaret ve tarım için olumlu özendirme çareleri, yollarla kanalların inşaatını tasarlıyordu. Tüzük Osmanlı İmparatorluğu’nun Müslüman husumetine ve Avrupa’nın ilgisizliğine rağmen yeniden canlandırılmasını içererek Lord Stratford’un reformculuk kariyerini başarılı şekilde sona erdiriyordu.</span></p>

      <p class="paragraf para-style-override-14"><span xml:lang="tr-TR">Ama iyimserliği uzun sürmeyecekti. Mucize gerçekleşmedi. Tüzük gerçekten de Paris Antlaşması’nın maddelerinin arasına katılmıştı. Bu da, “Sultanın imparatorluğunun Hıristiyan halkına karşı şefkatinin ve iyi niyetlerinin” kabulü sayılırdı. Fakat bu iyiniyet, uygulanması için gerekli önlemlerin alınmasının reddi yüzünden sıfırlandı. Çünkü devletler sultanla tebaalarının arasındaki ilişkilere veya imparatorluğun içişlerinin yönetimine karışma hakkını üstlenmiyorlardı.</span></p>

      <p class="paragraf para-style-override-14"><span xml:lang="tr-TR">Genel olarak bu, İngiltere’nin, ne pahasına olursa olsun barış yapılmasını ve Rusya’nın yatıştırılmasını isteyen Fransa tarafından ihanete uğraması olarak görülmüştür. Stratford’un gerçekçi bir gözle gördüğü gibi, bu, imparatorluktaki reforma ölüm darbesi olabilirdi. İngiltere veya Fransa ya da toplu olarak müttefik devletler olsun, dışarıdan bir tazyik görmedikçe Babıâli “doğal gevşekliğine yenik düşüp reform fermanını kendi haline bırakacak sadece sağduyulu ilkelerin bir kaydı olarak değeri olan bir kağıt parçası durumuna indirgeyecekti. “</span></p>

      <p class="paragraf para-style-override-14"><span xml:lang="tr-TR">Dolayısıyla Stratford Paris Antlaşması’nın imzalanmasına ilişkin şöyle bir gözlemde bulunmuştu: “O antlaşmanın altına imzamı atmaktansa keşke sağ elimi kesseydim. “ Müttefikler savaşın son evresinde olduğu gibi, pazarlığın başından beri de sürtüşme içindeydiler; Fransızların prestijinin ve Babıâli üzerindeki etkisinin artması, Stratford’un görüşüyle, Türkiye’deki kariyerini adadığı yüce emelleri tersine çevirebilirdi.</span></p>

      <p class="paragraf para-style-override-14"><span xml:lang="tr-TR">Yine de tüm cesaretinin kırılmasına karşın Stratford hakkında, haklı olarak, kendilerine özgü yaşam biçimleriyle Doğu’yla Batı’yı on dokuzuncu yüzyılın ilk on yılında hayal bile edilemeyeceği şekilde bir araya getirdiği söylenebilir. Lord Stratford’un misyonu kısa süre sonra sona erecekti. Ama daha önce tarihi olduğu kadar alaycı bir anlamı olan bir tören uyguladı. Sultan Abdülmecit’e hükümdarı Kraliçe Victoria adına İngiltere’nin en yüksek şövalyelik unvanı olan dizbağı nişanını taktı. Boynunda Aziz George’un mavi kurdelasıyla bir İslam hükümdarı olan sultandan İsa’nın bir şehidi ve askerine benzemesi talep ediliyordu. Büyükelçi 1858 Ekim’inde Türkiye’ye veda etti ve büyükelçi olarak yerine Sir Henry Bulwer atandı. Lord Stratford kendisininkinden çok farklı görüşleri olan bu diplomatın şahsında uğrunda çaba harcadığı her şeyin tersine döndüğünü ve bütün kazandıklarının terk edileceğini öngörebiliyordu.</span></p>

      <p class="paragraf para-style-override-14"><span xml:lang="tr-TR">Gelgelelim, Osmanlı İmparatorluğu yöneticilerini bundan sonra kaygılandıran ve Batı’yla ilişkilerini yönlendiren iç reformlardan çok borçlar sorunu olacaktı. Reformcuları maliye konusunda oldum olası parlamamış olan Türkiye ağır ağır, fakat kaçınılmaz şekilde iflas durumuna gelmekteydi. İthalatın ihracattan fazla olması ve ülkenin içinde verimli kaynakların geliştirilememesi bu süreci hızlandırıyordu. İmparatorluk hazinesi hemen hemen boşalmıştı. Silahlı kuvvetlerin ücretleri ödenmiyordu, hayat pahalılaşıyordu, yoksullaşan halk da reformculara ve yabancılara düşman kesilmişti. Babıâli, Kırım Savaşı’nın bedelini karşılamak için İngiliz ve Fransız müttefiklerinden önemli miktarlarda borç almıştı. Şimdi savaşı izleyen yirmi yıl boyunca ulusal ekonominin iyi yönetilememesi sonucunda Avrupa’dan borç alma alışkanlığı yüz milyonlarca sterlinle bir borcun birikmesine neden olmuştu. Finans adamlarına ödenen yüksek komisyonlar ulusal borcu arttırmıştı.</span></p><br />

      <p class="paragraf para-style-override-14"><span xml:lang="tr-TR">1861’de Sultan Abdülmecit otuz sekiz yaşında öldü. Batı’ya sempati duyan ve liberal hedeflere yatkın bu yumuşak tabiatlı ve insancıl hükümdar, iyi niyetlerini uygulamaya koymak için gerekli kararlılık ve enerjiden yoksundu. Doğası açısından pasif, zevke ve rahata düşkün, harcamalarında sorumsuz olduğundan reformcu olarak başarılı olamamış, bu nedenle de ne Müslüman ne de Hıristiyan tebaalarını memnun edebilmiş, memleket içinde birliği sürdürememiş, Tanzimat Fermanı’ndaki çoğu ilerici önlemleri gerçekleştirememişti.</span></p>

      <p class="paragraf para-style-override-14"><span xml:lang="tr-TR">Yerine geçen kardeşi Abdülaziz onunla şahsen iyi ilişkiler içinde olmakla beraber, bu arada gerici güçlerle siyasi açıdan entrikalar çevirmişti. Abdülaziz görünüş itibariyle yakışıklı ve güçlü kuvvetli bir sultandı. Kaslı bir bedeni, buna karşın eğitimsiz bir kafası kaprisli ve aniden sinirlenen bir karaktere sahipti. Saltanatının başlarında öncellerini örnek alan reformcu eğilimler sergilemişti. Sarayın harcamalarını denetlemeyi ve devletin olanaklarını idare etmeyi üstlenmişti. Ama çok geçmeden bu iyi niyetlerini yalanlamaya başladı. Sarayda kardeşinin sayısız cariyelerini emekliye ayırdıktan sonra, kendisi de üç bin harem ağasının görevlendirilmesini gerektirecek kadar kalabalık bir harem kurmuştu. Politika alanında vezirlerini her türlü reform planlarında engelliyor, böylece gericileri sevindiriyordu; bu arada yabancı devletler başlangıçta Paris Antlaşması’na hürmeten Babıâli’ye baskıdan kaçınmışlardı. Ancak Fransız Hükümeti İngiltere’yle Avusturya’nın da desteğiyle daha aktif bir reform politikasına zorlayan bir nota verince 1867’de toplu halde müdahale ettiler. Sultanın karşı koyduğu nota, iki ilerici veziri olan Ali ve Fuat paşalar tarafından çok iyi karşılandı. Bu vezirler her şeye rağmen gelecek üç yılın içinde Meclisi Vâlâ’yı yeniden düzenlemeyi ve adaletle eğitim alanlarında yenilikler kabul ettirmeyi başardılar.</span></p>

      <p class="paragraf para-style-override-14"><span xml:lang="tr-TR">Ama bir yandan da tamamen farklı bir reform hareketi filizleniyordu. Bu yalnızca yönetenlerden değil, yönetilenlerden de kaynaklanıyordu ve yalnız toplumsal değil, anayasal değişiklikler de hedefliyordu. Reformcu Mahmut on dokuzuncu yüzyılın başlarında koruyucu, ama aynı zamanda hükmedici bir sultan olmuş, iyilikçi bir despotluk ruhuyla halkına destek olmuş, onlara yararlar sağlamıştı. Saltanatının başından beri şöyle bir ikilemi kavramıştı: kabullendiği liberallik görevinde ancak geçen yüzyıllarda aşınmış bulunan mutlak otoritesinin önündeki engelleri tek tek ortadan kaldırarak başarılı olabilirdi. Böylece atalarınınkinden daha mutlak yetkiler benimsemişti. Bu yetkilerin, aydın tasavvurlarını yürütmeye kararlı, güçlü iradeli bir sultan tarafından kullanılması en azından gelişmenin ilk evresini gerçekleştirmişti. II. Mahmut Batılılaşmış bir toplumla İslamın yapısındaki uyumsuzluklardan bazılarını çözümlemeye başlamıştı.</span></p>

      <p class="paragraf para-style-override-14"><span xml:lang="tr-TR">Ama çalışmalarının devamı aynı derecede güçlü iradeli bir ardılının olmasına bağlıydı, ki tüm ilerici emellerine karşın Abdülmecit öyle biri değildi. Babası, hükümdarın dışındaki tüm alternatif güç kaynaklarını ortadan kaldırmakla arkasında ancak kendi çapındaki bir hükümdarın doldurabileceği olası bir boşluk bırakmıştı. Tanzimat’ın reformları şekillenirken işlevsel yapısının boşluğu fazlasıyla göz önüne serilmişti. Reformların sultanın tebaalarının haklarıyla çıkarlarına etkin biçimde uygulanması, bu durumda ulemayla taşra otoritelerini sağladığı hiçbir yeni ara kuruluşa bağlı olamazdı. Tüm danışma mekanizmasına ve tumturaklı garantilerine rağmen, bu uygulama tamamen sultanın fermanlarının otoritesine bağlıydı, ki bunlar çok zaman sorumsuz vezirlerin etkisiyle şekilleniyordu.</span></p>

      <p class="paragraf para-style-override-14"><span xml:lang="tr-TR">Abdülmecit ruhen değilse bile aslında babası II. Mahmut’un ona miras bıraktığı otokratik yönetimi belki daha az kasıtlı olarak uyguluyordu. Bu ara dönemden sonra Sultan Abdülaziz’in tahta çıkmasıyla kontrolsüz bir otokrasinin veya mutlakiyetin artan gücü doruğa yükseldi. Görüşleri açısından gerici olan ve liberal ilkelerden etkilenmeyen Abdülaziz, güçlü bir merkeziyetçi hükümet ve inatçı iradesine sıkıca kenetlenmiş bir bürokrasi aracılığıyla tam bir mutlak despot olarak ülkeyi yönetecekti. Böylece Osmanlı rejimi on dokuzuncu yüzyılın ikinci yarısında sorumlu bir otokrasiden sorumsuzuna dönüşmüştü.</span></p>

      <p class="paragraf para-style-override-14"><span xml:lang="tr-TR">Bu, sert bir tepki süreci sonucunda yepyeni bir reform evresine, demokrasinin gerçek anayasal ilkelerine dayanan eskisine kıyasla daha temelden tasarlanmış ve daha geniş kapsamlı bir evreye yol açtı. II. Mahmut, onun arkasından da Abdülmecit aydınlanmayla gelişimi mevcut sistem içinde bilim, hukuk, eğitim ve hükümet mekanizması açılarından Batılılaşma yoluyla aramışlardı. Ancak şimdi yönetime kattığı olgunlaşmış seçkinlerin arasında yabancı dil ve düşünce bilgisi ve Batı’daki yaşam deneyimleriyle kulakları dolan orta tabakadan genç bir aydınlar sınıfı türemişti. Bunlar reform sorununa ideolojik temelli siyasal bir çözüm aramaktan yanaydılar. Çünkü Batı gözlerinin önünde liberal demokrasinin ilkelerini anayasal ve parlamenter hükümet uygulamasına mal etmekteydi. Abdülaziz’in bir yandan saltanatı sürerken Tanzimat’ın sınırlı Batılılaşma reformlarına ön ayak olmakla yetinmeyip daha ileri gitmeyi ve devletin otokratik gücünü Batılı anlamda sınırlamanın çarelerini aramaya başladılar.</span></p>

      <p class="paragraf para-style-override-14"><span xml:lang="tr-TR">Avrupalı ulusların 1848 Devrimi’nden beri aktif olarak ulaşmaya çalıştıkları milliyetçilik yoluyla özgürlük idealine burada da özenen bir muhalefet grubu vardı. Çoğunlukla laik bir öğrenim görmüş bu genç Türkler yeni ve cesurane bir yol tutturmuşlardı. Sloganları</span> <span class="italik" xml:lang="tr-TR">Hürriyet</span><span xml:lang="tr-TR">’ti, oysa Tanzimat’ınki sadece</span> <span class="italik" xml:lang="tr-TR">Adalet</span><span xml:lang="tr-TR">’ti. Bu gençler böylece reformun önceki limitlerini aşarak ancak ihtilale gidebilecek bir yolda ilerlediler. Hedefleri Türkiye’de bir meşrutiyet hükümeti kurmaktı. Bunun bir yandan Batılı liberal düşüncelerini savunurken aynı zamanda İslamın fikirleriyle geleneklerindeki en iyi unsurlarla kaynaştırmaya çalışıyorlardı.</span></p>

      <p class="paragraf para-style-override-14"><span xml:lang="tr-TR">Bireysel fikirleriyle bu kişiler hedeflerinin gerçekleşmesinin şekli açısından ideolojik ve kişisel olarak birbirlerine ters düşüyorlardı. Fakat 1865’de onları temsilen küçük bir grup Boğaziçi’nin yukarı taraflarındaki Belgrat Ormanı’ndaki tarihi bir piknikte Türkiye tarihindeki ilk siyasi parti olacak olan bir ittihat kurdular. Genç Osmanlılar ya da Jön Türkler adıyla tanınacak bu birliğin çok geçmeden 250 üyesi olacaktı. Düzenlenmesinde İtalya’daki Carbonari’yi ve Polonya’daki başka bir topluluğu örnek alan bu gizli cemiyetin üyeleri bir dizi ayrı gizli hücre şeklinde çalışıyorlardı. Aslında kurdukları bir ihtilal komitesiydi. Yeni reformcular değişikliği yukarıdan kabul ettiren politikacılar değil, aşağıdan değişiklik isteyen aydınlardı. Edebiyat ve özellikle giderek gelişen gazetecilik yöntemiyle çalışıyorlardı. Kırım Savaşı’nın sonuçlarından biri Türk basınının kapsam ve etki açısından yaygın şekilde güçlenmesiydi.</span></p>

      <p class="paragraf para-style-override-14"><span xml:lang="tr-TR">Genç Osmanlılar’ın ikisi 1858’de ölen Reşit Paşa’nın koruması altındaydı. Bunlardan biri 1848 Devrimi sırasında Paris’te öğrenci olan, İstanbul’da önemli bir gazete çıkaran, aynı zamanda şair ve oyun yazarı olan İbrahim Şinasi’ydi. Diğeri ise sarayın hizmetinde olan, daha başka önemsiz görevlerde çalışan, 1867’de de gönüllü olarak sırasıyla Paris, Londra ve Cenevre’de sürgün hayatı süren Ziya Paşa’ydı. Paşa meşruti bir hükümetin tok sözlü savunucusu kesildi ve sultan tarafından parlamenter yetkileri giderek gelişecek bir millet meclisinin kurulması için çalışmaya başladı. Namık Kemal ondan daha genç ve daha köklü değişikliklerin yapılmasını isteyen bir ıslahatçıydı. Yüksek rütbeli bürokratlar yetiştirmiş bir hanedandan gelen Namık Kemal siyasal bir gazeteci ve deneme yazarı olarak çalışmış, iki birleşik kavram olan</span> <span class="italik" xml:lang="tr-TR">Hürriyet</span> <span xml:lang="tr-TR">ve</span> <span class="italik" xml:lang="tr-TR">Vatan</span> <span xml:lang="tr-TR">ilkesini benimsemişti.</span></p>

      <p class="paragraf para-style-override-14"><span xml:lang="tr-TR">Yasalar çerçevesinde ve yurttaşların siyasal haklarına özellikle saygılı bir hürriyet ve özyönetim görüşü ortaya atmıştı. Gelişmiş ihtilalci mesajı, halkın egemenliğini ve yönetim yetkilerinin yönetilenlerden kaynaklanması gerektiği fikrini içeriyordu. Bunun içeriğindeki istişare ilkesine göre “yasama yetkisi hükümetin elinden alınıyordu.”</span></p>

      <p class="paragraf para-style-override-14"><span xml:lang="tr-TR">Gerçek bir Müslüman olan Namık Kemal programını İslam ilkeleriyle uzlaştırmakta zorlanıyor, İslamın geçmişinde buna emsaller arıyor, istişari ve temsili hükümet ilkesini Kuran’ın bir ayetine göre haklı çıkarmaya ve bunun bir şeklinin ıslahat hareketinden önce Osmanlı İmparatorluğu’nda uygulandığını göstermeye çalışıyordu. Bunun İslam yasalarıyla ilahiyatının ışığında kanıtlanması zor olsa bile, Batı değerlerine bağlanarak artık geleneksel İslamla tatmin olmayan eğitim görmüş yeni bir kuşağa çekici gelmek avantajı vardı. İslamda bir paraleli olmayan bu temsili hükümet modeli için Namık Kemal, III. Napoleon döneminde fazla otoriter düzen yanlısı bulduğu Fransa’nınki yerine İngiltere’nin liberal parlamento anayasasını yeğlemişti. Diğer yandan Londra’nın “otoriteye karşı kamuoyunun boyun eğmeyen gücü”nü siyasal ilkeler açısından “dünyaya örnek” olarak görmüştü.</span></p>

      <p class="paragraf para-style-override-14"><span xml:lang="tr-TR">Londra ve Paris’le ilgili doğrudan deneyimi bir sürgün döneminden kaynaklanıyordu. Seyahatlerine Genç Osmanlılar’ın güçlü bir yandaşı olan zengin ve haris Mısırlı Prens Mustafa Fazıl Paşa destek veriyordu. Mustafa Fazıl Mısır hanedanının vârisiyken, kendisinden kırk gün büyük ağabeyi İsmail Paşa sultandan Hidiv unvanını elde etmiş ve Mısır veraset yasasının oğlu lehine değiştirilmesini sağlamıştı. Fazıl Mısır Hidivi olamasa bile meşruti bir Osmanlı İmparatorluğu’nu sadrazam olarak yönetmeyi hayal ediyordu. Paris’ten sultana Fransızca olarak yolladığı bir açık mektupta imparatorluğunun durumunu ayrıntılı şekilde eleştiriyor ve yazısını bir anayasa talebiyle bitiriyordu. Bu belge Namık Kemal ve arkadaşları tarafından Türkçeye çevrildi ve yazı işleri müdürlüğüne atandığı gazete vasıtasıyla halka duyuruldu.</span></p>

      <p class="paragraf para-style-override-14"><span xml:lang="tr-TR">Buna hükümetin gösterdiği tepki sert oldu. Gazetelerin tutumunu çok sıkı kurallarla sınırlayan ve bunların mahkemelerce uygulanmasını sağlamak için bir basın komisyonu kuran yeni çıkarılmış basın yasası resmen ihlal edilmiş oluyordu. Hükümet memuru olan Kemal’le Ziya Paşa’nın böylece taşraya tayinleri çıktı. Fakat onlar Prens Fazıl’ın daveti üzerine gizlice Paris’e kaçtılar. Prens orada onları Fransa’nın siyasal ve resmi çevrelerine soktu; evini Genç Osmanlılar’ın karargâhı olarak kullanmalarına izin verdi. Burada sürüldüğü Anadolu’dan kaçan Ali Suavi adında başka bir gazeteciyle birlikte</span> <span class="italik" xml:lang="tr-TR">Hürriyet</span> <span xml:lang="tr-TR">adında Türkçe bir gazete çıkardılar.</span></p>

      <p class="paragraf para-style-override-14"><span xml:lang="tr-TR">Sultan Abdülaziz 1867 yazında önce Paris’e, sonra da Londra’ya bir resmi ziyaret yaptı. Böylece ordusunun başındakiler sayılmazsa, imparatorluğunun sınırları dışında seyahat eden ilk Osmanlı hükümdarı oluyordu. Fransız Hükümeti’nin nazikâne istemi üzerine ve Türk büyükelçisinin zoruyla Namık Kemal’le grubu Londra’ya geçtiler. Prens Mustafa Fazıl bundan sonraki birkaç yıl boyunca oradaki faaliyetlerini finanse edecekti. Sultan oraya gelince, Crystal Palace’daki resmi bir havai fişek gösterisi sırasında halkın arasına karıştılarsa da kırmızı fesleriyle Abdülaziz’in dikkatini çektiler. Sultan onların kim olduklarını sorduğunda Hariciye Nazırı’ndan, “Onlar efendimize karşı olanlar,” yanıtını aldı.</span></p>

      <p class="paragraf para-style-override-14"><span xml:lang="tr-TR">Arada geçen süre içinde hukuk ve ekonomi öğrenimi görmüş ve Fransızca eserleri Türkçeye çevirmiş olan Namık Kemal, Viyana’ya yaptığı bir ziyaretten sonra 1870 yılının sonunda Türkiye’ye döndü. Orada destansı bir dram olan</span> <span class="italik" xml:lang="tr-TR">Vatan</span><span xml:lang="tr-TR">’ı (Vatan yahut Silistre) yazdı. Eser İstanbul’da coşkulu bir seyirci kitlesinin karşısında oynandı ve Kemal’in editörü olduğu etkili</span> <span class="italik" xml:lang="tr-TR">İbret</span> <span xml:lang="tr-TR">gazetesinde aynı derecede coşkulu bir dille övüldü. Kırım Savaşı’nda Silistre’nin Ruslara karşı kahramanca direnişini anlatan oyunun ana teması sadakat ve bağlılıktı, ama sultana veya İslam topluluğuna değil, daha az bilindik olan “millet” kavramına. Bununla ilgili basın yorumu hükümetin gözünde ihanetle hemen hemen eşanlamlıydı. Gazete meydan okuyan son bir başyazıdan sonra kapatıldı, Namık Kemal de sıkı bir gözaltıyla Kıbrıs’a Magosa zindanına sürüldü. Bundan sonraki üç yılı burada bir mahkûm olarak çile çekerek geçirecekti.</span></p><br />

      <p class="paragraf para-style-override-14"><span xml:lang="tr-TR">Bu arada 1871’de Tanzimat Dönemi’nin aydın görüşlü devlet adamlarının sonuncusu olan Ali Paşa ölmüştü. Arkadaşı ve kafa dengi Fuat Paşa da ondan iki yıl önce ölmüştü. Bütün vezirleri arasında yalnız Ali Paşa’nın Sultan Abdülaziz’in üzerinde bir tür kontrolü olabilmişti, öyle ki ölümünden sonra hükümdarın, “En sonunda özgür bir adamım,” dediği söylenir. Gerçekten de dizginsiz iradesini Babıâli’ye kabul ettirmekte, İslami gericiliğe, Avrupa karşıtı şovenizme ve mutlakiyete doğru yoluna devam etmekte, bunlarla birlikte dizginsiz harcamalarda bulunmakta özgürdü artık. III. Napoleon’un Fransa-Prusya Savaşı’ndan yenik çıkması ve bunun sonucunda prestijinden çok şey kaybetmesi sayesinde Fransızların engelleyici liberal etkisinden de kurtuldu. Tanzimat’la ondan sonraki tüzüğün reformlarının hükmü kalmamış, böylece Lord Stratford da Redcliffe’in karamsar tahminleri gerçekleşmiş görünüyordu. Osmanlı İmparatorluğu 1871’den itibaren gerilemeyi ve bağnazlığın karanlığıyla finansal uçurumun kıyısına gidişini hızlandırdı.</span></p>

      <p class="paragraf para-style-override-14"><span xml:lang="tr-TR">Böylece oluşan siyasal boşlukta güç merkezi Babıâli’den yine saraya kaydı. Zaten sultan da Rus çarı gibi saltanat sürme niyetinde olmasıyla böbürleniyordu, şöyle ki vezirleri bir sadrazama değil, doğrudan doğruya kendisine karşı sorumlu olacaklardı. Sadrazamlığa haris ve sorumsuz Mahmut Nedim’i</span><span class="d-z1 char-style-override-13" xml:lang="tr-TR"><a class="footnote-link" href="#footnote-225-9" id="footnote-225-9-backlink">9</a></span> <span xml:lang="tr-TR">atamakla işe başladı; gerekçe olarak onun, vezirlerinin içinde kendisinin, sultanın, dediklerini yerine getirenlerin ilki olduğunu ileri sürdü. Nedim çok geçmeden idare mekanizmasında kaos yarattı, eski vezirleri sürgüne yolladı, memurlara yol vererek veya yerlerini değiştirerek onları “sürekli bir rotasyon” halinde tuttu. İçlerinden hiçbirinin onun nüfuzuyla rekabet etmemesine veya efendisi sultanın kişisel mutlak yönetimine karşı çıkmamasına kararlıydı.</span></p>

      <p class="paragraf para-style-override-14"><span xml:lang="tr-TR">Mahmut Nedim Paşa’yı 1872’de görevinden aldıktan sonra Abdülaziz üç yıllık bir sürenin içinde altı sadrazam atadı. İradesine boyun eğmelerinde ısrar ederek ve başka vezirlerin atanmasında kendilerine danışmayı reddederek onları sadece yetkisiz birer kukla olarak görüyordu. Bunların ilki ve en önemlisi Mithat Paşa’ydı. Meşruti reformun bu temel direği Nedim Paşa’nın görevden alınmasını hızlandırmıştı. Babıâli’nin hizmetinde üstün bir taşra idarecisi olarak sivrilmiş, ıslahat görmüş sisteme göre yönettiği eyaletlere uzun zamandan beri görmedikleri güvenlikle refahı tattırmıştı. Fakat Mithat Paşa çok geçmeden sultanın gözüne fazla etkili ve bağımsız göründü ve çok sayıda entrika sonucunda ancak üç ay görevde kalabildi. Böylece Nedim Paşa bir kez daha sadaret makamına çağırıldı.</span></p>

      <p class="paragraf para-style-override-14"><span xml:lang="tr-TR">Sultanın kaprisleri şimdilerde akli ve duygusal dengesi konusunda şüphe yaratacak kadar fazlalaşmış ve acayipleşmişti. Giderek daha buyurgan oluyordu, vezirlerin, önünde secde etmelerinde ve oğlunun ayaklarını öpmelerinde ısrar ediyor, adı onun gibi Aziz olan memurların resmi belgelere başka bir adla imza atmalarını talep ediyor, askerleriyle oyuncak gibi oynuyor, yalancıktan savaş oyunları oynamalarını emrediyor, çok fazla yumurta yiyordu. Favori eğlencesi olan horoz dövüşlerine öylesine merak sarmıştı ki, kazananlara madalyalar ve nişanlar dağıtıyor, kaybedenleri sürgüne yolluyordu.</span></p>

      <p class="paragraf para-style-override-14"><span xml:lang="tr-TR">Abdülaziz Avrupa başkentlerine yaptığı geziden döndüğünde, bunların onu çok etkileyen lüksünü ve zenginliklerini taklit etmeye, hatta doğu ölçütlerine göre aşmaya kalkıştı. Kral ailesinden yabancı konuklarının iade ziyaretlerinde Dolmabahçe Sarayı’nda görkemli eğlenceler düzenledi ve çok geçmeden bu uğurda yılda iki milyon sterlin harcama yapmaya başladı. Gezisi sırasında Avrupa teknolojisinin harikalarından çok etkilendiğinden zırhla kaplanmış gemilerin inşaatına ve imparatorluğunun topraklarına demiryolları döşemeye muazzam paralar harcadı. Devletin finansal krizi ciddileşince meydan okurcasına Bağdat demiryolunu kendi parasıyla yaptıracağını duyurdu.</span></p>

      <p class="paragraf para-style-override-14"><span xml:lang="tr-TR">Kendi sosyal listesi zaten imparatorluk hazinesinin toplam harcamalarının yüzde on beşini yutuyordu. Batılı bankerlerden ödünç para almak ise fazlasıyla kolaydı. Türkiye’nin zengin doğal kaynaklarının iyimser tanıtımından heveslenen Avrupalı yatırımcılar, bu arada ülkenin bunları işlemedeki ve mali meselelerini çözümlemedeki yeteneksizliğini görmezlikten geliyorlardı. Osmanlı hazinesinden elde edilen faiz girdileri çoğu İngiliz yatırımlarının iki katıydı. Biriken faizlerin ise Türklerin artan devlet gelirlerinden değil, ilave yabancı kredilerden ve tahvil ihraçlarından ödenmesi ve Richard Cobden’in sözleriyle Türkiye’nin “ise hiç faiz ödemesi yapmayıp faizleri ödemek için gereken parayı borç alması” yatırımcıyı fazla rahatsız etmiyordu. Osmanlı’nın borcu bu şekilde çığ gibi artarak yirmi yılın içinde dört milyon sterlinden iki yüz milyon sterline fırlamıştı hem de devletin gelirlerinde buna karşı bir artış olmadan, öyle ki bu işlemlerin masrafları hükümetin yıllık gelirlerinin yüzde 50’sinden fazlasını kapsıyordu. Ekonomik bir felaketin eşiğindeydi.</span></p>

      <p class="paragraf para-style-override-14"><span xml:lang="tr-TR">Hükümet 1873’den itibaren Anadolu’da bir kuraklık ve açlık süresiyle, bunun sonucunda da yaygın sefalet ve hoşnutsuzlukla karşı karşıya kaldı. Bunu izleyen kış mevsimi ise o kadar sert geçti ki kurtlar İstanbul’un varoşlarında dolaşmaya ve gelen geçenleri parçalayıp yemeye başladılar. Korkunç sayıda koyunla sığır ölüyor, köylerde insanlar açlıktan can veriyor, sokaklarda yığılıp kalanların cenazeleri kalkmıyordu. Tarım alanındaki yokluklar zorunlu vergilerin toplanmasına bile engel oluyordu. Öyle ki imparatorluk hazinesinin hükümet işleri için gereken parayı bulamadığı bir zaman geldi.</span></p>

      <p class="paragraf para-style-override-14"><span xml:lang="tr-TR">Sonuç muazzam bir mali çöküş oldu. Osmanlı Hükümeti 1875 Ekim’ inde büyük bir bütçe açığı nedeniyle Babıâli’nin alacaklılarının, hesaplarına düşen faizin yalnız yarısını alabileceklerini duyurdu. Kalan yarı gelecek beş yılın içinde yüzde beş oranında faiz veren bonolarla karşılanacaktı. İşte bu Osmanlı Hükümeti’nin yurtdışındaki kredisiyle itibarını yok eden bir aksamaydı. Yurtiçinde de hükümet bonolarına yatırım yapan Ermenilerle Rumlardan başka, sorumlu görevlerde bulunan Türklerin arasında da sultanla hükümetine karşı içerlemeyi körüklemişti. Bu duyurunun arkasından bir Boğaziçi vapurundaki yolcuların, biletlerin yarı parasını nakit ödeyip diğer yarısı içinse beş yıllık bonolar teklif ettikleri alay misali söylenmeye başladı.</span></p>

      <p class="paragraf para-style-override-14"><span xml:lang="tr-TR">Hükümetin mali iflas sorunları yurtiçindeki ayaklanma haberleriyle daha da ciddi bir görünüm aldı. Kötü bir hasatın arkasından vergi toplayıcılarının zorlamalarının kışkırtmasıyla Hersek’de yerel makamlara karşı bir isyan patlak verdi. Bosna’ya da yayılmasıyla çok geçmeden Hilal’le Haç’ın arasında iç savaş başladı. Karadağ’la Sırbistan da (hoş, ikincisinin aşağı yukarı bağımsız bir devlet olmak dolayısıyla Babıâli’den ciddi şikâyet nedenleri yoktu ya) silahlı gruplarla müdahale ettiler. 1876 yazında ise Bulgaristan’ın kalan kısmının kışkırtmasıyla ayaklanma ateşi yayıldı. Olay bir Balkan ihtilal hareketinin başlangıcı olacak, bu, gelecek kuşakta arka arkaya savaşlara yol açacak, sonunda da Balkan yarımadasının bütün görünümünü değiştirecekti.</span></p>

      <p class="paragraf para-style-override-14"><span xml:lang="tr-TR">Bulgaristan’da kendini bir Slav Napoleon’u olarak gören bir asi lider, yandaşlarını terörist yöntemlere sürüklüyordu. Bulgarlar Müslüman Türklere saldırıp onları vahşice katletmeye başladılar. Fakat aradan on gün geçmeden bu isyan intikam peşindeki başıbozuklar tarafından daha korkunç bir vahşetle bastırıldı. İşledikleri korkunç cinayetler İstanbul’daki İngiliz delege tarafından, “Belki de yüzyılın en tiksindirici cürmü,” olarak damgalandı. Başıbozuklar sayısız köyü yakıp kül ettiler.</span></p>

      <p class="paragraf para-style-override-14"><span xml:lang="tr-TR">Bu hikâye, Kırım Savaşı’nın muharebeleri gibi</span> <span class="italik" xml:lang="tr-TR">Daily</span> <span class="italik" xml:lang="tr-TR">News</span> <span xml:lang="tr-TR">adındaki İngiliz gazetesinin muhabiri tarafından dünyaya duyuruldu. Türklerin “kutsal” savaş yüzyılları boyunca insanlık böylesi ortaçağ manzaralarının yabancısı değildi. Şimdi daha uygar on dokuzuncu yüzyılda genellikle Tatar olan ilkel ve bağnaz başıbozuklar tarafından tekrarlanıp münasebetsiz bir basın tarafından ilk kez dünyaya duyurulması umumi bir dehşet ve öfke yarattı. Liberal Bay Gladstone, “Bulgaristan Dehşeti” adında çok satan bir risale yazdı: “Türkler hezeyanlarını mümkün olan tek şekilde onarsınlar, yani pılı pırtıyı toplayıp harap ettikleri ve pislettikleri eyaletten çıkıp gitsinler,” diye istemini dile getirdi.</span></p>

      <p class="paragraf para-style-override-14"><span xml:lang="tr-TR">Osmanlı hazinesinin ödemelerini büyük ölçüde aksatmasıyla aynı zamana denk gelen bu Bulgaristan katliamları Türkler hakkında korkunç yeni bir imaj oluşturdu. İngiltere’nin her yerinde Türkiye’ye karşı bir nefret alevlendi. Bu durum, “Yarım uygar olduğunu bildiğimiz bir ulusu destekledik,” diye bir açıklama yapan İstanbul’daki İngiltere Büyükelçisi Sir Henry Elliot’u şaşırtmadı. Türkiye’ye Kırım Savaşı’nda destek sağlayan İngiltere kamuoyunun sempatisinden aniden eser kalmamıştı. İngiltere’nin Tory (muhafazakâr) Partisi’nden Dışişleri Bakanı Lord Derby de bu kışkırtmanın etkisiyle, “Rusya şimdi Babıâli’ye savaş ilan etse bile majestelerinin hükümeti bir müdahaleyi olanaksız bulacaktır,” diye iddia etti. Gerçekten de Gladstone’un risalesinin yayımlanmasından sonra çar Babıâli’deki Rus Büyükelçisi General Ignatiev tarafından, “Bulgaristan katliamları Rusya’ya daha önce sahip olmadığı bir şeyi... İngiliz kamuoyunun desteğini kazandırdı,” diye bilgilendirildi.</span></p>

      <p class="paragraf para-style-override-14"><span xml:lang="tr-TR">Rusya 1820’den beri Balkan eyaletleri Slavlar arasında isyan kışkırtmacılığı yapma politikasını aralıksız sürdürmüştü. Eşzamanlı olarak Babıâli’de de Rus çıkarları için canla başla çalışmıştı. General Ignatiev bu bağlamda Batı etkisini kuvvetlendirecek bütün reform politikalarına duyduğu husumeti paylaşan Sadrazam Mahmut Nedim Paşa’nın şahsında güçlü bir müttefik bulmuştu. Reformcu Mithat Paşa kısa bir süre iktidara gelince Ignatiev sinsice ona karşı çalışmıştı. Mithat Paşa -kuşkusuz entrikaların da katkısıyla- görevden alınınca Ignatiev, Abdülaziz’e Rusya’da olduğu gibi hükümdarın kayıtsız şartsız egemen olduğu bir yönetim biçimi için ısrarda bulundu.</span></p>

      <p class="paragraf para-style-override-14"><span xml:lang="tr-TR">Mahmut Nedim tekrar iktidara dönünce Ignatiev, “İstanbul’da duruma hâkim oluşuyla, böbürlenir olmuştu. Bir meslektaşının bildirdiği gibi, Rusya’ya bağlı bir sadrazam ve Batı’ya düşman bir sultan, Rusya’nın hasımlarının önerilerini dinlemektense onun gösterdiği yolu izlemeye daha hevesli olacaktı. İngiliz ve Fransız bono sahiplerinin rahatsızlığına bir yandan hoşnutluk duyarken Türklerin, genellikle teşvik ettiğinden şüphelenilen borçlarını ödemeyi aksatmalarına için için seviniyordu. Ama sonuçta fazlaca abartmış oldu. Çünkü iktidardan düşen Mahmut Nedim oldu; aradan çok geçmeden de Abdülaziz öldü.</span></p><br />

      <p class="paragraf para-style-override-14"><span xml:lang="tr-TR">1876 yazının başlarında altı bin softa veya ilahiyat öğrencisi İstanbul’un başlıca üç camiinin medreselerindeki derslerini bırakarak bir gövde gösterisi yapmak üzere Babıâli’nin önünde toplandılar. Sadrazam Mahmut Nedim Paşa’yla şeyhülislamın görevden alınmasını istiyorlardı. İçlerinden bazılarının, sadrazamın asılması için yeterince yüksek olup olmadığını görmek için binanın önündeki parmaklıkları ölçtükleri söylenmiştir. İlahiyat öğrencilerinin başkaldırıları her ne kadar on altıncı yüzyıldan beri Türkiye’nin sosyal ve siyasal tarihinde geleneksel bir uygulama olmuşsa da, bu seferki ayaklanma hükümette bir değişiklik başlatmak için önceden ücretlerinin ödenmiş ve düzenlenmiş olması itibariyle eskiden olanlardan farklıydı. Böylece Avrupa’nın bazı bölümlerinde olağan karşılanan fakat burada gelecek için uğursuz bir emsal oluşturacak olan bir gelenek Türkiye’ye de mal edilmiş oldu. Bu başkaldırının, şimdilerde Genç Osmanlılar’ın Meşrutiyet hareketine önderlik eden Mithat Paşa tarafından organize ve finanse edildiği söyleniyordu.</span></p>

      <p class="paragraf para-style-override-14"><span xml:lang="tr-TR">Sultan öğrencilere boyun eğerek şeyhülislamla Mahmut Nedim Paşa’yı azletti. Mahmut Nedim’in yerine atadığı Mütercim Rüştü Paşa sadrazam olurken Mithat Paşa da Şurayı Devlet’in başkanı olarak hükümete döndü. Ama bu sadece bir başlangıçtı. Bundan sonra İngiliz büyükelçisinin bildirdiğine göre “Kanun-i Esasi” kelimesi herkesin dilindeydi. Mithat Paşa’nın bununla kast ettiği, hürriyet, eşitlik ve hükümetin sorumluluğu ilkelerine dayanan ve imparatorluk içinde sınıf ayırımı olmaksızın bütün ırk ve inançların temsil edileceği gerçek bir ulusal istişare meclisinin kurulmasıydı. Sultanla vezirleri de bundan böyle bu meclis karşısında sorumlu olacaklardı. Sultanın var olan mutlak gücü İngiliz hükümet sistemi modeline göre milletin istişare ve iradesine tabi olarak sınırlanacaktı.</span></p>

      <p class="paragraf para-style-override-14"><span xml:lang="tr-TR">Bunu haklı göstermek için Kuran’daki nispeten demokratik emirler vurgulanıyordu. Sultanın şimdiki mutlak otorite uygulaması, bunların yorumunun ışığında ulusunun haklarını gasp ediyor, böylece de Kutsal Yasa’ya karşı geliyordu. Çünkü bunun ilkelerine göre devletin çıkarlarını ihmal eden bir hükümdara itaat etmek gerekmiyordu. Mithat Paşa’nın önerileri kısa zaman önce ölen Prens Mustafa Fazıl Paşa’nın 1867’de sultana yazdığı ve bu değişiklikleri yapmasını istediği mektubundaki önerilerin bir yansımasıydı. Ancak şimdi değişikliklerin yukarıdan beklenmeyip aşağıdan tehditle zorlandığı ima ediliyordu. Plan “Müslüman Vatanseverler” imzasını taşıyan bir bildiriyle duyuruldu. Bildiri, Osmanlı’nın iyiniyetinin bir göstergesi olarak yurtdışında Avrupa’nın devlet adamlarına da dağıtıldı. Ancak şimdilik yurtiçinde gizli tutuluyordu. Çünkü içinde “zavallı deli” olarak nitelenen sultanın tahttan indirilmesinin olasılığından da söz ediliyordu.</span></p>

      <p class="paragraf para-style-override-14"><span xml:lang="tr-TR">Nazırlarının niyeti de bu idi. İlk iş olarak yeni şeyhülislamdan sultanın tahttan indirilmesini onaylayan bir karar çıkarttılar. 30 Mayıs 1876 günü daha şafak sökmeden Dolmabahçe Sarayı kara tarafından iki tabur, Boğaziçi yanından savaş gemileri tarafından kuşatılırken bir başka gemi de Ignatiev’in bir müdahalesinin önüne geçmek için Boğaz’ın daha yukarısında Rus elçiliğinin yazlık binasının karşısına yerleştirildi. Mithat Paşa’yla diğer nazırlar bundan sonra harbiye nezaretinde buluştular; şeyhülislam da sultanın “akli denge bozukluğu” siyasi meselelerden anlamamak, devletin gelirlerini özel harcamaları için kullanmak, devletle topluma zararlı davranışlarda bulunmak gibi gerekçelerle tahtından indirilmesi için çıkarılan fetvayı okudu. Nazırlar bundan sonra daha önce özel dairesinden getirtilmiş olan sultanın yeğeni ve vârisi V. Murat’a sadakat yemini ettiler.</span></p>

      <p class="paragraf para-style-override-14"><span xml:lang="tr-TR">Şafak sökerken donanmanın gemilerden yapılan 101 parelik top atışı yeni sultanın tahta çıktığını haber veriyordu. Abdülaziz hiçbir direniş göstermeden feragatnameyi imzaladı ve Topkapı Sarayı’na hapsedilmesine boyun eğdi. Bu kansız hükümet darbesi İstanbul halkı tarafından sevinçle karşılanırken nazırlardan biri tarafından Yeniçeri Ocağı’nın kaldırılmasıyla kıyaslanabilecek uğurlu bir olay olarak nitelendi. Yarım yüzyılın içinde öğrenci topluluğunun ve devletin içinde, despotluğun aracı olacak yerde ona karşı kullanılan bir güç kaynağı türemişti.</span></p>

      <p class="paragraf para-style-override-14"><span xml:lang="tr-TR">Sultan Murat’ın tahta çıkması ülkedeki liberal unsurlar tarafından olumlu karşılanırken Yeni Osmanlılar’dan birçoklarına sarayda görevler verildi. Bunların içinde başı çeken Namık Kemal, Kıbrıs’tan dönerek yeni sultanın özel sekreteri olmuştu. Davalarına sempatisi olduğu öteden beri bilinen Murat, imparatorluk içinde Kanun-i Esasi reformu için bir ümit olacak gibi görünüyordu. Ne yazık ki bu beklenti gerçekleşmeyecekti. V. Murat gençliğinde zekâsıyla dikkat çekmişti. İyi bir öğrenim görmüş, Doğu kültürü kadar Batı kültürüne de ilgi duymuştu. Ayrıca Abdülaziz’e eşlik ettiği Avrupa seyahatinde yabancılar üzerinde olumlu bir etki bırakmıştı. Fakat dönüşünde yurtiçindeki ve sürgündeki liberallerle gizlice bağlantı kurmaya başlayınca sultan, ona kuşkuyla bakmaya başlamıştı. Abdülaziz böylece yeğenini sıkı bir gözaltında yalıtılmış bir hayat sürmeye mahkûm etmişti. Murat’ın yay gibi gergin bünyesi ne yazık ki bu baskıcı hayata ve alkole yenik düşmüştü.</span></p>

      <p class="paragraf para-style-override-14"><span xml:lang="tr-TR">Sinir krizlerinin pençesinde yaşamıştı, tahta çıkması için gece vakti aniden çağırılması bile onu şoke sokmuştu. Birkaç gün sonra onun da asabi dengesi zayıf olan ve bir atardamarını keserek intihar eden Abdülaziz ölü olarak bulununca Murat bir sarsıntı daha geçirecekti. Eski hükümdar sakalını kırpmak bahanesiyle elde ettiği küçük makasla yapmıştı bu işi. Olayın şoku Murat’ın akli dengesi üzerinde yıkıcı bir etki yaratmıştı. Harbiye ve Hariciye nazırlarının bir kabine toplantısında sözde Sultan Abdülaziz’in öldürülmesinin intikamını almak isteyen öfkeli bir Çerkez subayı tarafından vurulması, Murat’ın durumunu daha da kötüleştirdi.</span></p>

      <p class="paragraf para-style-override-14"><span xml:lang="tr-TR">Kılıç kuşanarak sultan ilan edilmesi gereken Murat halkın karşısına çıkamayacak ya da devlet işleri göremeyecek durumdaydı. Kendisini muayene eden Türk ve yabancı doktorların tanısı, sultanın, tedavisi zaman isteyen bir sinir krizi geçirdiği doğrultusundaydı. Yurdun içindeki ve dışındaki siyasal krizin önemliliğini göz önünde tutan nazırları gönülsüz de olsa bu sultanı da tahtından indirip yerine daha aktif ve etkili bir hükümdar geçirmeyi düşünmeye başladılar. Sıradaki, Murat’ın yaşça daha küçük kardeşi Abdülhamit’ti. O da inziva içinde yaşatıldığından nasıl biri olduğu bilinmiyordu.</span></p>

      <p class="paragraf para-style-override-14"><span xml:lang="tr-TR">Mithat Paşa nazır arkadaşları tarafından Abdülhamit’e başvurup Murat iyileşinceye kadar naip olarak görev yapmaya razı olup olamayacağını sormakla görevlendirildi. Osmanlı tarihinde böylesi bir tedbirin bir emsali yoktu. Abdülhamit kesin olarak reddetti. Tahtta gerçi gözü vardı, ama şartsız olarak. Ayrıca, Murat’ın hükümdarlık yapacak durumda olmadığına dair bir doktor raporu alınmasında ısrar ediyordu. Amacına ulaşmak için bazı vaatlerde bulunmaya hazırdı. Mithat Paşa, onu tekrar ziyaret etti. Beraberinde teklif edilen yeni Kanun-i Esasi’nin taslağını getirmişti. Bu, o yılın daha önceki bir tarihinde devlet adamlarıyla ulema üyelerinden oluşan bir komite tarafından kendisinin de yardımıyla Belçika’yla Prusya’nın on dokuzuncu yüzyıl anayasaları örnek alınarak hazırlanmıştı. Abdülhamit üç şarta uymayı taahhüt etti: Kanun-i Esasi’yi uygulayacaktı, ülkeyi sorumlu danışmanlar aracılığıyla yönetecekti, kardeşinin saray kâtiplerini görevlerine iade edecekti.</span></p>

      <p class="paragraf para-style-override-14"><span xml:lang="tr-TR">Bu kâtiplerden biri olan Namık Kemal, Murat’ın tahttan indirilmesinin ertelenmesini adeta gözyaşlarıyla yalvardı. Ama yalvarmaları boşa gitti. Şeyhülislamdan alınan bir fetvayla V. Murat üç aylık bir saltanattan sonra akli dengesizlik gerekçesiyle tahttan indirildi. Sadakat yemini edildi. II. Abdülhamit böylece Murat’ın yerine sultan ilan edildi. Boğaziçi’nin daha yukarısında Çırağan Sarayı’na nakledilen Murat yirminci yüzyılın ilk yıllarında ölümüne kadar burada bir mahkûm hayatı sürecekti.</span></p>

      <p class="paragraf para-style-override-14"><span xml:lang="tr-TR">Osmanlı İmparatorluğu’nun yeni Kanun-i Esasi’si 1876 Aralık’ta yeni sultan tarafından yürürlüğe konuldu. Yasanın son şekli Abdülhamit tarafından daha önce sadrazamlığa atanmış olan Mithat Paşa’nın beklentilerine tamamen uymuyordu. Sultan özgün taslakta bazı düzenlemeler yapmış, Şeriat’a sıkı sıkı riayet zorunluluğunu vurgulamış, kendisine ait bazı ayrıcalıkları korumuş, bazı şartları atlatmış, Mithat Paşa’nın kesin bazı tanımlarını belirsiz genellemelere dönüştürmüş, son olarak da meşrutiyet hükümetinin aceleye getirilmemesini sağlayacak önlemlere başvurmuştu. Bu kusurlar gelecekteki sorunların habercisiydi.</span></p>

      <p class="paragraf para-style-override-14"><span xml:lang="tr-TR">Bir anayasanın sultan tarafından kabulü ve yürürlüğe konulması, her şeye rağmen reform nedenlerinin kaygısını taşıyan bir yüzyıla yakışır bir sonuç gibi görünüyordu. Bu en azından Osmanlı halkının gelecekte kendilerine danışılma ve seslerini duyurma haklarının oluşu gibi temel bir ilkeye dayanan siyasal gelişim aracıydı. Coşkulu bir sesle sultana teşekkür eden Mithat Paşa, “sürekli ve yeni bir refah dönemi”nin başladığını müjdeledi. Geleneklere karşın -normal olarak kendileri sadrazamın ayağına gelmeleri gereken- Rum ve Ermeni patriklerine de giderek bu meşruti rejimde tüm inançlara sahip kişilerin eşit sayılacakları garantisini verdi. Rum Patriği yanıt olarak, “Kanımızca siz Osmanlı İmparatorluğu’nu yeni baştan yarattınız,” dedi. Bu arada top atışları İstanbul’un Müslüman ve Hıristiyan halklarına kendilerini bekleyen yeni özgürlük haklarını müjdeliyordu.</span></p>

      <div class="footnotes">
        <div class="footnote">
          <p class="dipnot para-style-override-19"><a class="footnote-anchor" href="#footnote-225-9-backlink" id="footnote-225-9">9</a> <span xml:lang="en-US">Ruslara yakınlığı nedeniyle Nedimof, diye bilinirdi.</span></p>
        </div>
      </div>
    </div>
  </div>
</body>
</html>
