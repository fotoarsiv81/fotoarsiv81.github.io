<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-10.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-10.html">
    <div class="Basic-Text-Frame">
      <p class="split"></p>

      <p class="arabaslik-sol" id="toc_marker-3-3"><span class="alt-baslik" style="font-size:1.38em;" xml:lang="tr-TR">((8))</span></p>

      <p class="paragraf para-style-override-14"><span xml:lang="tr-TR">İstanbul’un düşüşü bütün Batı Hıristiyanları için acı bir darbe oldu. Şehri kurtarmak için pek bir şey yapmamış olan ülkelerden feryatlar yükseldi; kederi daha da artıran, son dakikadaki bir yardım girişiminin fiyaskoyla karşılaşması oldu. Venedik kadırgalarından oluşan bir Papalık Donanması Ege kıyılarından daha öteye ulaşmayı başaramamıştı. Ama artık çok geçti. Batı’nın, arkasında o kadar uzun zamandır saklandığı ve yalancı bir güvenlik içinde hırgürle vakit geçirdiği Hıristiyanlığın son kalesi yıkılmıştı işte. Bu felaket hiç kuşkusuz Batı uygarlığının kendisini tehdit ediyordu. Şehrin düşüşünün doğurduğu duygular bunlardı. Bunlar dürtüleri açısından psikolojikti. Gerçekte İstanbul bir yüzyıldır kaybedilmişti; düşüşü, bu son dakikada sadece ertelenmiş bir olayın gerçekleşmesinden başka bir şey değildi. Fakat kendi küçük dertleriyle uğraşan, olacakları öngöremeyen ve kendi ortaçağ duvarlarının arasında, büyük bir modern ordudan gerek sayı gerekse donanım açılarından çok, hem de çok geri bir askeri garnizonla ilgili gerçekleri görmezlikten gelmiş Batılılar için olayın şoku her şeye rağmen çok büyüktü. Güneydoğu Avrupa’nın en büyük bölümündeki Osmanlı işgali, başkenti sadece kültür dışında, coğrafi, politik, ekonomik ve askeri açılardan yalıtmış, orasını istihkâm olmaktan çıkararak sadece Batı’nın bir ileri karakoluna, bir İslam okyanusunun ortasındaki bir Hıristiyan Adası’na dönüştürmüştü.</span></p>

      <p class="paragraf para-style-override-14"><span xml:lang="tr-TR">İstanbul’un düşüş tarihi olan 29 Mayıs 1453 tarihin efsanelerine ortaçağla modern zamanlar arasındaki dönüm noktası olarak geçmiştir. Bu ancak simgesel açıdan doğrudur. İstanbul’un Fethi gerçek anlamda bir kademeli değişiklik süreci içindeki geçici etkenlerin sadece bir tanesiydi. Tarih aslında Bizans İmparatorluğu’nun sonunu ve son imparatorunun ölümünü işaret ediyordu. Bu arada bir boşluk, Osmanlı aşiret devletinin bünyesindeki sınır Gazileri arasında gelişen yeni imparatorluk tarafından 150 yıllık bir süre boyunca önceden ağır ağır doldurulmuştu. Gelecek 450 yıl süresince geniş ve yaygın arazileri yöneteceği gibi, bundan böyle Avrupa ve Asya anakaraları arasındaki odak noktasına egemen olacaktı.</span></p>

      <p class="paragraf para-style-override-14"><span xml:lang="tr-TR">II. Mehmet tahta çıktığı andan itibaren kendini klasik Roma İmparatorluğu’yla Hıristiyan ardılının vârisi hissediyordu. İstanbul’u fethetmesi bunu doğrulamış oldu. Bizans yeni anlamıyla dirilmiş olacaktı. Mehmet eğitimi ve önceki yönetim deneyimi süreci içinde büyük imparatorluk emelleri ve yaygın bir ufku olan genç bir adam olarak gelişmişti. Derin bir tarih bilgisinin sahibi olarak mutlak bir güce sahip olmak ve bunu kullanmak yeteneğine büyük inanç duyuyor, bir dünya fatihi olarak Büyük İskender’le Sezarların başarılarıyla yarışmayı, hatta geçmeyi özlüyordu. Sonraki bir tarihte sarayına çağırılan Giritli tarihçi Yorgi Trapezuntios ona bu yönde teminat verdi: “Romalıların imparatoru olduğunuzdan kimse şüphe etmiyor. İmparatorluğun başkentine yasal olarak sahip olan imparatordur, İstanbul ise Roma İmparatorluğu’nun başkentidir.” II. Mehmet, Augustus’la Konstantin’in ardılı olarak Rum Kayzeri ve Acemce anlamıyla Padişah, yani Allah’ın vekil yardımcısıydı.</span></p>

      <p class="paragraf para-style-override-14"><span xml:lang="tr-TR">Mehmet bunları başarırken kendi Osmanlı hükümranlık gelenekleri uyarınca eskiden beri süregelen İslamın dünyaya hâkimiyet idealini de sahipleniyordu. Şöyle ki; Batı’ya meydan okuyarak iki ülkeyle iki denizin: Rumeli ile Anadolu’nun, Akdeniz’le Karadeniz’in hükümdarı oluyordu. İstanbul’u fethetmekle önceki halifelerin başaramadığını gerçekleştirmişti. İlk dört halifeden beri en büyük Müslüman hükümdarı olarak hayranlık ve saygı uyandırıyor, büyük bir İslam geçmişiyle birleşen bir hanedanın vârisi olarak kutsal bir misyonu yerine getiriyordu. Hanlığı, Gaziliği ve Sezarlığı kendisiyle özdeşleştiren ve Türk, İslam ve Bizans geleneklerini temsil eden evrensel bir hükümdar olarak bu şehri bir tek dünyanın ve bir tek imparatorluğun merkezi yapmalıydı.</span></p>

      <p class="paragraf para-style-override-14"><span xml:lang="tr-TR">Üstlendiği görev Bizans İmparatorluğu’nu yok etmek değil, onu yeni bir Osmanlı modeline göre diriltmek, bu arada adı artık Konstantinopolis değil, İstanbul olacak olan bir başkentin imparatorluk görkemini yeni baştan imar etmek ve yeniden canlandırmaktı. Paul Wittek’in sözleriyle “bu devletin temel özelliği olacak olan gerçek imajı, yani eski Bizans etki alanının yerel kültür geleneklerinin, hatta Batı’nın etkilerinin eski İslamın gelenekleriyle kaynaştırılışını” yansıtacaktı.</span></p>

      <p class="paragraf para-style-override-14"><span xml:lang="tr-TR">Bu, İslamın hem dünyevi hem de dinsel yönetimindeki bir imparatorluk olacaktı. Ama aynı zamanda tıpkı Bizans gibi kozmopolit bir imparatorluk olacak, halkları birbiriyle düzen ve uyum içinde yaşayan bütün ırkları ve inançları içerecekti. Son imparatorun düşüşünden beri, kiliseyle devlet tek bir otorite oluşturmuyordu. Hıristiyan Kilisesi şimdi İslam devletine tabi ve bir vergi ödemekle yükümlüydü. Ama bunun karşılığında halkı ibadet özgürlüğünü ve kendine özgü kurallarını ve âdetlerini koruyacaktı.</span></p>

      <p class="paragraf para-style-override-14"><span xml:lang="tr-TR">Müslüman hâkimiyetindeki topraklarda dinsel azınlıkların statüsünü kapsamak için tasarlanan ve yürürlüğe konulan sistem böyleydi. Bu insanlar, milletler şeklinde organize edilmiş reayalar, halkının yönetimi ve davranışları bahsinde merkezi güce karşı sorumlu bir dini liderin yönetimi altında kendi yasalarıyla âdetlerini muhafaza eden topluluklardı. Bunun emsalleri Arap Halifeliği’nin eski imparatorluklarındaki ve tabii Osmanlı İmparatorluğu’ndaki Doğu Hıristiyanlığı patrikliklerinde görülmüştü; İstanbul’un Ortodoks Patrikliği de uzun zamandan beri Asya’da veya Avrupa’da Müslüman egemenliği altındaki cemaatlerinden sorumlu olmuştu. Şimdi bu sistem eski Bizans İmparatorluğu’ndaki bütün Hıristiyan topluluklarına uygulanacaktı. Fethedilmiş bir halk olarak birinci sınıf yurttaşlık veya siyasal özgürlük ayrıcalığına sahip olamayacaklardı. Fakat barışın ve refahın nimetlerinden yararlanma fırsatları bu sınırlar dahilinde asla zarar görmeyeceği gibi, giderek genişleyen ticaret alanında fazlasıyla artacaktı. Mehmet şimdi İslam otoritesini temsil eden ulemanın yanı başında İstanbul surlarının içinde Rum Ortodoks Patriği, Ermeni Patriği ve Yahudi Hahambaşısı’nın yer almasını istiyordu.</span></p>

      <p class="paragraf para-style-override-14"><span xml:lang="tr-TR">Fatih şehrin içindeki en büyük; en zengin ve en kültürlü Müslüman olmayan topluluğu temsil eden Rumlara karşı oldukça olumlu bir tavır sergiliyordu. Türklerin paylaşmadıkları endüstri, ticaret ve denizcilik alanlarındaki becerileri sayesinde imparatorluğu için büyük yararları olabileceğini net olarak görüyordu.</span></p>

      <p class="paragraf para-style-override-14"><span xml:lang="tr-TR">Ayrıca Rumların bilimine saygısı vardı. Eğitimi kapsamında Yunan tarihi hakkında bilgi sahibi olmuştu. Damarlarında annesi tarafından Rum kanı bulunması da mümkün. Babası Murat’ın Sırp ve Rum melezi karısı Mara’ya özel bir saygı ve ilgi gösteriyordu. Bu kadın, kocasının ölümünden sonra İmparator Konstantin için olası bir eş olarak bile düşünülmüştü.</span></p>

      <p class="paragraf para-style-override-14"><span xml:lang="tr-TR">Fatih böylece vakit kaybetmeden Rum Ortodoks Kilisesi’ne yeni bir Patrik bulmaya girişti. Patriklik tahtının son sahibi 1451’de İtalya’ya kaçtığından istifa etmiş sayılıyordu. Sultan büyük ün sahibi olan keşiş Gennadios’u seçti. Gennadios, şehre Batı’nın yardımının son çaresi olarak önerilen Rum ve Roma kiliselerinin birleşmesine karşı çıkanların başını çekmişti, dolayısıyla da Batı’daki Hıristiyanlarla entrikaya girişme olasılığı zayıftı.</span></p>

      <p class="paragraf para-style-override-14"><span xml:lang="tr-TR">Sultanın huzuruna çağırıldığında fetih zamanında keşiş hücresinden alınarak zengin bir Türke köle olarak satıldığı ve bu kişiyi engin bilgisiyle çok etkilediği ortaya çıktı. Alıcısından alınarak Fatih’in karşısına getirildi. Sultan ona büyük saygı gösterdi, Patriklik tacını kabul etmeye razı etti ve Ortodoks topluluğuna sağlanacak yasaların maddelerini onunla tartıştı. Bu yasa Rumlara, en azından prensip olarak, dinsel olsun, dünyasal olsun kendi işlerini müdahalesiz ve rahatsız edilmeden yönetme özgürlüğü garantisini sağlıyordu. Gennadios’un Patrikliğe atanması, sultanın önerisi üzerine usul gereği Ortodoksların ruhani meclisi Kutsal Sinod tarafından onaylandı.</span></p>

      <p class="paragraf para-style-override-14"><span xml:lang="tr-TR">Gennadios 1454 yılının ocak ayında sultanın himayesinde Patriklik tacını giydi. Bizans imparatorlarının yetkilerine sahip olacak ve onların geleneksel tören ritüellerini uygulayacaktı. Gennadios’a makamının alametlerini, giysilerini, asasını ve kaybolan eskisinin yerine gümüş kaplama yeni piskoposluk haçını bizzat sultan sağladı. Sonra onu, “Patrik ol ve şans yüzüne gülsün, dostluğumuza güven, senden önceki Patriklerin sahip oldukları bütün ayrıcalıklardan yararlan,” sözleriyle kutsadı. Gennadios Doğu Roma (Bizans) topluluğu üzerinde mutlak otorite sahibiydi. Ona ayrıca, Fener adlı Rum semtinde kendi sivil mahkemesi ve kendi hapishanesine sahip üç tuğlu paşalık unvanı verildi. Ayasofya şimdi camiye dönüştürüldüğü için, Patriğin takdisi ve makamına oturtulması töreni, Fatih’in patriklik kilisesi olarak hizmet görmesi için özellikle yıkımdan koruduğu Havariyun Kilisesi’nde yapıldı. Yeni Patrik, sultandan zengin bir altın bağışı aldıktan sonra yine sultanın armağanı olan güzel bir beyaz at üstünde tören alayıyla şehirden geçti, sonra da Havariyun Kilisesi’ne yerleşti.</span></p>

      <p class="paragraf para-style-override-14"><span xml:lang="tr-TR">Havariyun Kilisesi fetihten sonra birçoğu, yönetsel bölgelerinin sultana teslimi karşılığında, Hıristiyanların ibadetine bırakılan birkaç kiliseden biriydi. Diğerleri ise camiye dönüştürülmüştü. Bu arada Ayasofya Kilisesi cami olarak Büyük Ayasofya Camii adı altında adını korudu, yalnızca kubbesinin tepesindeki Haç yerini Mekke’ye bakan bir Hilal’e bırakmıştı. Türklerin geleneksel alameti olan Hilal, en eski tarihlerinden beri Türklerin sancaklarında yer almış, ancak sonraki bir devirde önüne bir yıldız eklenmiştir. Fatih bir minare eklediği Ayasofya’ya başından itibaren saygıyla yaklaşmış, sanatta insan şeklini yasaklayan İslam yasağına rağmen insan tasvirli mozayiklerini korumuştu.</span></p>

      <p class="paragraf para-style-override-14"><span xml:lang="tr-TR">Yeni Patrik cesaretlenerek sultana, Papa’nınkine karşın Rum Ortodoks Kilisesi’nin velinimeti ve koruyucusu gözüyle bakmaya başlamıştı. Gücü ve prestiji Bizans’ın son zamanlarındaki öncellerinin hepsininkini aştı ve önceki “Latinler olmaktansa Türkler olsun!” bağırışlarını doğrularcasına ona hemen hemen bir “Rum Papası” statüsü verdi. Mehmet, Gennadios’la yakın bir ilişki kurarak onunla teoloji konularında dostça tartışmalara girişti ve bilgisini artırırken Hıristiyan dinine dikkate değer bir ilgi gösterdi. Gennadios onun isteğiyle Ortodoks inancı üzerine Türkçeye çevrilen bir yazı yazdı.</span></p>

      <p class="paragraf para-style-override-14"><span xml:lang="tr-TR">Bu, Batı’da sultanın din değiştirip Hıristiyanlığı kabul edebileceğine dair dindarca umutlara yol açtı. İstanbul’un fethinden sonra İtalyan asıllı ünlü bir Yunan dostu olan Francesco Filfelfo, Fatih’e mektup yazarak bir Rum filozofun kayınvalidesi olan İtalyan asıllı dulunun serbest bırakılması için yalvardı. Bu arada hükümdara övgüler yağdırmış ve Hıristiyan dinini kabul etmesini içten dilediğini belirtmişti. Papa V. Nikola’nın da Mehmet’in kendini Truvalı Hektor’un ardılı ve intikamını alacak kişi olarak tanıttığı bir mektup alışverişinden sonra sultanın din değiştirmesi için dua ettiği söylenir.</span></p>

      <p class="paragraf para-style-override-14"><span xml:lang="tr-TR">Daha sonra daha inanılır bir olasılık olarak sultanın Ortodoks doktrinlerinden etkilenmesinden korkan Papa II. Pius, ona bir mektup yazarak Katolik doktrinlerinin üstünlüğünü anlattı ve ona vaftiz olmayı önererek Papalığın korumasında Hıristiyan prenslerinin en büyüğü olabileceği önerisini yaptı. İstanbul’da ise Giorgios Amirutzes adlı Rum filozofu da sultan için bir inceleme yaparak İslamla Hıristiyanlık arasında bir ortak zemin aradı ve ikisinin sentezinin yapılmasını ya da en azından her iki dinin birbirini dostça tanımasını önerdi.</span></p>

      <p class="paragraf para-style-override-14"><span xml:lang="tr-TR">Bu gibi yaklaşımlar, kendini Allah’ın aracı ve halifelerin vârisi olarak gören, dolayısıyla da ruhen ve siyasal açıdan İslamla özdeşleşmiş olan sultanı etkileyecek değildi. Bununla birlikte yine de Ortodoks Hıristiyan uygarlığının sağlıklı devamını garantiliyordu. Daima Hıristiyanlara karşı hoşgörülü olarak kaldı ve babasının yaptığı gibi, Hıristiyanlıktan dönenleri ve özellikle kendi açık fikirlerini paylaşanları görevlendirerek onları eski model Müslümanlara tercih etti.</span></p><br />

      <p class="paragraf para-style-override-14"><span xml:lang="tr-TR">Fatih dinsel konularda ne kadar hoşgörülü olursa olsun, politik ve kişisel durumlarda aynen savaş meydanında olduğu gibi pervasız, hatta zalim olabiliyordu. Fetihten sonra imparatorun nazırlarından birkaçını hapisten çıkarmıştı. Bunların arasında, kiliseler arası müzakerelerden usanarak İstanbul’da sultanın sarığını bir kardinal şapkasını görmeye yeğ tuttuğunu söyleyen Megadux Lukas Notaras da vardı. Sultan nazıra önce saygılı davrandı, hatta onu şehrin valiliğine atamayı bile aklından geçirdi, bununla birlikte kuşkulu danışmanları tarafından bu işten vazgeçirildi.</span></p>

      <p class="paragraf para-style-override-14"><span xml:lang="tr-TR">Notaras bu arada sultana, Sadrazam Halil Paşa’yı Rumlarla anlaşarak rüşvet aldığına dair ispiyonlamıştı. Mehmet, uzlaşmalı bir barış için ona baskı yaptığından beri zaten Halil’den şüpheleniyordu. Sadrazam derhal tutuklandı, görevinden alındı ve Edirne’ye yollandı. Söylendiğine göre, sultan bir gün sarayının kapısına bağlı bir tilki görerek hayvana alay kabilinden, “Zavallı sersem, sana özgürlüğünü vermesini Halil’den niye istemedin?” demişti. Bunu duyan ve akıbetinden korkan Halil hemen Mekke’ye hacca gitmek istediğini söylemişti. Sultanın yolladığı mesaj üzerine içi rahatlayan adam hacca gitmedi. Ama çok geçmeden onun da kellesi gitti. Mehmet böylece çocukluğundan beri içini kemiren olayların hıncını almış ve uzun süredir nefret ettiği bir düşmandan kurtulmuştu.</span></p>

      <p class="paragraf para-style-override-14"><span xml:lang="tr-TR">Halil, sultanın sarayında sadrazamlık görevini peş peşe yerine getiren Çandarlı ailesinin dördüncü üyesi olmuştu. Mehmet, babasının zamanında görev yapan eski Osmanlı rejiminin diğer vezirlerini de işlerinden almıştı. Bundan böyle etrafında yalnızca Hıristiyanken Müslümanlığı kabul eden ve giderek gelişen yönetici sınıfından danışmanlar bulunduracaktı. Böyleleri doğrudan sultanın lütufuna bağımlı olduklarından Mehmet taleplerini yerine getireceklerine güvenebilecekti. Yeni sadrazamı Zağanos Paşa da Arnavut kökenliydi.</span></p><br />

      <p class="paragraf para-style-override-14"><span xml:lang="tr-TR">Fatih’in şimdi en zorunlu görevi dünyanın en büyük başkenti olması mukadder olan İstanbul şehrinin yeniden canlandırılmasıydı. Bu iş özellikle şehir nüfusunun artırılmasını içeriyordu. Yalıtılmışlığı nedeniyle şehir önemini yitirme yoluna gittiğinden beri nüfusu otuz veya kırk bin kişiye düşmüştü. Şehrin büyük bölümleri terk edilmişti. Zaten fazlasıyla harap olan şehir, fetih sonrasında harabe durumundaki sarayları ve başka binalarıyla tamamen viran bir görünüm almıştı. İlk iş olarak sokaklardaki molozların hemen kaldırılmasına girişildi, surlar onarıldı ve Osmanlı modeliyle uyumlu yeni bir yönetim görev başına getirildi. Şehri terk edenlerin hepsi, ki bunlar özellikle Ortodoks Hıristiyanlardı, mallarının ve dinlerinin korumaya alınması, vergiden muaf tutulma ve evleriyle dükkânlarının onarımında hükümetten yardım alma vaatleriyle hemen geri çağırıldılar. Türk kuvvetleri tarafından ele geçirilen tutsaklar da serbest bırakılarak Fener bölgesine yerleştirildiler ve bir süre vergilendirilmediler. Gerek Rumeli gerekse Anadolu’daki eyalet valileri İstanbul’a Hıristiyan veya Müslüman dört bin aile gönderme emrini aldılar. Çeşitli seferlerde ele geçmiş otuz bin köylü İstanbul çevresindeki terk edilmiş köylere yerleştirilerek şehre yiyecek sağlamakla görevlendirildiler.</span></p>

      <p class="paragraf para-style-override-14"><span xml:lang="tr-TR">Fethedilen kentlerdeki varlıklı kişiler, tüccarlar ve zanaatkârlar, sultanın emri üzerine seçilerek ticaretle endüstrinin gelişmesine katkıda bulunmaları için İstanbul’a nakledildiler. Bunların arasında kalabalık bir Yahudi topluluğu olan Selanikli göçmenler ve önemli ölçüde Avrupalı Yahudiler de vardı. Kendi toplulukları olan Yahudiler yirmi beş yıla kalmadan şehirde Müslümanlarla Hıristiyanlardan sonra üçüncü en kalabalık grubu oluşturacaklardı. Sultanın fetihlerinin daha ileri bir evresinde Trabzon’la çevresinden, ayrıca Anadolu’nun başka yerlerinden, Mora’dan ve Ege Adaları’ndan da beş bin aile geldi. Bunlara şehirde kendilerine ait semtler ayrıldı, Karaman’dan gelenler örneğin, yerleştikleri yere Aksaray adını verdiler. Gelenlerin arasında soylu ailelerden başka, esnaf ve imar işine yardımcı olmaları için daha çok zanaatkâr ve duvarcı da vardı. Zaman geçtikçe Rumlar da, Yahudilerle, Ermeniler gibi, şehrin giderek artan refahından yararlanmak için kendiliklerinden göç etmeye başladılar. Aynı zamanda Altın Boynuz’un karşı kıyısında surları yıkılan Pera, Galata limanıyla birlikte yenilendi ve eskisi gibi Cenevizlilerle başka Latin kökenlileri barındıran bir Türk şehri oldu.</span></p>

      <p class="paragraf para-style-override-14"><span xml:lang="tr-TR">Bir Türk yazar fetihten kısa bir süre sonra, “Bu İstanbul şehri ne kadar garip bir yer. Bir tek bakır sikke karşılığında insan kayıkla Rumeli’den Frenkistan’a geçirilebiliyor,” diye yazmıştı. Fatih’in saltanatının sonunun çok öncesinden İstanbul bir kez daha atölyeleri ve pazarları dolup taşan, sanayi faaliyetleriyle kaynayan, fetih zamanındakinden üç, dört kez daha kalabalık, karışık bir nüfusu olan hareketli bir şehir olmuştu. Bir yüzyıla kalmadan, yalnız yüzde 50’sinden biraz fazlası Türk olan yarım milyonluk bir halkı olacaktı.</span></p>

      <p class="paragraf para-style-override-14"><span xml:lang="tr-TR">Mehmet ekonomik hayatın geliştirilmesi konusunda özellikle faaldi; bu amaçla imaret denilen geleneksel İslam müessesesini büyük boyutlarda geliştirdi. Eski başkentler olan Bursa ve Edirne’de çok iyi bilinen bu sistem, pazarlar ve kamu hizmetleri sağlamasıyla şimdi İstanbul’un gelişmesine katkıda bulunuyordu.</span> <span class="italik char-style-override-11" xml:lang="tr-TR">İmaret</span> <span xml:lang="tr-TR">gerçekte</span> <span class="italik char-style-override-11" xml:lang="tr-TR">vakıf</span> <span xml:lang="tr-TR">denilen ortak bir dini, kültürel ve ticari oluşum ya da devlet tarafından veya kişisel bağışlarla finanse edilen, büyük ölçüde devlet tarafından denetlenen dinsel kökenli hayırsever bir tesisti. Bir cami etrafında toplanmış bir kamu binaları kompleksi, bir yüksek öğrenim müessesesi olan bir</span> <span class="italik char-style-override-11" xml:lang="tr-TR">medrese</span><span xml:lang="tr-TR">, bir hastane ve yolcular için bir han içeriyordu. Öte yandan, hanın, pazarın, kervansarayın, değirmenlerin, hamamların, boyahanelerin, ambarların, mezbahaların ve aşhanelerin gelirleri dinsel bağışlara ekleniyor ve onların finanse edilmesine yardım ediyordu.</span></p>

      <p class="paragraf para-style-override-14"><span xml:lang="tr-TR">Mehmet, İstanbul’un ilk büyük camisi Ayasofya vakfının bir bölümü olarak içinde yüzlerce dükkânla depo bulunan bir bedesten veya kapalı çarşıyla etrafındaki sokaklarla pazarlarda bin dükkanın inşasını emretti. Burası gerçekte tüccarların mallarını güvenle depolayabilecekleri, iş yapmak için toplaşabilecekleri bir iş ve ticaret merkeziydi. Mehmet kendi büyük camisini yaptırdığı sırada bunun etrafında altı yüz öğrencinin her gün öğrenim gördükleri sekiz medrese, bir ilkokul, bir kütüphane; gezginler için iki han, bir yemekhane, yoksulların karnının doyurulduğu aşhaneler; bedava hizmet vermeleri için bir göz hekiminin, bir cerrahın, bir eczacının bulundurulduğu bir hastane ve hekimlerin talimatına göre yemek yapmaları için aşçılar vardı. Bunlar bir ortaçağ İslam devletinin parasız eğitim ve sağlık hizmetleriydi.</span></p>

      <p class="paragraf para-style-override-14"><span xml:lang="tr-TR">Sultan Mehmet imparatorluğunun ileri gelen kişilerinden şehrin başka yerlerinde de ikamete mahsus yeni semtlerin merkezi olacak imaretler kurmalarını talep ediyordu. Ticaret geliştikçe kamu hizmetlerine mahsus başka bina kompleksleri de ülkenin dörtbir yanında uzayan kervan yollarını işaretledi. Karadeniz ve Akdeniz bölgeleriyle Asya anakarasından geçen ticaret yollarına hâkim olan İstanbul ise imparatorluğun büyük ticaret merkezi olarak Bursa’yla Edirne’ye yetişti ve sonunda onları geçti.</span></p>

      <p class="paragraf para-style-override-14"><span xml:lang="tr-TR">Mehmet’in teşvik ettiği ve daha sıkı bir devlet denetimi altına aldığı İslam ekonomi hayatının bir başka geleneksel müessesesi de çalışan halkın büyük kısmının ait olduğu zanaatkâr loncalarıydı. Kökenleri belki de Greko-Romen dünyanın kurumlarına dayanan ve ortaçağ Avrupası’nın da yabancısı olmadığı bu oluşumlar İslam dünyasında kendilerine özgü bir karaktere bürünmüşler, burada aynı zamanda bir dinsel ve toplumsal kardeşlik kisvesi almışlardı. Güçlü bir merkezi otoritenin bulunmadığı Osmanlı sınır toplumunda Ahilerin liderliğinde önemli bir rol oynamışlar ve zanaatkârlarla işçilere politik koruma sağlamışlardı. Loncalar ticaretin türüne göre organize edilmişlerdi. Her biri, özerkliklerini korumak ve hükümet karşısında kendi lonca kurallarına göre çıkarlarını savunmak üzere zanaatkâr ustalar tarafından seçilmiş bir lider tarafından temsil ediliyordu. Loncalar her ne kadar kuramsal olarak devlet kontrolünden bağımsız çalışıyor idiyseler de, ölçüler, çalışma maliyetleri, kâr marjı, malın kalitesi, sahtekârlıkla vurgunculuğun önlenmesi gibi ticari düzenlemeler açısından devlete karşı yasal sorumluluk taşıyorlardı. Devlet de bir düzen ve istikrar kaynağı olarak loncaların geleneksel yapısına saygı duyuyor, iç işlerine karışmıyor, sadece hazinesiyle halkının çıkarlarını korumakla ilgileniyordu.</span></p>

      <p class="paragraf para-style-override-14"><span xml:lang="tr-TR">Lonca sisteminin bu evriminin yanı sıra kentleşmenin gelişimi ve pazarlama kolaylıklarının artması, şimdi kemale ermiş Osmanlı İmparatorluğu’ndaki ekonomik evrimin yeni bir evresini yansıtıyordu. Bu durum, on beşinci yüzyılın son on yıllarında Osmanlı’nın Avrupa devletleriyle ilişkilerinde en önemli konuma oturan ticaretin büyük ölçüde gelişmesi şeklini alıyordu. Bizans artık var olmadığına, Haçlıların Doğu’ya yönelik gerçek bir tehdidi de geçmişte kaldığına göre, imparatorluk ticaretin esaslı bir merkezi olup çıktı. Asya’yla Avrupa arasında yaşamsal önemi olan bir ticaret bağı görevi yaparak, karşıt iki dünya arasındaki sosyal ve kültürel ilişkileri de etkileyen daha geniş bir ekonomik değiş tokuş alanı yarattı. Bizans’ın ekonomik bakımdan Venedik’e bağımlı olmasına karşın, toplumu çok ırklı Osmanlı İmparatorluğu bütün devletlerle koruyucu bir gümrük tarifesi esasına göre eşit koşullarla ticaret yapıyordu. Tüccarları zaman içinde Doğu Avrupa’dan başlayarak, Orta, hatta Batı Avrupa’nın içlerine kadar sızacaklar, en önemli kentlerde ticaret merkezleri kuracaklar ve Doğu’nun tarımsal, endüstriyel ürünlerini Batı’nın silahları, madenleri ve diğer hammaddeleriyle takas ederek kendi kredi sistemlerini geliştireceklerdi.</span></p>

      <p class="paragraf para-style-override-14"><span xml:lang="tr-TR">Yerleşik duruma geçmiş bir dizi göçer topluluğundan geleneksel bir Doğu devleti temeline dayalı bir İslam imparatorluğuna dönüşen Osmanlı, köklü ekonomik müesseselere ve ilkelere göre yönetiliyordu. Toplumun bütün sınıflarının ve tüm refah kaynaklarının hükümdarın gücünü korumakla yükümlü olduğu ülkede halk başlıca iki sınıfa ayrılıyordu. Bir tanesi sultanın otoritesini temsil eden yöneticiler, ordu ve din adamlarından; ikincisi ise</span> <span class="italik" xml:lang="tr-TR">reaya</span><span xml:lang="tr-TR">’dan, toprağı işleyenlerden ve zanaatkârlardan oluşuyordu. Ülkenin üreticileri ve vergi mükellefleri onlardı. Üretim yöntemleri ve kâr payları sosyal, politik düzen yararına devletin sıkı denetimi altındaydı. Ve her bireyin kendi sınıfında kalması katı bir mantık silsilesi sayesinde sağlanıyordu.</span></p>

      <p class="paragraf para-style-override-14"><span xml:lang="tr-TR">Ancak şimdi giderek önemi artan üçüncü bir sınıf da vardı: bu da, yasal ve sosyal kısıtlamaların dışında kalan, kapitalist olabilecek tüccarlar sınıfıydı. Küçük tüccarları ve zanaatkârları kapsamayan bu büyük işadamları, bölgeler arasındaki ticaretten ve uzaktan getirilen mallardan kâr sağlıyorlardı. Sinan Paşa’nın</span> <span class="italik" xml:lang="tr-TR">Prensler için Bir Osmanlı’nın Aynası</span> <span xml:lang="tr-TR">adlı eseri on beşinci yüzyılın bu döneminde hükümetin ticarete gösterdiği ilgiyi şu şekilde yansıtır:</span></p><br />

      <p class="paragraf para-style-override-14"><span xml:lang="tr-TR">Ülkenin tüccarlarına ayrıcalık tanıyın, onları destekleyin, kimsenin onları hırpalamasına izin vermeyin, çünkü ülke onların yaptığı ticaretle zenginleşir, onların malları sayesinde dünyaya ucuzluk gelir, onların sayesinde sultanın ünü çevre ülkelere taşar ve yine onların sayesinde ülkenin içinde refah artar.</span></p><br />

      <p class="paragraf para-style-override-14"><span xml:lang="tr-TR">Mehmet şehrin surlarını yeniden inşa ettirmeye ve berkitmeye başladı. İstanbul’u mimari açıdan Bizans zamanındaki gibi görkemli bir imparatorluk başkentine dönüştürmeye, Selçuklu Sultanlığı’nın sinesinden doğan Osmanlı İmparatorluğu’nun zaferlerine layık bir imaj yaratmaya kararlıydı. Vakit kaybetmeden Fatih Camii olarak bilinecek olan kendi camiini inşa ettirmeye girişti. Bu iş için Rum kökenli bir mimar kullandı; Rum Patriği Kilisesi’ni Altın Boynuz’un Rum semti Çarşamba’daki Pammakaristos Manastırı’na naklettiği zaman yıkılan Havariyun Kilisesi’nin yerini ve materyallerini yeni bina için uygun gördü. Mehmet, camisiyle dış eklentilerinin toplam boyutlarıyla Ayasofya’yı aşmasıyla böbürleniyordu. Marmara Denizi’yle Altın Boynuz arasındaki tepelerin batı doruğuna taç gibi oturmuş olan Fatih Camii, yüzyıllar içinde İstanbul şehrine yeni bir profil verecek olan büyük kubbeli camiler dizisinin ilki oldu. Başlangıçta Ayasofya’nın Bizans üslubundan esinlenen bu camiler, yeni bir mimarlar dizininin görkemini İslam imajı doğrultusundan yansıtacaklar ve Hıristiyanlarınkini gölgede bırakacak bir Müslüman metropolü yaratacaklardı.</span></p>

      <p class="paragraf para-style-override-14"><span xml:lang="tr-TR">Mehmet aynı zamanda, surların önünde şehit olan ve mezarı kuşatma sırasında rastlantı sonucu bulunan peygamberin arkadaşı için yapılacak Eyüp Camii’nin temelini attı. Bizans imparatorlarının sarayları enkaz halinde oldukları, üstelik kendi imparatorluk normlarına göre yetersiz olduklarından Fatih, tepenin orta yerinde Pantokrator Manastırı’nın büyütülmesiyle kendine bir saray yaptırttı. Edirne’den gelerek yerleşeceği bu saraya daha kolay ulaşılması için bir dizi taş döşeli yeni sokak oluşturdu. Bunlarla ve diğer inşaatlarıyla saltanatının kalan yirmi beş yılı boyunca sürdürdüğü seferlerinin arasındaki kış aylarında şahsen yakından ilgilendi.</span></p>
    </div>
  </div>
</body>
</html>
