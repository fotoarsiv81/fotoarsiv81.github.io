<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-26.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-26.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-sol" id="toc_marker-5-5"><span class="alt-baslik" style="font-size:1.38em;" xml:lang="tr-TR">((22))</span></p>

      <p class="paragraf para-style-override-14"><span xml:lang="tr-TR">1648’de Sultan İbrahim’in öldürülmesiyle oğlu IV. Mehmet’in tahta çıkması Osmanlı İmparatorluğu’nda yeniden canlanmayı sağlayamamıştır. Saltanatının ilk sekiz yılı boyunca ülkede Yeniçerilerle Sipahiler arasında kışkırtıcılık devam etmişti. Özellikle de iki Valide Sultan’ı, Mehmet’in annesi Turhan’la bir zamanlar çok güçlü olan ve birkaç zaman sonra rakibesinin isteği üzerine öldürülecek olan Mehmet’in büyükannesi Kösem’i birbirine düşürmeye çalıştılar. Bu mücadelelere yurtdışında yenilgiler ve yeni tehditler eşlik ediyordu. Bir türlü sona ermeyen Girit seferi. Artık Türklerin denizlerdeki hâkimiyetlerinin geçmişte kaldığının kanıtıydı. Bu hâkimiyet on yedinci yüzyılın ortalarından itibaren Venediklilerin eline geçti. Maltalı ve Toskana’lı korsanlar da bir yandan engelle karşılaşmadan Akdeniz’i haraca keserken Berberistan korsanları da Osmanlı denetiminden çıkmaktaydılar. Türkler artık kendi denizyollarını, hatta kendi kıyılarını bile savunacak durumda değillerdi.</span></p>

      <p class="paragraf para-style-override-14"><span xml:lang="tr-TR">Türklerin Girit’te Hanya’ya ilk çıkışlarından sonra Venedikliler boğazları, Ege kıyılarını ve Mora limanlarını ablukaya aldılar. Kandiye’nin uzayan kuşatması için Girit’e levazım ve takviye götüren bir Osmanlı filosunu Venediklililerin Çanakkale açıklarında yendikleri ve yok ettikleri önemli bir savaşla iş çığırından çıktı. Venedik bu savaşın arkasından boğazlara hâkim konumdaki Lemnos (Limni) ve Tenedos’u (Bozcaada) zapt etti. Bu olay Türklerin gözünde donanmanın İnebahtı’daki ayarında bir yenilgiydi. Sonuç olarak, Venedik’in boğazları ablukası daha da yoğunlaştı, başkente iaşe ulaştırılamayınca da fiyatlar fırladı, hoşnutsuzluk aldı yürüdü ve şehrin de saldırıya uğraması olasılığı paniğe yol açtı.</span></p>

      <p class="paragraf para-style-override-14"><span xml:lang="tr-TR">Sultanın annesi Turhan Sultan bu krizle başa çıkmak için işte o zaman hükümdarın hizmetindeki güçlü adamı, konumu ve yeteneği açısından Osmanlı Devleti’ni canlandırabilecek kişiyi gizlice çağırdı. Bu kişi kendisine sadrazamlık teklif edilen Köprülü Mehmet’ti. Mehmet, ataları Kuzey Anadolu’daki Köprü kasabasına yerleşen mütevazı aileden bir Arnavut’tu. Sultanın saray mutfağında aşçı yamağıyken aşçılığa yükselmiş, daha sonra birçok devlet görevlerinde ve eyalet valiliklerinde bulunmuştu. O sırada yetmiş bir yaşında ve beyninin sulandığını iddia eden daha genç birçok düşmanla çevriliydi. Köprülü Mehmet sadrazamlığı ancak açık seçik koyduğu koşulların kabul edilmesi durumunda kabul edecekti. Örneğin, alacağı bütün önlemler tartışmasız onaylanacaktı; bütün görevlere uygun gördüğü kişileri atamada serbest olacaktı; hiçbir vezir veya memur ya da gözde otoritesiyle boy ölçüşemeyecekti; saraya ulaştırılacak bütün raporlar onun kontrolünde geçecekti; sultanın tam güvenine sahip olacak; sultan, onun hedef edilebileceği iftiralara kulak asmayacaktı. Özetle, o güne dek sultandan başkasının sahip olamadığı mutlak bir güç talep ediyordu. Valide Sultan, oğlu adına yemin ederek bu koşulların hepsinin yerine getirileceğini vaat etti. Köprülü, şeyhülislamdan bütün yapacaklarını peşinen onaylayan bir de fetva aldı. Annesinin verdiği söze saygı gösteren sultan, onu bizzat huzuruna kabul etti ve sadrazamlığa atadı. Köprülü Mehmet Paşa böylece padişahın sekiz yıllık saltanat süresi içindeki sadrazamların on birincisi oldu. Sadrazamın atanması, yurdu Arnavutluk’la Bulgaristan’daki Hıristiyan dağ aşiretlerinde askere gönüllü olma ve Müslümanlığı kabul etme dalgasına yol açtı; böylece, orduyla yönetime yeni enerji ve sadakat kaynakları aşılanmış oldu.</span></p>

      <p class="paragraf para-style-override-14"><span xml:lang="tr-TR">Reformcu öğelerin öğüdünü dinleyen Sultan Mehmet imparatorluğunun yönetimini kesinlikle Köprülü’nün, sonra da ardılı olan oğlu Ahmet’in (Köprülü Fazıl Ahmet Paşa) eline bıraktı. Sultanın kendisi yönetmeye hevesli olmadığından sadrazamların ikisine de bütün entrikalara ve rekabetlere karşı kesinkes ve tutarlı desteğini sağladı. Böylece Osmanlı Devleti sonraki yirmi yıl süresince ve şanssız bir ara dönemden sonra on yedinci yüzyılın sonlarındaki benzer bir süre boyunca, o vakte kadar hanedan dışındaki kalıtım ilkesine yapısında yer vermemiş olmasına karşın, üstün zekâlı ve yönetsel yetenekli bu devlet adamları hanedanının yönetiminde yaşadı. On yedinci yüzyılın bu çok önemli dönüm noktasından itibaren de imparatorluğun etkin yönetim merkezi sultanın sarayı olmaktan çıkarak kapısındaki sadrazamın sarayı oldu. Burası sonraki yüzyıllarda Bab-ı Âli adıyla anılacaktı.</span></p>

      <p class="paragraf para-style-override-14"><span xml:lang="tr-TR">Köprülü Mehmet devlet mekanizması ve zayıf yanları hakkında ince bir bilgiye sahip deneyimli bir adamdı. Konuşmayı ikinci plana iten bu eylem adamı, yılmaz iradeli bir diktatördü ve kilit mevkilerdeki görevlilerin tasfiyesi ve yerlerine başkalarının atanmasıyla saltanatına başlamıştı. Ne pahasına olursa olsun düzensizlik, yolsuzluk ve yeteneksizliği yok etmeye kararlı, imparatorluğunun güvenliğini ve esenliğini tehdit eden herkesi keşfetmede ve acımasızca cezalandırmada bir numara olan bu sadrazamın beş yıllık görev süresi içinde otuz beş bin zanlıyı idam ettirdiği söylenir. Başcellat, bunların arasındaki dört bin mevki sahibi kişiyi bizzat kendisi boğduğunu ileri sürmüştür.</span></p>

      <p class="paragraf para-style-override-14"><span xml:lang="tr-TR">Köprülü bu işi tutkuyla, özellikle de IV. Murat’ın ayırım tanımaz gaddarlığıyla yapmamıştı. Yumruğunu ince bir hesapla görevlilerin, askerlerin, kadıların, din adamlarının üzerine fark gözetmeden indirmiş, otoritesine ve de devlete yönelik tehlikenin nereden geldiğini büyük bir serinkanlılıkla keşfetmişti. Güçlü yumruğu ve sağduyusunu var olan hükümet mekanizmasının bünyesinde bütünüyle çalıştırarak yasaları şiddetle uygulamaya koydurmuş, bunları sultanın iradesinin biricik etkin aracı haline getirmişti. Osmanlı İmparatorluğu’nu içinde henüz hayat varken canlandırmayı, yalnız içteki istikrarına değil, dışarda eski prestijine ve gücüne de kavuşturmayı amaçlıyordu.</span></p>

      <p class="paragraf para-style-override-14"><span xml:lang="tr-TR">Köprülü her şeyden önce ordu içinde disiplinle gururu diriltmeye, orduyu yurtiçindeki anlaşmazlıklardan uzaklaştırarak Osmanlı fetih geleneği çerçevesi içinde yurtdışında fetihlere yöneltmeye kararlıydı. Çanakkale’yi kısa zamanda Venediklilerden temizleyerek Bozcaada’yla Limni’yi yeniden zapt ederek ve Osmanlı Donanması’nı kuvvetlendirerek güven kazanmış, boğazların girişini korumak için iki kale yaptırmış, Ege adalarıyla limanlarında bir dereceye kadar otorite sağlamış ve Girit’e takviye kuvvetleri göndermek üzere iletişim hatlarını yeniden açmıştı. Osmanlı Donanması her ne kadar bir daha Akdeniz üzerinde hâkimiyet kuramayacaksa da Venedik’e karşı girişilen savaşta avantaj elde edilmiş ve Kandiye Kuşatması daha fazla kesintiye uğramamak üzere yeniden başlamış oluyordu.</span></p>

      <p class="paragraf para-style-override-14"><span xml:lang="tr-TR">Köprülü Mehmet ayrıca Anadolu’da Abaza adında başka bir asinin çıkardığı isyanı bastırdı ve Abaza’nın başını, başka otuz asininkilerle birlikte sergilenmek üzere İstanbul’a yolladı. Karadeniz’in ötesinde Don ile Dinyeper üzerinde kaleler yaptırarak Kazaklara karşı Osmanlı savunmalarını berkitti. Transilvanya’ya başarılı bir sefer düzenleyerek Osmanlı kontrolünü güçlendirecek yeni bir eyalet oluşturdu, böylece ardılı tarafından gerçekleştirilecek olan Macaristan’la Avusturya’ya büyük bir seferin yolunu açmış oldu.</span></p>

      <p class="paragraf para-style-override-14"><span xml:lang="tr-TR">Köprülü Mehmet Paşa beş yıllık bir “saltanat”tan sonra 1661’de ileri bir yaşta öldü. Sadrazam olarak yerine arzusu üzerine yirmi altı yaşındaki oğlu Ahmet geçirildi. Köprülü Fazıl Ahmet Paşa memleketi gerçek bir devlet adamı gibi on beş yıl süresince yönetecekti. Köprülü Mehmet Paşa ölüm döşeğindeyken o sırada yirmi yaşında olan sultan IV. Mehmet’e dört davranış ilkesini miras olarak bıraktı: kadın tavsiyesine hiç kulak asmamalıydı; herhangi bir tebaasının fazla zenginleşmesine hiçbir zaman meydan vermemeliydi; devletin hazinesinin her daima dolu olmasına dikkat etmeliydi; daima at sırtında olmalı, orduları sürekli eylem durumunda bulundurmalıydı.</span></p><br />

      <p class="paragraf para-style-override-14"><span xml:lang="tr-TR">Sultan Mehmet gerçekten de hayatının büyük bir kısmını at üstünde geçirecekti, ama savaşarak değil, av peşinde koşarak. Çocukken fazla bir öğrenim görmediği gibi, erken yaşta her türlü oyuna alışmıştı; “Güçlü Avcı” olarak ün yapacaktı. Tarihçi Paul Rycaut, “Şimdiye kadar hiçbir prens bu kadar güçlü bir Nemrut olmamıştır... Hiç sakin bir yaşam sürmüyor, sürekli at üstünde koşturuyordu. Edirne yöresindeki ve Balkanlar’ın çeşitli bölgelerinde spor ’seferleri’ tebaalarına büyük güçlükler ve sıkıntılar yaşatıyordu. Bir keresinde on beş farklı bölgeden otuz veya kırk bin köylü üç, dört gün boyunca ormanlardaki hayvanları av gününde sultan tarafından köpeklerle, tüfeklerle gürültü ve karışıklık içinde katledilmeleri için belli bir çevreye sürmekle görevlendirilmişlerdi. Bu köylü grupların geçimi için kırsal kesim halkına vergiler yükleniyor, köylüler buna rağmen birçok eziyete katlanıyor, kara kışta uzun geceleri ormanda geçirmek zorunda kalışlarından dolayı kayıplar da veriyorlar, özetle imparatorlarının eğlencesini hayatlarıyla ödüyorlardı,” diye yazmıştı.</span></p>

      <p class="paragraf para-style-override-14"><span xml:lang="tr-TR">Sultanın kendi adamları da efendilerinin at sırtındaki marifetlerini her zaman hoş karşılamıyor, saraydaki rahat hayatlarını özlüyorlar, “Babanın aşk düşkünlüğünü oğulun amaçsız kaprislerine ve huzursuz ruhuna yeğler oluyorlardı.” Bir kış günü sultana Edirne’ye dönme zamanının geldiğini ima etmeleri üzerine, sultan alaycı bir tavırla onaylar göründü ve yirmi saat boyunca bir kez dahi yere basmadan Edirne’ye doğru at sürdü. Sultan IV. Mehmet avları için yurtdışından ve çoğu zaman Rusya’dan cins köpeklerle şahinler getirtiyordu. Avlardaki maceraları, daha önemli atalarının askeri alandaki başarıları gibi şiirlerle ölümsüzleştiriliyordu. Avlarıyla ilgili kendi eliyle notlar alıyor, öldürdüğü her hayvan hakkında çok doğru ve ayrıntılı raporlar hazırlıyordu.</span></p>

      <p class="paragraf para-style-override-14"><span xml:lang="tr-TR">Köprülü Fazıl Ahmet’in şimdi Tuna’nın yukarı boylarında arka arkaya giriştiği önemli seferlere katılmaya ender olarak razı edilebiliyordu. Sadrazam savaşırken sultan avlanıyordu. 1663 yazındaki bu seferlerin ilkinde ordularıyla Edirne’ye kadar yürümüş, ama peygamberin kutsal sancağını burada Köprülü’ye vermiş ve ava gitmek üzere askerlerini yüzüstü bırakmıştı. Köprülü Fazıl Ahmet’in Belgrad’a götürdüğü kuvvet, Sultan Süleyman zamanından beri toparlananların en büyük ve en güçlüsüydü. Yapılan savaş, Türklerin Eflak’la Romanya’daki Hıristiyan vassallarından, hatta Habsburg zulmü karşısında onları kurtarıcı olarak gören Macar köylülerinden aldıkları destek açısından dikkate değer.</span></p>

      <p class="paragraf para-style-override-14"><span xml:lang="tr-TR">Tuna’yı aşan Köprülü Fazıl Ahmet Paşa’nın birlikleri çok geçmeden Macaristan’la Transilvanya’yı istila ettiler. Drava’ya ulaşınca Sultan Süleyman’ın saltanatı zamanındaki gibi Osmanlı’ya vergi ödenmesini istedi. Bu isteği kabul edilmeyince Buda üzerine yürüdü, sonra kuzeybatı yönünde ilerleyerek önemli Neuhäusel kalesini kuşattı ve zapt etti. Avusturyalıların gafil avlanmasıyla sonuçlanan bu savaş hemen hemen yetmiş yıl önceki Mezo-Keresztes (Haçova) Savaşı’ndan beri kazanılmış en büyük Türk zaferi oldu. Gerçekte büyük bir yağmadan ibaret olan bu başarı, Köprülü Fazıl Ahmet’i Viyana’yı zapt ederek Muhteşem Süleyman’ın zaferlerini gölgede bırakmaya heveslendirdi.</span></p>

      <p class="paragraf para-style-override-14"><span xml:lang="tr-TR">Kışı Belgrad’ta geçiren Köprülü, ertesi yıl batıya doğru yürüyüşüne devam etti. Osmanlı birliklerine öncülük eden Tatar başıbozuk birlikleri, bu arada Sultan Süleyman’ın akıncıları gibi geçtikleri yerleri harap ediyor ve insanları korkudan titretiyorlardı. Şimdi Viyana yolu üstündeki bütün kaleleri zapt etmeyi aklına koyan Köprülü birkaç başarı daha kazandıktan sonra Macaristan ve Avusturya arasındaki sınıra yakın Raab Nehri üzerindeki Körmend kilit noktasına vardı. Tehlikenin bilincinde olan Vasvar’daki Avusturyalılar barışçıl bir uzlaşma için girişimlerde bulundular. Fakat anlaşma daha onaylanıp resmileşmeden Fazıl Ahmet, Raab’ı aşmak kararıyla harekete geçti. Ancak burada St. Gothard Manastırı’nın yakınlarında sayıca daha az, fakat daha iyi silahlı, taktik ve teknik açılarından da daha üstün bir imparatorluk kuvvetinin kararlı ve iyi planlanmış bir direnişiyle karşılaştı. Sonuç Köprülü için hızlı ve onur kırıcı bir yenilgi oldu.</span></p>

      <p class="paragraf para-style-override-14"><span xml:lang="tr-TR">Kuvvetlerinin yarısını Raab’ın diğer yakasına yollayan Köprülü Fazıl Ahmet ertesi sabah nehri aşmak kararıyla diğer tarafında kalmıştı. Fakat gece içindeki fırtınayla yağmur ve bunu izleyen su baskınları bunu yapmasını önledi. Öyleyken sonuçtan o kadar emindi ki sultana nehrin başarıyla geçildiğini müjdeletti ve İstanbul’da vakitsiz zafer şenlikleri yapılmasına yol açtı. Fakat öncü kuvvet ilk başarıdan sonra yenilgiye uğradı. Avusturyalı atlı kuvvetler Türk saflarını yararak binlerce düşmanı nehrin sularına gömmüş, zafer Hıristiyanların olmuştu.</span></p>

      <p class="paragraf para-style-override-14"><span xml:lang="tr-TR">St. Gothard böylece 1664’de Osmanlı ve Habsburg çekişmesinde çok önemli bir dönüm noktası oluşturmuş, kâfir Türklerle Avrupa’nın Hıristiyan kuvvetleri arasındaki savaşta Türklerin ilk büyük yenilgisine sahne olmuştu. 1526’da Mohaç’da başlayan ve yetmiş yıl sonra Mezo-Keresztes’de süren Türk zaferleri dönemi böylece kesintiye uğramış oluyordu. Avrupa ordularının Otuz Yıl Savaşı sonucunda düzen, eğitim, teçhizat, taktik ve otoriter liderlik bahislerinde edindikleri deneyimin derecesi ilk kez Türklerin suratına çarpılmıştı. Osmanlılar Köprülü’nün ilk zaferine ve on altıncı yüzyıl kafasıyla duydukları iyimserliğe karşın, on yedinci yüzyıl savaş sanatındaki gelişmelere ayak uyduramamışlardı. Geleneksel yöntemlere bağlı ordularının Batı’nınkilere kıyasla modası geçmiş sayılırdı. Bu, Türkler için gelecek açısından huzur bozucu bir keşifti.</span></p>

      <p class="paragraf para-style-override-14"><span xml:lang="tr-TR">Avusturyalılar St. Gothard’da askeri teknik açısından Avrupa’daki bütün ülkelerden ileri olan Fransa’nın yolladığı yedek kuvvetlerle destek bulmuştu. Bu kuvvetler XIV. Louis tarafından Papa’nın Kutsal İttifak’ını desteklemek amacıyla yollanmıştı. Çünkü Fransızlar prensip olarak Türklerle ittifak politikasına hâlâ bağlı olmakla beraber, ilk Köprülü olan Mehmet Paşa’nın iktidara gelişinden beri bu diplomatik bağ kopma derecesine gelmişti. Elçileri önceleri Köprülü’yü küçümsemiş ve gücendirmiş olduğundan kapitülasyonlar şimdi yürürlükten kalkma durumundaydı. Fransız yedekler, tıraşlı çeneleriyle yanakları ve pudralı peruklarıyla yaklaştıklarını gören Köprülü Fazıl Ahmet tarafından önceleri hor görülmüşler, sadrazam, “Bu genç kızlar da kim?” diye bağırmıştı. Fakat Fransızlar çok geçmeden Türklerin üzerine çullanarak düşmanın</span> <span class="italik" xml:lang="tr-TR">Allah</span> <span xml:lang="tr-TR">çağrılarını kendi</span> <span class="italik" xml:lang="tr-TR">Allons!</span> <span class="italik" xml:lang="tr-TR">Allons! Tue!</span> <span class="italik" xml:lang="tr-TR">Tue!</span> <span xml:lang="tr-TR">”Haydi! Haydi! Öldür! Öldür!” çığlıklarıyla bastırdılar.</span></p>

      <p class="paragraf para-style-override-14"><span xml:lang="tr-TR">Tam bir kıyıma uğrayan Yeniçeriler bu çığlığı uzun zaman unutmayacaklar, yaptıkları manevralarda tekrar edecekler ve Fransız komutan Duc de la Feuillade’dan</span> <span class="italik" xml:lang="tr-TR">Fouladi</span> <span xml:lang="tr-TR">“Çelikten Adam” diye söz edeceklerdi.</span></p>

      <p class="paragraf para-style-override-14"><span xml:lang="tr-TR">Avusturyalıların kayıpları her şeye rağmen ağırdı, öyle ki savaştan on gün sonra sadrazamla barışın koşullarını konuşmaya hazırdılar. Sonuç, Zitvatorok Anlaşması’nı yenilemekten başka bir şey olmayan Vasvar Antlaşması oldu ve zaferi kazananlar Avusturyalılar olduğu halde Osmanlılara şaşılacak avantajlar sağladı. İlk fetihlerinden birçoğu, bu arada Neuhäusel onlarda kalırken gerek Türkler gerekse Avusturyalılar tarafından boşaltılacak olan Transilvanya’da vassal prens Apafi vergiye tabi olacaktı. Ülkenin batı ve kuzey bölümlerine hapsolan Habsburglar doğuya doğru yayılamayacaklardı. Köprülü böylelikle sultanın topraklarını genişletmiş savaşta kaybettiklerini diplomasi sanatı sayesinde kazanmış oluyordu. Bir zafer görkemi içinde göklere çıkartılmak üzere İstanbul’a döndü.</span></p><br />

      <p class="paragraf para-style-override-14"><span xml:lang="tr-TR">Köprülü Fazıl Ahmet Paşa’nın bundan sonraki girişimi savunmalarının daha da zayıfladığı bilinen ve yirmi beş yıldır süregelen bir dizi seferle imparatorluğun kaynaklarını tüketen Girit Adası’nın fethini tamamlamak oldu. 1666’da yüklü takviyelerle adanın yolunu tuttu ve orada üç yıl kaldı. Başkentten bu kadar uzun süre uzaklaşabilmesini Sultan Mehmet’in gözdesi olan Giritli bir köle kızın desteğine borçluydu. Büyük nüfuz sahibi Gülnuş Sultan, Köprülü’nün davasını destekledi ve sadrazamın otoritesini padişaha onaylattı. Kandiye Kuşatması’nın üçüncü evresi böylece bütün yaz ve kış boyunca devam etti. Rycaut’nun tarif ettiği gibi, “Dünyanın en zapt edilemez kalesi o çağdaki insan zekâsının icat edebileceği en üstün sanat ve beceriyle berkitilmişti.” Lağımları ve tünelleri, hendekleri ve ara siperleriyle mühendislik harikasıydı. Rodos Kuşatması’nda bu yöntemin öncülüğünü yapan Türkler ise hâlâ bu sanatta üstün bir beceri gösteriyorlardı. Yılmadan ve yorulmadan Kandiye’nin altını lağımlar ve galerilerle kazıp oydular.</span></p>

      <p class="paragraf para-style-override-14"><span xml:lang="tr-TR">Türkler şimdi seferin her aşamasında adaya deniz kuvvetlerini ulaştırabiliyorlardı. Venedikliler ise, başka bir haçlı seferi adına yalnız Papa’yla İtalyan ve Habsburg kuvvetlerinin değil ta işin başından beri onlara gizlice yardım eden Fransızların desteğini görüyorlardı. Fransız onur ve kahramanlığının en parlak öğeleri olarak ün yapmış St. Gothard’ın “genç kızları” komutanları Duc de la Feuillade’la birlikte Malta bandıralı gemilerle adaya hareket etmişlerdi. Burada romantik bir yiğitlik ruhuyla ve Venedikli komutan Morosini’nin emrine karşı gelerek ellerinde istavrozlar taşıyan keşişlerin öncülüğünde kaleden bir sorti yaptılar ve oldukça fazla Türkü katlettiler, ancak sonuçta yenilerek geri çekilmek zorunda kaldılar. Ertesi yıl Noailles Dükü’nün kumandasındaki daha kalabalık bir Fransız kuvveti Kandiye’ye doğru yola çıktı. Bu kez Papa’nın sancağıyla yolculuk ediyorlardı. Noailles Morosini’nin Venedikli askerlerinin yardımını istemeyerek yalnız Fransızların katılacakları bir saldırı yapılmasında ısrar etti. Bu çıkış başarısız olunca Fransız filosu, Türkleri şehrin önündeki siperlerinden çıkarmayı amaçlayan denizden bir bombardıman eyleminde Venediklilerle birleşti. Bu da kısmen saldırı sırasında bir Fransız gemisinin batırılması yüzünden başarısızlıkla sonuçlandı. O sırada Venediklilerle araları bozuk olan Fransızlar bu olaydan sonra ordularıyla birlikte ülkelerine döndüler.</span></p>

      <p class="paragraf para-style-override-14"><span xml:lang="tr-TR">Dört gün sonra Morosini artık daha fazla direnemeyeceği düşüncesiyle Kandiye şehrini Türklere teslim etti. Kuşatma Truva’nın kuşatılmasından bile daha uzun sürmüştü. Köprülü Fazıl Ahmet barış için onurlu koşullar öne sürdü ve bunlara sadık kaldı. Tükenmiş Venedik garnizonunun giderken silahlarının bir kısmını beraberlerinde götürmelerine izin verildi, Giritliler ise istedikleri takdirde başka yerlere göç etmede serbest bırakıldılar. Venedik Türk toprağı haline gelen adada bazı limanları elinde tuttu. Girit böylece Güney Ege’de doğal bir engel oluşturarak Doğu Akdeniz’i bir Türk gölü haline getirdi. Adanın Ortodoks Rum halkı Latin Katolik egemenliğinin baskılarından sonra Türkleri kurtarıcı gibi karşıladı; zaman içinde büyük bir kısmı üstelik din değiştirerek Müslüman oldu.</span></p><br />

      <p class="paragraf para-style-override-14"><span xml:lang="tr-TR">Köprülü Mehmet Paşa, oğluna bu iki büyük savaşın sonuyla birlikte, bunu tamamen başaramasa da, Sultan Süleyman’ınkiyle boy ölçüşen bir askeri organizasyonu miras olarak bırakmıştı. Fazıl Ahmet Paşa gerçekte sadece bir savaşçı değildi. Aynı zamanda devlet adamı olarak birçok erdemleri vardı. Türk tarihçileri tarafından bu bakımdan imparatorluğu büyüten ve ölümünü izleyen dönemde de imparatorluğun gerilemesini durduran Sultan Süleyman’ın son sadrazamı Sokullu’yla kıyaslanmıştır. Yarı cahil babası Fazıl Ahmet’e hukuk eğitimi verdirmiş, Fazıl Ahmet’in kendisi, önceki sultanların yaptıkları gibi iki eyaletin valiliğini yürüterek bilgisini devlet işlerine ilişkin deneyimleriyle perçinlemişti. Babasının gücünü devralmıştı, ama Köprülü Mehmet’in gaddarlığı onda yoktu. Bunu yapacak kadar güçlendiğini hissedince Köprülü rejiminin sertliğini yumuşatmış ve insancıl, adil ve hemen hemen yolsuzluktan uzak bir yönetim kurmuştu. Açgözlülükten öylesine uzak ve rüşvete karşı öylesine bağışıklıydı ki, kendisine bir armağanın sunulması, verene sempati duyuracak yerde aleyhine dönmesine yol açıyor deniliyordu.</span></p>

      <p class="paragraf para-style-override-14"><span xml:lang="tr-TR">Dini bütün bir Müslüman olmakla beraber bağnazlıkla ilgisi yoktu, başkalarının inançlarına karşı saygılıydı, Hıristiyanlarla Yahudileri haksızlığa uğramaktan koruyordu. Kilise inşaatına konmuş kısıtlamaları kaldırdı. Alışılmış inançlara uymayan şeyhlerle dervişleri sürgüne yollayan ve bir Hıristiyan ayaklanmasını kışkırttığı iddiası üzerine Rum patriğini astıran babasından bu bakımdan farklıydı. Net yargılara varan ve sorunun köküne inen keskin bir zekânın sahibi Köprülü Fazıl Ahmet Paşa, az konuşan, iyi niyet sahibi bir adamdı. Vakur bir görünüşün yanı sıra nazik ve mütevazı biriydi. Milletçe dürüst ve sözüne sadık olarak biliniyor, erdemleri sayesinde herkesin saygısını ve sevgisini kazanıyordu.</span></p>

      <p class="paragraf para-style-override-14"><span xml:lang="tr-TR">Fazıl Ahmet Paşa’nın sivil alanda başlıca görevi, babasının başlattığı çeşitli reformları sonuçlandırmak oldu. İslami yasalarıyla sultanların kanunlarına itaati sağlamak için önlemler aldı. Finansal bir yük ve devlet içinde bir kargaşa unsuru olan saray birliklerinin sayısını azalttı. Hazinenin yükünü hafifletti ve düzeltilmiş bir vergi ve düzen sistemi sayesinde köylü sınıfına koruma sağladı. Ayrıca, siyasal ve askeri konulara çok vakit ayırmasına karşın, zaferlerini ve diğer başarılarını ölümsüzleştirmeye çalışan yazarlara, şairlere ve tarihçilere destek olmak fırsatını buldu.</span></p>

      <p class="paragraf para-style-override-14"><span xml:lang="tr-TR">Fazıl Ahmet Paşa yeni fetihlerin de peşinden koştu. 1672’de Karadeniz’in ötesinde gelecekte Türkler için en önemli bir savaş sahnesi olacak topraklara gözünü dikti... bu topraklar Rusya’yla Lehistan’dı. Fazıl Ahmet özellikle iki güç arasında tartışma konusu olan, dolayısıyla da Türk müdahalesine elverişli bir zemin oluşturan Ukrayna’ya gözünü dikmişti. Ruslarla Lehler kısa zaman önce bağımsız ve şiddetli Kazakların gerek Ukrayna’daki gerekse daha güneyde Karadeniz’e dökülen Bug ve Dinyeper nehirlerinin ağızları çevresindeki bölgelerini aralarında paylaşmaya çalışmışlardı. Rusya çarı da daha doğudaki Don Kazaklarının topraklarına hâkim değil miydi? Leh Ukraynası’nın Kazakları efendilerine karşı ayaklandılar ve Jan Sobieski kumandasında bir Lehistan Ordusu’nun silahlı müdahalesine yol açtılar.</span></p>

      <p class="paragraf para-style-override-14"><span xml:lang="tr-TR">Kazak lider bunun üzerine sultandan yardım istedi ve karşılığında ona topraklarının hükümdarlığını önerdi. İstanbul’da şerefli bir kabul gördü ve Sultan IV. Mehmet tarafından kendisine iki tuğlu bir sancak verilerek Ukrayna eyaletinin Osmanlı sancak beyliğine atandı. Kırım hanına Kazakların liderine destek vermesi buyuruldu. Bu hareket Lehistan kralıyla Rusya çarının her ikisinin de protestosuna yol açtı ve Osmanlı sultanına karşı açılacak bir savaşta işbirliği yapacakları tehdidini savurdular. Osmanlı bu ültimatomu azametle karşılarken Sadrazam Lehistan elçisine şunları yazdı:</span></p><br />

      <p class="paragraf para-style-override-14"><span xml:lang="tr-TR">Özgür bir halk olan Kazaklar Lehlere boyun eğdiler. Fakat, hedef edildikleri gaddarlığa, adaletsizliğe, baskıya ve aşırı isteklere daha fazla katlanamayarak Kırım hanının korumasını istediler, şimdi ise onun desteğiyle Türk sancağının altındalar... Bir ülkenin insanları özgürlüklerini elde etmek için kudretli bir sultanın desteğini isterlerse, böyle bir koruma altındayken onları kovalamak akıl mıdır?</span></p><br />

      <p class="paragraf para-style-override-14"><span xml:lang="tr-TR">Lehistan kralı bu mesajı umursamayınca, sultan 1672’de kalabalık bir orduyla Moldavya’dan Dinyester kıyılarına yürüdü ve orada Tatar kuvvetleriyle buluştu. Bu kez sultan sefere bizzat katılmış, kuvvetlerinin başında ilerlemediyse bile onlara eşlik etmişti.</span></p>

      <p class="paragraf para-style-override-14"><span xml:lang="tr-TR">Türkler nehri aşarak kısa zamanda önemli iki kaleyi ele geçirdiler. Lehistan Kralı Buczacs’daki onur kırıcı bir barış antlaşmasıyla Ukrayna’nın Dinyeper ile Dinyester arasındaki Podolya eyaletini Osmanlı’yı, Ukrayna’nın bir parçasını da Kazaklara bıraktı; ayrıca, Osmanlı’ya vergi ödemeyi kabul etti. Bu antlaşma, Sobieski tarafından reddedildi ve Osmanlı’ya karşı değişken sonuç veren üç sefere daha kumanda etti. Fakat 1676’da Türklere kesin yenilerek Zuravno’daki yeni bir barışta kendilerine önceleri vaat edilenlerin daha fazlasını talep etti. Böylece Karadeniz’in kuzeybatısında bir süre için Osmanlı egemenliği kuruldu ve Lehlere baskı yapılarak Rusların Ukrayna üzerindeki emelleri baltalandı.</span></p>

      <p class="paragraf para-style-override-14"><span xml:lang="tr-TR">Bu imparatorluğun yeni kaynaklarını ustaca kullanan Köprülü Fazıl Ahmet Paşa’nın başarısı oldu. Fakat kısa süreli olacaktı. Bu zaten paşanın son seferi oldu. Zaferin üzerinden birkaç gün geçtikten sonra kırk iki yaşında öldü. Aşırı şarap ve konyak tüketiminin, örnek bir liderin bu günahının sonucu olan gut hastalığının kurbanı olmuştu.</span></p>
    </div>
  </div>
</body>
</html>
