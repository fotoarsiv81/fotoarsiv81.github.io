<html xmlns="http://www.w3.org/1999/xhtml">
	<head>
		<title>5-3.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-3.html" xml:lang="tr-TR">
			<div class="Basic-Text-Frame">
				<p class="ana-baslik-1" id="toc_marker-2-3" xml:lang="en-GB"><span xml:lang="tr-TR">Orhan (1324-1362):Avrupa’da Yerleşme</span></p>
				<p class="ara-baslik-1" xml:lang="en-GB"><span xml:lang="tr-TR">Bir Dönüm Noktası:Pelekanon (Eskihisar) Savaşı (1329), İznik Düşüyor</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">1329 tarihi, Osmanlı tarihinin dönüm noktalarından birisini belirler. Osmanlılar, 1305-1329 döneminde Adapazarı’nda ve Sapanca’nın doğusunda yerleşiyor, Bursa, İznik ve İzmit’i abluka altında tutuyorlardı; İznik açlıktan düşmek üzere idi. Bu durum, Bizanslılara bir ölüm-kalım noktasına gelindiği inancını verdi. Osmanlılar, Orhan döneminde (1324-1362) İznik ovasını tümüyle ele geçirdikten sonra İstanbul’a en yakın iki mühim şehri, İznik ve İzmit’i almak için son bir atılım yapacaklardır. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Kuşkusuz, 1329 Pelekanon Savaşı, İstanbul’un fethi gibi, Bizans ve Osmanlı tarihinin dönüm noktalarından biridir. Beylik, bu savaşı kazandıktan sonra 1331’de İznik’i, ondan altı sene sonra da İzmit’i alacaktır. Bu arada Gebze ve Hereke dahil, sahildeki tüm küçük hisarlar, Osmanlı’nın eline geçecek, böylece, Anadolu tarafından Türkler İstanbul Boğazı’na dayanmış olacaklardır. Yarımadada sınır o zaman Pendik kuzeyinde Aydos hattı üzerindedir. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">İki taraf orduları, 1329 baharında Gebze limanının yakınında Pelekanon denilen yerde, bugün Eskihisar yakınında düzlükte karşı karşıya gelecektir. Osmanlı ordusunda bizzat Orhan kumandayı ele almıştır. Karşı tarafta Bizans ordusuna İmparator III. Andronikos kumanda etmektedir. Andronikos’un düzenli ordusu 2000 kişidir ve buna düzensiz eyâlet askeri de katılmaktadır. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">İmparator buraya, İznik’i kuşatmadan kurtarmak için gelmiştir. İznik, 30 yıldır abluka altındadır. Bursa’nın fethinden (6 Nisan 1326) sonra Osmanlıların baskısı tehlikeli bir hal aldığı için İznik teslim olmak durumundadır. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">İmparator, ordusuyla Üsküdar’a geçip Pelekanon’a geldi. Açık maksat, İzmit Körfezi’nin öbür tarafına geçip Yalakdere Vadisi’nden inerek İznik’i kurtarmaktı. Bunu öğrenen Orhan, imparator gelmeden Eskihisar’daki tepeleri ele geçirdi. Bizans ordusu denizi geçmeye bırakılmayarak, Pelekanon’da yenilgiye uğratıldı, imparator yaralandı, kaçtı.</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-8" id="footnote-290-8-backlink">8</a></span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Bu savaşın Bizans kaynaklarından tam tarihini de biliyoruz. Savaş, 1329 yılı Mayıs sonu Haziran başına rastlar. Bu zaferin ilk sonucu, İznik’in teslim olmasıdır. Böylece, Osmanlılar 1300’den beri Osman Gazî’nin amaçladığı gayeye erişmiş oldular. Bursa ile İznik’in düşmesi artık Osmanlı Beyliği’nin doğrudan doğruya Bizans’ı tehdit eden bir güç haline geldiğini göstermekte idi.</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-9" id="footnote-290-9-backlink">9</a></span></p>
				<p class="ara-baslik-1" xml:lang="en-GB"><span xml:lang="tr-TR">İzmit düşüyor</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Roma ve erken Bizans dönemlerinde imparatorluğun dört büyük şehri arasında sayılan İzmit, tepede güçlü kalesiyle zaptı güç bir şehirdi. Çağdaş kaynak Kantakuzinos’un verdiği ayrıntılara göre, İzmit bir zamandan beri Osmanlı kuvvetleri tarafından abluka altında idi. Osmanlılar, Bursa ve İznik gibi İzmit’i de aç bırakarak teslime zorlama taktiğini uyguluyorlardı. 1333 yılında Bizans imparatoru, şehre erzak yetiştirmek için bir donanma ile İzmit’e geldi. Bunun üzerine şehir önünde çadırlarında oturan Osmanlı abluka kuvvetleri çekilmek zorunda kaldılar. İmparator şehre erzak verdi, cesaretlerini tazeledi ve üçüncü gün İstanbul’a döndü. 1333 yılı Ağustos ayında Orhan Gazî’nin 36 gemiyle İzmit üzerine yürüdüğü haberi alındı. Bu saldırı beklenmiyordu. Kantakuzinos, İstanbul’dan az sayıda askerle kıyıdan yürürken imparator da donanma ile İzmit’e doğru harekete geçti. Osmanlı kuvvetleri geceleyin sahile çıkartma yaptılar. Keşif kuvvetleri Kantakuzinos’un askerleriyle karşılaştılar. Kantakuzinos’a göre, Orhan Gazî’nin seçkin kuvvetleri başlangıçta iyi dayanmış. İmparator da iki gemisiyle gelmiş ve sahile çıkartma yapmış. Birlikte Osmanlılara saldırıp onları kaçırmışlar ve sahildeki beş gemilerini zaptetmişler. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Kantakuzinos bu gibi karşılaşmalarda daima kendi tarafını başarılı gösterme eğilimindedir. Öteki kaynaklar Gregoras ve kısa kronikler, imparatorun Orhan’la bir anlaşma imzaladığını ve İzmit ve öteki şehirlere saldırı durdurulursa, yılda 2.000 altın harâc ödemeyi kabul ettiğini belirtirler. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Böylece bir bakıma Bizans, Osmanlılara bir harâcgüzâr devlet durumuna düşmektedir. Bizans’la Osmanlılar arasında bu ilk antlaşmadır. Bizans’ın kesinlikle Osmanlı sultanına harâc ödeyen bir bağımlı devlet haline gelmesi, sonraları Sırp–Bizans ittifakına karşı I. Murad’ın (1362-1389) kazandığı 1371 Çirmen Savaşı’ndan sonra 1372 yılında gerçekleşecektir. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">1337’de Bizans İmparatoru Andronikos, Arnavutluk’taki asilere karşı ordusuyla uzak bir sefere çıkmıştı ve İzmit’in yardımına gelmesi ihtimali yoktu. Bizans imparator ailesinden bir prenses, İzmit bölgesini elinde tutuyordu. Sahilde iki hisar ona tâbi idi. Bunlardan biri, Osman Gazî’nin 1302 yılında Muzalon idaresinde bir Bizans ordusunu denize döktüğü Yalak-Ova idi. İkinci hisar onun kardeşi Kalayon’a ait bulunuyordu. İznik’e giden yol üzerindeki sırtta bulunan bu hisar (Bapheus), Koyunhisar’dır; 1302 yılında Osman Gazî’nin saldırısına karşı koymuştu. Orhan Gazî döneminde, Sakarya üzerinde, Absu’da (Pacyhmeres’te </span><span class="char-style-override-9" xml:lang="tr-TR">Hypsu</span><span xml:lang="tr-TR">) Şehzâde Süleyman idaresinde bir </span><span class="char-style-override-9" xml:lang="tr-TR">uc</span><span xml:lang="tr-TR"> kurulmuştu. Sapanca Gölü kıyısında Akça Koca’nın İzmit’e akın merkezi olan Beşköprü’de de başka bir </span><span class="char-style-override-9" xml:lang="tr-TR">uc</span><span xml:lang="tr-TR"> vardı. Pendik tarafında, Aydos’ta İstanbul’a karşı diğer bir u</span><span class="char-style-override-9" xml:lang="tr-TR">c</span><span xml:lang="tr-TR">da Abdurrahman Gazî kumandası altında, gazîler faaliyetteydiler. 1337 yılında İzmit kuşatmasında bu uclardaki tüm gazîler gelip, Orhan Bey’in ordusuna katıldılar. Ordu bu bölgeye ulaşmadan önce, İzmit kuşatmasını arkadan tehdit edebilecek Yalak-Ova’daki iki hisar ele geçirildi. Orhan Bey, ordusuyla İzmit Kalesi önüne geldiğinde, gazîler gelip ona katıldılar. Kaledekiler açlık çekiyordu. Ablukaya daha fazla dayanmanın imkânsızlığını anlayan Bizanslı prenses teslim kararı aldı (1337). </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Orhan’la teslim koşulları görüşüldü. Varılan anlaşmaya göre, Bursa ve İznik tesliminde olduğu gibi, Rumlardan isteyenler İstanbul’a gidebilecekler ve onlar kaleyi terk ederken, Osmanlı kuvvetleri kaleye gireceklerdir. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">1337 yılında artık Osmanlı Beyliği’nin sınırları, Gebze ve İzmit’i de içine alarak Karadeniz’e kadar uzanıyordu. Bursa, İznik ve İzmit gibi Bizans’ın üç büyük şehrini ele geçirmesi, Osmanlı’nın varlığını artık tamamen bağımsız bir devlet olarak sürdürecek güce ulaştığını gösteriyordu. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Orhan Gazî, Hicrî 736, yani 1336 yılında gümüş sikke bastırarak, bağımsızlığını ilân etti. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Osmanlılardan sultan unvanını alan ilk bey, Orhan Gazî’dir. Ondan önce bütün beyler </span><span class="char-style-override-9" xml:lang="tr-TR">emîrü’l-kebîr</span><span xml:lang="tr-TR"> yahut </span><span class="char-style-override-9" xml:lang="tr-TR">bey</span><span xml:lang="tr-TR"> unvanını kullanırdı. 1336 yılında İlhanlı hükümdarı Ebu Said’in İran’da ölmesi ve çocuğunun olmaması imparatorluğun dağılmasına neden olmuştu. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">O zaman Anadolu’daki bütün emîr ve beyler </span><span class="char-style-override-9" xml:lang="tr-TR">sultan</span><span xml:lang="tr-TR"> unvanını almaya başlamışlardır. Ondan önce alamazlardı. Çünkü bu, hem Konya’daki Selçuklu sultanına hem de İlhanlı sultanına karşı bir isyan anlamına gelirdi. </span></p>
				<p class="ara-baslik-1" xml:lang="en-GB"><span xml:lang="tr-TR">Batı’da Çanakkale Boğazı’na Doğru Genişleme:Karesi Beyliği’nin İlhakı</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Osmanlılardan önce Rumeli’ye akınlarda Karesi (yer adı Bizans dönemindeki </span><span class="char-style-override-9" xml:lang="tr-TR">Akireus</span><span xml:lang="tr-TR"> şehir adından gelmiş olmalı) beyleri öncülük etmişlerdir. Karesi Beyliği batıda Edremit körfezi, Bergama, Troya ve Güney-Marmara kıyılarında Aydıncık (Edincik), doğuda Balıkesir’i (</span><span class="char-style-override-9" xml:lang="tr-TR">Paleiocastron</span><span xml:lang="tr-TR">) içine alıyordu. Karesi beyleri, Çanakkale Boğazı ötesinde Rumeli’de gazâ akınlarında en ileri hatlarda faaliyette idiler. Edremit körfezinden 1330’larda Yahşi Bey’in, daha sonra Troya taraflarında bulunan Süleyman Bey’in Gelibolu yarımadasına ve Trakya’ya 1340’larda akınlar yaptığı biliniyor (Kantakuzinos). </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Osmanlı idaresi altında Rumeli’de yerleşme ve Trakya fetihlerinde, Karesi beyleri hizmetinde akın yapan Ece Bey, Evrenos Gazî, Hacı İlbeyi gibi Karesi gazîleri öncülük edeceklerdir. Osmanlılar, Karesi beylik topraklarını 1334-1361 yılları arasında parça parça işgal etmiş görünmektedir. Süleyman Paşa’nın sağlığında (öl. 1357) Osmanlılar, Marmara güney kıyılarında Aydıncık (bugün Edincik) ve Kemer Limanı (Eskiçağ kalıntıları) deniz üslerine ve Gelibolu karşısında Lapseki’ye sahip bulunuyorlardı. Süleyman Paşa, Gelibolu yarımadasında fetihlerini bu üslerden hareket ederek gerçekleştirecektir. Onun sancak merkezi sahilden uzak Biga kasabası idi. Eski çağların yüksek surlarıyla korunan Biga yarımadasında Kara-Biga (Biga-Hisarı) ise, 1371’e kadar Bizans elinde kaldı. </span></p>
				<div class="footnotes">
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-8-backlink" id="footnote-290-8">8</a>	Pelekanon Zaferi Hammer tarihinde ve onu izleyen tarihçilerimizin eserlerinde Maltepe Savaşı olarak bilinir. Oysa, Maltepe, Pelekanon’dan epey uzaktadır. Pelekanon, Gebze–Eskihisar bölgesindedir.</p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-9-backlink" id="footnote-290-9">9</a>	Bizim vekayinâmelerde Pelekanon Savaşı’ndan söz yoktur. Çok kısa olarak Aydos Hisarı’nda oturan Abdurrahman Gâzî’nin Orhan Gâzî ile beraber bir Bizans kuvvetini püskürttüğü söylenir. Oysa, bizzat o muharebeye katılmış olan Büyük Domestikos Kantakuzinos, bu muharebeyi uzun uzadıya bütün ayrıntılarıyla anlatıyor.</p>
					</div>
				</div>
			</div>
		</div>
	</body>
</html>