<html xmlns="http://www.w3.org/1999/xhtml">
	<head>
		<title>6-1.html</title>
		<link href="template.css" rel="stylesheet" type="text/css"/>
	</head>
	<body>
		<div id="x6-1.html" xml:lang="tr-TR">
			<div class="Basic-Text-Frame">
				<p class="ana-baslik" id="toc_marker-3-1" xml:lang="en-GB">Nüfus</p>
				<p class="paragraf para-style-override-10" xml:lang="en-US"><span xml:lang="tr-TR">İmparatorluk nüfusu, 1520-1555 yıllarına ait tahrîr defterlerine göre, Küçük Asya’da (Anadolu, Karaman, Zulkadıriye, Diyarbekir ve Rum vilâyetleri) 1.032.425 </span><span class="char-style-override-9" xml:lang="tr-TR">hâne</span><span xml:lang="tr-TR"> (hane halkı, aile), Rumeli’de (Tuna ve Sava ırmakları güneyindeki bölge) 1.111.799 hâne</span><span class="char-style-override-9" xml:lang="tr-TR">’dir</span><span xml:lang="tr-TR">. Rumeli’deki nüfusun 832.707 hânesi Hıristiyan, 194.958 hânesi, yani yüzde 18’i Müslüman’dır. 1488-1491 yıllarını kapsayan cizye defterlerine göre, Rumeli’de İslâmlaşmaların bütün bölgede yılda 300’ü geçmediği anlaşılmaktadır. Başka bir deyişle, her yerde, hatta Bosna’da dahi, İslâmlaşma başlangıçta şehirlerde ve askerî sınıf arasında başladı ve yavaş yavaş yayıldı. 1489’da Bosna’da 25.000 Hıristiyan aileye karşı 4.500 Müslüman hâne vardı. Türkçe konuşamayan Müslüman toplulukları dışında, Balkanlar’daki Müslümanların büyük çoğunluğunun, Anadolu’dan giden Türklerin torunları oldukları kesindir. Türk göçleri, ilk fütuhat döneminde, 14. yüzyılda çok yoğun olmuştur. Barkan’ın tahrîr defterlerine göre yaptığı nüfus haritasında, Serez–Niğbolu hattının doğusundaki bölgede Türkler 16. yüzyılda çoğunluktadır. Bunun yanında, </span><span class="char-style-override-9" xml:lang="tr-TR">uc</span><span xml:lang="tr-TR"> (serhad) bölgelerinde ve istilâ yolları üzerindeki şehir ve kasabalarda yoğun Türk toplulukları göze çarpar. Osmanlılar, fetihlerini güvenlik altına almak için, gerekli görülenler dışında bütün kaleleri yıktıkları gibi, o bölgeye Anadolu’dan </span><span class="char-style-override-9" xml:lang="tr-TR">sürgün</span><span xml:lang="tr-TR"> yolu ile nüfus, özellikle göçer halkı sürüp yerleştirirlerdi.</span><span class="Character-Style-1 char-style-override-10" style="font-size:0.82em;" xml:lang="tr-TR"><a class="footnote-link" href="#footnote-290-1" id="footnote-290-1-backlink">1</a></span><span xml:lang="tr-TR">1520-1535 tahrîr defterlerine göre, Rumeli’de Müslüman nüfusun 37.435 hânesi Yörük, yani göçer Türkmen ve 12.105 hânesi </span><span class="char-style-override-9" xml:lang="tr-TR">yaya</span><span xml:lang="tr-TR"> ve </span><span class="char-style-override-9" xml:lang="tr-TR">müsellem</span><span xml:lang="tr-TR"> (askerî hizmetlerle yükümlü vergiden muâf (bağışıklı) Türk çiftçileri) idi.</span><span class="Character-Style-1 char-style-override-10" style="font-size:0.82em;" xml:lang="tr-TR"><a class="footnote-link" href="#footnote-290-2" id="footnote-290-2-backlink">2</a></span><span xml:lang="tr-TR">Eski Osmanlı </span><span class="char-style-override-9" xml:lang="tr-TR">uc</span><span xml:lang="tr-TR"> şehirlerinde, Serez, Yenişehir (Larissa), Üsküp (Skopje), Saray-Bosna’da Müslümanlar çoğunlukta olup bunların da çoğunluğu dükkân ve işyeri sahibi esnaf ve tüccârdan oluşuyordu. Eskiden Balkan tarihçileri, Müslüman Türkler Balkanlar’da askerî bir egemen sınıf olarak varlıklarını sürdürmüşler iddiasında idiler. Bu iddiayı, Osmanlı arşiv belgelerini incelemiş hiçbir tarihçi artık onaylayamıyor. Tahrîr defterlerinde, Müslümanların çoğunluğu çiftçi olup Hıristiyan çiftçiler gibi vergi veren reâya sınıfı içinde sayılmışlardır. Buna karşılık, Osmanlı idaresi altında askerî sıfatını taşıyıp birtakım ayrıcalıkları bulunan Hıristiyan grupları vardır (örneğin adı geçen tarihlerde 82.692 </span><span class="char-style-override-9" xml:lang="tr-TR">Eflak</span><span xml:lang="tr-TR"> ve </span><span class="char-style-override-9" xml:lang="tr-TR">Martolos</span><span xml:lang="tr-TR">).</span><span class="Character-Style-1 char-style-override-10" style="font-size:0.82em;" xml:lang="tr-TR"><a class="footnote-link" href="#footnote-290-3" id="footnote-290-3-backlink">3</a></span><span xml:lang="tr-TR">Şunu da söylemek gerekir ki, Müslüman çiftçiler, Rumeli’nin birçok bölgesine pirinç ve pamuk gibi birtakım önemli tarım bitkileri ve yöntemleri sokmuştur; sanatkârlar ise Balkan şehirlerinde Doğu’ya özgü birtakım yeni sanatlar ve becerileri getirmişler ve yaymışlardır.</span></p>
				<p class="paragraf para-style-override-10" xml:lang="en-US"><span xml:lang="tr-TR">İstanbul, Bursa, Edirne, Sofya, Selânik, Atina gibi önemli şehirler bir yana bırakılırsa, şehirler az nüfusludur (genellikle 2.000 hâne altında); Rumeli’de en büyük şehirlerden Selânik 4.803, Atina 2.297, Niğbolu 1.343, Serez 1.093 hâne idi. Bizans’ın son dönemlerinde ancak 30-40 bin nüfusu olan İstanbul, Fâtih’in büyük çabaları sonucunda 1478’de yapılan bir sayıma göre</span><span class="Character-Style-1 char-style-override-10" style="font-size:0.82em;" xml:lang="tr-TR"><a class="footnote-link" href="#footnote-290-4" id="footnote-290-4-backlink">4</a></span><span xml:lang="tr-TR"> 14.803 (8.953’ü Müslüman) hâne ile Balkanlar’ın ve Anadolu’nun en büyük şehri durumuna geldi (</span><span class="char-style-override-9" xml:lang="tr-TR">hâne</span><span xml:lang="tr-TR">’yi 4 nüfus kabul edersek bu 60.000 kişi olur, vergiden muâf olanlar eklenirse 70.000). 16. yüzyıl başlarında şehrin nüfusu 80.000 </span><span class="char-style-override-9" xml:lang="tr-TR">hâne</span><span xml:lang="tr-TR">’yi aşkındır. 17. yüzyıl sonlarına doğru İstanbul, yarım milyonu aşan nüfusu ile Avrupa ve Orta-Doğu’nun en büyük şehri oldu. O zamanlar, İstanbul salhânelerinde yılda 4 milyon koyun, 3 milyon kuzu ve 200.000 öküz boğazlandığı ve fırınlara günde 300 ton kadar buğday verildiği hesaplanmıştır. Bu yiyecek ve içeceklerin önemli bir kısmını Rumeli sağlardı. Dobruca kırı, kuyular kazılarak tarıma açılmış ve deniz yolu ile ulaşımdaki kolaylık dolayısıyla İstanbul’un buğday ambarı haline gelmiş, orada yüzlerce yeni köy kurulmuştur.</span><span class="Character-Style-1 char-style-override-10" style="font-size:0.82em;" xml:lang="tr-TR"><a class="footnote-link" href="#footnote-290-5" id="footnote-290-5-backlink">5</a></span><span xml:lang="tr-TR">Öbür yandan, bütün Türk şehirleri gibi, İstanbul da zenginlerin kurdukları vakıf kuruluşları ile bayındır hale getirilmiş, kırsal kesimden ve imparatorluğun her yönünden erzak ve para Osmanlı pâyitahtına akmaya başlamıştır.</span><span class="Character-Style-1 char-style-override-10" style="font-size:0.82em;" xml:lang="tr-TR"><a class="footnote-link" href="#footnote-290-6" id="footnote-290-6-backlink">6</a></span><span xml:lang="tr-TR">Özetle, eski Roma gibi İstanbul da büyük pazar olarak imparatorluk ekonomisinin oluşumunda kesin bir rol oynamıştır. </span></p>
				<p class="paragraf para-style-override-10" xml:lang="en-US"><span xml:lang="tr-TR">1500-1560 yılları arasında, bütün Akdeniz ülkelerinde olduğu gibi, Osmanlı İmparatorluğu’nda da, en azından yüzde 40 oranında bir nüfus artışı tespit edilmiştir. Balkanlar’ın, uzun bir dönem için, hiç düşman ayağı görmediği ve önemli iç kargaşalıklara alan olmadığı göz önüne alınırsa, bu nüfus artışı normal sayılmalıdır. 1490-1528 yılları arasında Balkanlar’da cizye vergi toplamı üçte bir artış göstermektedir ki, bu da daha çok nüfus artışı ile açıklanabilir. Nüfus artışı, tarım topraklarının genişlemesini, mezra ve otlakların tarım toprağı haline gelmesini sağlarken, özellikle Orta-Anadolu’da geçim sıkıntısının artması sonucunu da vermiştir. Nüfusla tahıl üretimi arasındaki dengesizlik; fazla nüfusun şehirlere yığılması, ücretli askerlik, eşkiyalık ve Celâlî hareketlerinin ana nedeni olmuştur.</span></p>
				<div class="footnotes">
					<div class="footnote">
						<p class="dipnot" xml:lang="en-GB"><a class="footnote-anchor" href="#footnote-290-1-backlink" id="footnote-290-1">1</a>	<span>Ö. L. Barkan, “Essai sur les donnees statistiques des registres de recensement dans l’empire Ottoman aux X</span><span class="char-style-override-10">eme</span><span> et XVI</span><span class="char-style-override-10">eme</span><span> siècles”, </span><span class="char-style-override-9">JESHO</span><span>, I-I, s. 9-39; Ö. L. Barkan, “894 (1488/1489) Yılı Cizyesinin Tahsilatına Ait Muhasebe Bilançoları”, </span><span class="char-style-override-9">Belgeler</span><span>, I-1, (1964), s. 1-117; Barkan, “Osmanlı İmparatorluğunda Bir İskan ve Kolonizasyon Metodu Olarak Sürgünler”, </span><span class="char-style-override-9">IFM</span><span>, XV (1953-54), s. 209-237; N. Todorov “La situation demographique de la Peninsula balkanique au cours des XVe et XVI</span><span class="char-style-override-10">eme</span><span> siecles”, </span><span class="char-style-override-9">Annuaire de l’Université de Sofia</span><span>, LIII-2 (1959). </span></p>
					</div>
					<div class="footnote">
						<p class="dipnot" xml:lang="en-GB"><a class="footnote-anchor" href="#footnote-290-2-backlink" id="footnote-290-2">2</a>	<span xml:lang="fr-FR">Yörükler için bkz. T. Gökbilgin, </span><span class="char-style-override-9" xml:lang="fr-FR">Rumeli’de Yörükler, Tatarlar ve Evlâd-i Fâtihân</span><span xml:lang="fr-FR">, İstanbul, 1957. </span></p>
					</div>
					<div class="footnote">
						<p class="dipnot" xml:lang="en-GB"><a class="footnote-anchor" href="#footnote-290-3-backlink" id="footnote-290-3">3</a>	<span>Martoloslar için bkz. M. Vasic, “Die Martolosen im Osmanischen Riech”, </span><span class="char-style-override-9">Zeitschrift für Balkanologie</span><span>, II (1964), s. 172-189; R. Anhegger, “Martoloslar hakkında”, </span><span class="char-style-override-9">Türkiyat</span><span> </span><span class="char-style-override-9">Mecmuası</span><span>, VII-VIII (1940-42), s. 282-320; H. İnalcık, </span><span class="char-style-override-9">Fâtih Devri Üzerinde Tetkikler ve Vesikalar</span><span>, Ankara, 1954, s. 179-181.</span></p>
					</div>
					<div class="footnote">
						<p class="dipnot" xml:lang="en-GB"><a class="footnote-anchor" href="#footnote-290-4-backlink" id="footnote-290-4">4</a>	<span>Topkapı Sarayı Arşivi, no. D. 9524</span></p>
					</div>
					<div class="footnote">
						<p class="dipnot" xml:lang="en-GB"><a class="footnote-anchor" href="#footnote-290-5-backlink" id="footnote-290-5">5</a>	<span>Bkz. H. İnalcık, “Dobrud</span><span class="char-style-override-19">ja</span><span>”,  </span><span class="char-style-override-9">EI2</span><span>.</span></p>
					</div>
					<div class="footnote">
						<p class="dipnot" xml:lang="en-GB"><a class="footnote-anchor" href="#footnote-290-6-backlink" id="footnote-290-6">6</a>	<span>Eski Yugoslavya’daki şehirlerin tarihi hakkında bkz. </span><span class="char-style-override-9">Historiographie Yougoslave 1955-1965</span><span>, Beograd, 1965, s. 133-34; Vakıflar için N. Begoviç, </span><span class="char-style-override-9">Vakufi u Jugoslaviji</span><span>, Beograd, 1963; Ö.L. Barkan, “Edirne ve Civarındaki Bazı İmaret Tesislerinin Yıllık Muhasebe Bilançoları”, </span><span class="char-style-override-9">Belgeler</span><span>, I-2 (1965), s. 235-377; T. Gökbilgin, “Edirne ve Paşa Livası”, </span><span class="char-style-override-9">İstanbuli Structures sociale et development culturel des villes sud-est europeennes et adriatiques aux XVIIe et XVIIIe siecles</span><span>, </span><span class="char-style-override-9">Actes du Colloque... Venise 27-30, 1971</span><span>, Bucharest, 1975; N. Todorov, </span><span class="char-style-override-9">The Balkan City, 1400-1900</span><span>, Seattle, 1983; S. Faroqhi, </span><span class="char-style-override-9">Towns and Townsmen of Ottoman Anatolia</span><span>, Cambridge, 1984; “İstanbul”, Halil İnalcık, </span><span class="char-style-override-9">EI2</span><span>; B. Yediyıldız, </span><span class="char-style-override-9">Institution du Vaqf au XVIII siecle en Turquie</span><span>, Ankara, 1985; H. Gerber, </span><span class="char-style-override-9">Economy and Society in an Ottoman City: Bursa, 1600-1700</span><span>, Jerusalem, 1988; H. İnalcık, “İstanbul: An Islamic City”, </span><span class="char-style-override-9">JIS</span><span>, I (1990), s. 1-23. </span></p>
					</div>
				</div>
			</div>
		</div>
	</body>
</html>