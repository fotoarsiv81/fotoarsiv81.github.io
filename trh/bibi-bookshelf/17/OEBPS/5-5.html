<html xmlns="http://www.w3.org/1999/xhtml">
	<head>
		<title>5-5.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-5.html" xml:lang="tr-TR">
			<div class="Basic-Text-Frame">
				<p class="ana-baslik-1" id="toc_marker-2-5" xml:lang="en-GB"><span xml:lang="tr-TR">I. Murad Hüdavendigâr’ın (1362-1389) Balkan İmparatorluğu</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Bizans imparatoru V. Ioannis’in yardım sağlamak için İtalya’da Papa’yı ziyareti (1369-71) ve Makedonya’daki Sırp prenslerinin Meriç üzerine gelerek son ortak saldırısı (26 Eylül 1371, Çirmen Savaşı) başarısızlıkla sonuçlandı, Bizans ve Balkan hükümdarları birbiri ardından harâcgüzâr olmayı ve Osmanlı himayesini tanıdılar. Daha 1372’de İmparator V. Ioannis Palaeologos hiçbir umut kalmadığını görerek, I. Murad ile bir bağımlılık anlaşması yaptı, harâc ödemeyi ve onun vasali olarak Anadolu’daki seferlerine katılmaya razı oldu. Oğlu IV. Andronikos, Osmanlı himayesini sağlamaya muvaffak oldu, bir ara Osmanlı’nın onayı ile tahtı ele geçirdi (1376) ve karşılığında 1366’da kaybedilen Gelibolu’yu Osmanlılara iade etti (1377).</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Böylece, Sultan Murad, 1380’e doğru Anadolu ve Rumeli’de vasal beylerden ve prenslerden oluşmuş bir imparatorluğun başında bulunuyordu. Bu bağımlılık şu koşullar altında gerçekleşiyordu: Osmanlılar ilk yardım veya ittifak ilişkilerini, birtakım ödevler yükleyerek bir tâbilik haline çevirmekte idiler. Tam bağımlılık halinde Osmanlı hükümdarı bu beylerden veya prenslerden oğullarını rehine alıyor, yıllık harâca bağlıyor, seferlere bizzat gelmelerini veya oğulları kumandasında bir yardımcı kuvvet göndermelerini istiyordu. Bununla birlikte, bu vasal devletleri hükmü altında tutmak için </span><span class="char-style-override-9" xml:lang="tr-TR">uc</span><span xml:lang="tr-TR"> beylerinin sürekli baskısı kalkmış değildi. İtaatten ayrıldıkları an, toprakları </span><span class="char-style-override-9" xml:lang="tr-TR">dâra’l-harb</span><span xml:lang="tr-TR">, yani düşman ülke oluyor, ülkeleri akıncıların dehşet saçan akınlarına sahne oluyordu. Esasen, I. Murad devrinde üç doğrultuda Balkanlar’ın başlıca yolları ve merkezleri Osmanlılar tarafından işgal edilmiş bulunuyordu: Orta kolda Meriç vadisi, sağ kolda Tunca vadisini izleyerek Balkan dağları eteklerine daha 1366 yıllarında varılmıştı. Oradan Sofya ve Niş 1385’te zaptolundu. Güneyde Evrenuz idaresindeki </span><span class="char-style-override-9" xml:lang="tr-TR">uc</span><span xml:lang="tr-TR">da 1383’te Serez düştü ve Selânik kuşatması başladı. Selânik, 1387 Eylül’ünde </span><span class="char-style-override-9" xml:lang="tr-TR">‘ahdnâme </span><span xml:lang="tr-TR">güvenceleriyle teslim oldu. Balkan devletlerinin parçalanmış ve birbirine rakip olmaları, Osmanlıları müttefik veya hâmi olarak bulmaları, ilerlemeleri kolaylaştırıyordu. Meselâ, 1365-66’da Bulgaristan’ın Macaristan ve Eflak tarafından istilâya uğraması, Karadeniz kıyılarında Savoie Dükü V. Amadeo’nun haçlı donanması tarafından saldırıya uğraması, Bulgar kralını Osmanlıların bir müttefiki haline getirdi. Kral Şişman, vaktiyle Kantakuzinos’un yaptığı gibi, Türk yardımını kabul etmiştir. 1366 yılında Bulgar–Türk işbirliğine ve Tuna üzerinde Türk askerlerinin Bulgarlarla birlikte harekâtına ait tarihi kayıtlar vardır. Eflak beyi Vladislav da 1373’te Türk ittifakını aramış ve Macarlara sırt çevirmiştir. Gazâ bir hareket prensibi olmakla beraber, Osmanlılar egemenliklerini yaymak için fırsatları kaçırmıyor ve bazen uzlaşıcı bir siyaset gütmekte tereddüt etmiyorlardı.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Osmanlılar, Balkan anarşisi içine birleştirici dinamik bir kuvvet olarak meydana çıktıkları zaman, Bizans ve Balkanlar yalnız siyasî bakımdan değil, sosyal ve dinî bakımdan da derin bir kargaşa ve parçalanma içinde idi. Merkezî otoritenin zayıflaması ve iç-savaşlar (Bizans iç-savaşı, 1341-1347, 1373), eyâletlerde senyörlerin toprak ve köylü üzerinde sıkı ve keyfî kontrolü sonucunu vermişti. Zayıf Bizans idaresi, eski askerî </span><span class="char-style-override-9" xml:lang="tr-TR">pronija</span><span xml:lang="tr-TR"> topraklarını kilise ve senyörlerin elinden alıp merkezî kontrol altına sokmaya boşuna çalışıyordu. Toprak üzerinde merkezle yerel büyükler arasında bu mücadele kuşkusuz Balkan tarihinin temel sorunudur. Toprağa bağlı köylü, </span><span class="char-style-override-9" xml:lang="tr-TR">paroikos</span><span xml:lang="tr-TR">, senyöre ürün vergisinden başka birtakım angarya hizmetleri yapmak zorunda idi; odun ve saman sağlaması, ökü</span><span xml:lang="tr-TR">zleriyle senyör için haftada iki veya üç gün hizmet, bunların en yaygın ve en ağırı idi. Topraklarından kaçma ve senyörler arasında köylüyü toprağına çekmek için rekabet ve mücadele, bu kötü koşulların doğurduğu bir durum idi. Osmanlı idaresi gelince, köylüyü himaye politikasını izleyerek </span><span xml:lang="tr-TR">âdeta bir sosyal devrimin temsilcisi oldu (bkz. s. 245-247, “Kırsal Kesim: </span><span class="char-style-override-9" xml:lang="tr-TR">Çift-Hane</span><span xml:lang="tr-TR"> Sistemi”. Ayrıca dönemin ayrıntılı bir anlatımı için bkz. “Murad I”, </span><span class="char-style-override-9" xml:lang="tr-TR">TDV İslam Ansiklopedisi</span><span xml:lang="tr-TR">). </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Kosova savaş meydanında vurulup düşen (1389) Gazî</span><span class="char-style-override-9" xml:lang="tr-TR"> </span><span xml:lang="tr-TR">Hüdâvendigâr yerine hemen orada oğlu Bayezid tahta çıkarıldı ve kardeşi Ya‘kub, bir iç-savaşı önlemek için idam edildi.</span></p>
			</div>
		</div>
	</body>
</html>