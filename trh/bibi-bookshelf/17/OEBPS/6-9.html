<html xmlns="http://www.w3.org/1999/xhtml">
	<head>
		<title>6-9.html</title>
		<link href="template.css" rel="stylesheet" type="text/css"/>
	</head>
	<body>
		<div id="x6-9.html" xml:lang="tr-TR">
			<div class="Basic-Text-Frame">
				<p class="ana-baslik" id="toc_marker-3-9" xml:lang="en-GB"><span xml:lang="tr-TR">Büyük Çiftliklerin Ortaya Çıkışı</span></p>
				<p class="paragraf para-style-override-10" xml:lang="en-US"><span xml:lang="tr-TR">Köylünün ağır vergi yükünden kurtulmak için tek çaresi köyünü bırakıp dağılmaktır. </span><span class="char-style-override-9" xml:lang="tr-TR">Mîrî</span><span xml:lang="tr-TR"> toprak rejiminde köylü toprağın </span><span class="char-style-override-9" xml:lang="tr-TR">sahibi</span><span xml:lang="tr-TR">, </span><span class="char-style-override-9" xml:lang="tr-TR">mâliki</span><span xml:lang="tr-TR"> olmadığından firar etmek kolaydı. Başka yerde yerleşip bir köy kurmadılarsa, onlar, </span><span class="char-style-override-9" xml:lang="tr-TR">haymana</span><span xml:lang="tr-TR"> ve </span><span class="char-style-override-9" xml:lang="tr-TR">defter kayıtları haricinde kalmış reâya (hâric-ez-defter)</span><span xml:lang="tr-TR"> olup </span><span class="char-style-override-9" xml:lang="tr-TR">levend</span><span xml:lang="tr-TR">likle başıboş gezerler, ırgadlık yaparlardı; köylü aileleri, izlerini kaybedip başka bir arazide yerleşirlerdi. Aralarından bazıları tabii eşkiyalığa sapardı. Devleti en çok kaygılandıran şeylerden birisi, reâyanın böyle </span><span class="char-style-override-9" xml:lang="tr-TR">perakende</span><span xml:lang="tr-TR"> olması, yerini yurdunu bırakıp dağılmasıdır. Köylünün bu pasif direnci, merkezî hükümeti en çok kaygılandıran gelişmelerden biridir; devleti adâletnâmeler ilânına zorlayan en etkin bir faktördür. Öbür yandan 17. yüzyıl başlarında Anadolu köylüsünün Celâlîler önünde paniğe kapılarak kalelere ve şehirlere sığınmak üzere nasıl kaçıştıklarını görmüştük. 1609 tarihli </span><span class="char-style-override-9" xml:lang="tr-TR">adâletnâme</span><span xml:lang="tr-TR">, bu olay ile askerî sınıfa ait çiftlik ve mandıraların ortaya çıkışı arasındaki ilişkiyi şöyle açıklamaktadır: Köylünün bıraktığı toprakları askerî sınıftan nüfuzlu olanlar kendi mülkleri gibi benimseyip üzerine yerleşmiş, kul ve hizmetkâr getirip buraları işletmeye ve kendi çiftlikleri haline sokmaya başlamışlardır. El-emeğinin azlığı sebebiyle bu gibi topraklar, genellikle çitle çevrilip hayvan beslemeye mahsus mandıralar haline sokulmuştur. Kargaşalık kesildiği zamanda reâya bu askerlerden korkarak köylerine dönememiştir. Pâdişah adâletnâmede, evlerin ve ahırların yıkılıp askerlerin derhal toprakları boşaltmalarını emretmektedir. </span></p>
				<p class="paragraf para-style-override-10" xml:lang="en-US"><span xml:lang="tr-TR">Böyle bir emire Rumeli’ye gönderilen adâletnâmelerde rastlanmamaktadır. Fakat 16. ve 17. yüzyıllarda Rumeli’de büyük çiftliklerin oluşması başlıca şu yollarla olmuştur: </span></p>
				<p class="paragraf para-style-override-10" xml:lang="en-US"><span class="char-style-override-11" xml:lang="tr-TR">1. Boş veya mîrî topraklar üzerinde kurulmuş çiftlikler</span><span class="Character-Style-1 char-style-override-10" style="font-size:0.82em;" xml:lang="tr-TR"><a class="footnote-link" href="#footnote-290-90" id="footnote-290-90-backlink">90</a></span></p>
				<p class="paragraf para-style-override-10" xml:lang="en-US"><span xml:lang="tr-TR">Zengin ve nüfuzlu kimseler, devletin resmî defterlerinde kayıtlı bulunmayan, yahut işlenmeyen sahipsiz toprakları para ile satın alıp orada esirleri yerleştirerek çiftlik haline getirmiştir. “Reâya ve toprak pâdişahındır”, yani tahıl yetiştirilen arazi doğrudan devletin kontrolü altındadır kuralı, Osmanlılarca hiçbir zaman terk edilmediğinden, devlet defterde kayıtlı mîrî topraklara daima sahip çıkabilirdi. Keza, devletin tahrîr defterlerinde isimleri ile kayıtlı reâyayı, </span><span class="char-style-override-9" xml:lang="tr-TR">yazılı reâya</span><span xml:lang="tr-TR">yı, kişilerin kendi hizmetlerine almaları kolay değildi. Bu sebepledir ki, çoğu zaman özel çiftliklerin mîrî topraklar dışındaki topraklarda kurulduğunu ve çoğu zaman reâya yerine esir işçiliğine dayandığını görüyoruz. Keza, bu gibi çiftliklerde </span><span class="char-style-override-9" xml:lang="tr-TR">ırgad</span><span xml:lang="tr-TR"> adı altında tarım işçisi olarak ücretle veya </span><span class="char-style-override-9" xml:lang="tr-TR">yarıcılık</span><span xml:lang="tr-TR">la</span><span class="char-style-override-9" xml:lang="tr-TR"> </span><span xml:lang="tr-TR">çalışan reâya, defter harici kalmış veya toprağını bırakıp kaçmış reâyadır. 17. yüzyıldan beri bu çeşit reâya artmış görünmektedir. Öbür yandan, yeni dönemde, defter kayıtları karmakarışık hale geldiğinden aslında mîrî olan toprakların özel çiftliklere katılması da bir gerçektir. Ayrıca, kayıtlardaki kargaşa ve kadılarca kontrol güçlüğü sonucu, reâyanın tarlalarını satması, yahut kendisinin çiftlik sahiplerinin hizmetine girmesi kolaylaşmıştır. Edirne dolaylarında 16. ve 17. yüzyıla ait kayıtlara göre, buradaki çiftliklerin büyük bir kısmı bu şekilde kurulmuş olup genellikle hayvan yetiştiriciliğiyle uğraşmaktadırlar. Onlar yetiştirdikleri hayvanı köylüye ve hububatı yüksek fiyat veren Avrupalı tüccâra doğrudan doğruya veya kaçak olarak satmaktadırlar. Bu koşullar, çiftliklerin çoğalmasını ve genişlemesini sağlamıştır. Bu çiftlik sahiplerinin çoğunluğu, askerî sınıftandır. Onlar, aynı zamanda tefecidirler, ellerinde biriken parayı köylüye fâizle verip işletmektedirler. Kadı sicil kayıtlarında hayvan borcunu veya aldığı para borcunu ödeyemediği için tarlasını kaybeden köylülere dair misâller çoktur.</span></p>
				<p class="paragraf para-style-override-10" xml:lang="en-US"><span class="char-style-override-11" xml:lang="tr-TR">2. Mîrî toprakların temlîki yolu ile kurulmuş vakıf-çiftlikler</span></p>
				<p class="paragraf para-style-override-10" xml:lang="en-US"><span xml:lang="tr-TR">Saraya yakınlığı olan nüfuzlu kişilerin veya saraylıların, mîrî toprakları mülk olarak kendilerine bağışlatmaları, sonra bu büyük araziyi vakıf haline sokmaları suretiyle, vergiden bağışıklı büyük tarım işletmeleri ortaya çıkmıştır. Bu çeşit vakıf-çiftlikler eski devirlerde de mevcuttu. Fakat çöküş devrinde, merkezî otorite ve kontrolün gevşemesi sonucu, mîrî toprakların bu şekilde mülk ve vakıf haline gelmesi artmıştır. Bu tip vakıfların çoğu </span><span class="char-style-override-9" xml:lang="tr-TR">evladlık</span><span xml:lang="tr-TR">tır, yani yüzde on geliri vâkıfın çocukları alır; han, hamam gibi </span><span class="char-style-override-9" xml:lang="tr-TR">murakkafât</span><span xml:lang="tr-TR">ın</span><span class="char-style-override-9" xml:lang="tr-TR"> </span><span xml:lang="tr-TR">ard arda kiralanması sırasında da onlar büyük gelirler elde ederler. Bu vakıf-çiftliklerin, yukarıda anlattığımız çiftliklerden işletme bakımından büyük bir farkı yoktur. Toprak yine reâya çiftlikleri halinde işlenir, vergi rant halinde mülk sahibine veya vakfa ödenir. Bu çiftliklerde esir işletme ve hayvancılık yaygındır. Ekâbire ait mülkler ve vakıflar, “</span><span class="char-style-override-9" xml:lang="tr-TR">mefrûzu’l-kalem ve maktû‘u’l-kadem</span><span xml:lang="tr-TR"> serbestiyyet üzere” bağışlandığından vergi vermez ve genel otoritelerin müdahalelerinden kurtulmuştur; bu sebepten reâyanın kaçarak bu vakıflara gidip yerleştikleri görülmektedir. Sonuçta, bu reâya, vakfa veya mülk sahibine kuvvetli bağlarla bağlanmış oluyordu. Böylece, mülk ve vakıf çiftlikler, gerçekten ülkede bağımsız-otonom büyük rant çiftlikleri olarak sayıca gittikçe artmıştır. </span></p>
				<p class="paragraf para-style-override-10" xml:lang="en-US"><span class="char-style-override-11" xml:lang="tr-TR">3. Mîrî toprakları kiralama yolu ile kurulan çiftlikler</span></p>
				<p class="paragraf para-style-override-10" xml:lang="en-US"><span xml:lang="tr-TR">Devletin, hazine elindeki boş timar ve hâs topraklarını, </span><span class="char-style-override-9" xml:lang="tr-TR">mukata‘a</span><span xml:lang="tr-TR">ya, yani özel kişilere kiraya vermesi sonucu, zengin ve nüfuzlu kimseler birçok köy ve çiftliği kontrolleri altına geçirmişlerdir. Bunun genel iltizamdan farkı, devletin sözleşmeyi her an bozma yetkisine sahip olmamasıdır. Kiralama sözleşmeleri çöküş devrinde hazinenin sıkıntısı dolayısıyla, hayat boyu, hatta irsî olarak verilmeye başlanmış, bu yolla </span><span class="char-style-override-9" xml:lang="tr-TR">mukata‘a</span><span xml:lang="tr-TR">lar fiilen birer mülk gibi tasarruf olunma yoluna girmiştir. </span><span class="char-style-override-9" xml:lang="tr-TR">Malikâne</span><span xml:lang="tr-TR"> denilen bu sistemde, mîrî topraklar ve üzerindeki köylü, mukata‘a sahibine fiilen bağımlı bir hale gelmekte idi. Halbuki, evvelce, mukata‘a sahibi köylü idi; </span><span class="char-style-override-9" xml:lang="tr-TR">tapu</span><span xml:lang="tr-TR"> sisteminde, köylü, toprağı devletten irsî ve ebedî olarak kiralamış sayılırdı. Köylü, kanûnla saptanmış vergi ve resimleri timar veya hâs sahibine öderdi, başka bir şey ödemeye mecbur değildi. Yeni sistemde, toprağın tasarruf hakkını devletle reâya arasına girmiş olan zengin ve nüfuzlu bir ağalar zümresi elde etmiş olup köylü devlete ait vergilerden başka bu ağalara da ayrıca bir </span><span class="char-style-override-9" xml:lang="tr-TR">rant</span><span xml:lang="tr-TR"> ödemektedir. Mukata’a sahipleri, çoğunluğu itibariyle askerî sınıftan idiler. Geniş mukata‘a topraklarını ele geçirmiş olan ağalar, zamanla mahallî vergilerin toplanması ve asker yazılması, mahallî asayişin sağlanması gibi idarî görevleri de yüklenerek âyânlar devrini açmışlardır. Bu gelişme, 18. yüzyılın ikinci yarısında tam anlamıyla idarî-siyasî bir mahalîleşmeye (</span><span class="char-style-override-9" xml:lang="tr-TR">decentralization</span><span xml:lang="tr-TR">) yol açmış, vilâyetleri toptan ele geçiren irsî </span><span class="char-style-override-9" xml:lang="tr-TR">hânedân</span><span xml:lang="tr-TR">lar yükselmiştir. Sonuçta, devletin toprak ve reâya üzerindeki kontrolü ve egemenlik hakkı zayıflamıştı. Böylece, klâsik Osmanlı rejimi tarihe karışmış, âyanlar döneminde feodalleşmiş imparatorluk rejimi onun yerini almıştır.</span></p>
				<p class="paragraf para-style-override-10" xml:lang="en-US"><span xml:lang="tr-TR">Büyük mukata‘a sahipleri ve âyânların ortaya çıkışına denk önemli bir gelişme de şudur: Devlet, bazı vergilerin toplanıp hazineye teslim işini </span><span class="char-style-override-9" xml:lang="tr-TR">cema‘ât</span><span xml:lang="tr-TR">lere, daha doğrusu cema‘ât önderlerine bırakmıştır. Başka bir ifade ile cema‘âtler, mültezim durumuna gelmişlerdir ki, bu yönteme </span><span class="char-style-override-9" xml:lang="tr-TR">maktu‘</span><span xml:lang="tr-TR"> sistemi denmektedir. Bunun sonucu olarak, cema‘âti temsil eden kişi, kocabaşı, çorbacı veya yerel dinî reis, cema‘âti üzerinde bir nevi idarî kontrol hakkı kazanmış, cema‘ât yerel bir teşkilâta sahip olmuş, bu teşkilât zamanla vergiden başka idarî görevler de yüklenmiştir (Kıbrıs’ta başpiskopos’un durumu). Osmanlı Devleti, hazine çıkarlarını ve reâyayı mültezimlerin ve memurların soygunundan kurtarmak için, bu yöntemi birçok bölgede uygulamış, gerçekte reâya hazineye mültezimden daha iyi koşullar önererek vergileri maktu‘a bağlamayı sağlamıştır. Buna </span><span class="char-style-override-9" xml:lang="tr-TR">maktû‘a bağlamak</span><span xml:lang="tr-TR"> veya </span><span class="char-style-override-9" xml:lang="tr-TR">maktûiyyet</span><span xml:lang="tr-TR"> denir. Bu yöntem, yine 18. yüzyılda geniş biçimde uygulanacaktır. Maktûiyyet, özellikle cizye vergisinin toplanmasında, Balkan Hıristiyan bölgelerinde ve bu arada Akdeniz adalarında uygulanmış, bu topluluklara teşkilâtlanma imkânı vererek ileride Osmanlı rejimine karşı isyan faaliyetleri için elverişli bir zemin yaratmıştır.</span></p>
				<div class="footnotes">
					<div class="footnote">
						<p class="dipnot" xml:lang="en-GB"><a class="footnote-anchor" href="#footnote-290-90-backlink" id="footnote-290-90">90</a>	<span xml:lang="tr-TR">Bkz. H. İnalcık, “1431 Tarihli Timar Defterine Göre Fâtih Devrinden Önce Timar Sistemi”, </span><span class="char-style-override-9" xml:lang="tr-TR">IV. Türk Tarih Kongresi, 1948 Zabıtlar</span><span xml:lang="tr-TR">, Ankara, 1952; M. Akdağ, “Timar Rejiminin Bozuluşu” </span><span class="char-style-override-9" xml:lang="tr-TR">DTCFD</span><span xml:lang="tr-TR">, c. III-4, 1945, s. 419-431; N. Philipovic, “Pogled na Osmanski feudalizm”, </span><span class="char-style-override-9" xml:lang="tr-TR">Godisnajak Istor. Drustava Bosna i Herzegovine IV</span><span xml:lang="tr-TR">, 1952, s. 5-146, Türkçe çevirisi </span><span class="char-style-override-9" xml:lang="tr-TR">IFM,</span><span xml:lang="tr-TR"> XV (1953-54), s. 155-188; Eski Yugoslavyalı uzmanların bu konudaki önemli çalışmaları için ayrıca bkz. </span><span class="char-style-override-9" xml:lang="tr-TR">Historiographie Yougoslave, 1955-1965</span><span xml:lang="tr-TR">, s. 124-27; (iltizam) yolu ile değil, daha çok kasabalardaki özel kişilerin para ile mîrî olmayan toprakları mülk edinmeleri ve bu mülkleri kanûn dışı yollarla genişletmeleri sonucunda ortaya çıktığı düşüncesindedir. Bize göre, bu bölgede de büyük ağa çiftliklerinin kaynağı daha çok mîrî toprakların mukâta’a yolu ile kazanılması sonucunda ortaya çıkmıştır. H. İnalcık, </span><span class="char-style-override-9" xml:lang="tr-TR">Tanzimat ve Bulgar Meselesi</span><span xml:lang="tr-TR">, Ankara, 1943; Büyük Çiftlikler hakkında Osmanlı kaynaklarına göre Bulgar araştırıcıları D. Kosev, N. Torodorov, S. Dimitrov ve V.P. Mutafcieva’nın yazıları için bkz. C. Gandev, “Apparation des rapports capitalistes dans l’economie rural de la Bulgarie du Nord-Ouest au cours de XVIIIe siecle”, </span><span class="char-style-override-9" xml:lang="tr-TR">Etudes Historiques</span><span xml:lang="tr-TR">, Sofia, 1960 ; Rumeli’nin başka yerlerindeki çiftlikler için bkz. T. Stoianovic, “Land Tenure and Related Sectors of the Balkan Economy” 1600-1800, </span><span class="char-style-override-9" xml:lang="tr-TR">JEH</span><span xml:lang="tr-TR">, XIII (1953), s. 398-411; S. Dimitrov, “Ciftlickoto stopanstvo prez 50-70 te godini na XIX v. (l’economie des tchifliks durant les annees 50-70 du XIX siecle)”, </span><span class="char-style-override-9" xml:lang="tr-TR">Istoriceski Pregled</span><span xml:lang="tr-TR">, I, s. 3-34, Ç. Keyder ve F. Tabak (yay), </span><span class="char-style-override-9" xml:lang="tr-TR">Landholding and Commercial Agriculture in the Middle East</span><span xml:lang="tr-TR">, Albany, 1991.</span></p>
					</div>
				</div>
			</div>
		</div>
	</body>
</html>