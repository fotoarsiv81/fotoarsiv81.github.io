<html xmlns="http://www.w3.org/1999/xhtml">
	<head>
		<title>6-6.html</title>
		<link href="template.css" rel="stylesheet" type="text/css"/>
	</head>
	<body>
		<div id="x6-6.html" xml:lang="tr-TR">
			<div class="Basic-Text-Frame">
				<p class="ana-baslik" id="toc_marker-3-6" xml:lang="en-GB"><span xml:lang="tr-TR">Ticâret</span></p>
				<p class="ara-baslik" xml:lang="en-GB"><span xml:lang="tr-TR">İç Ticâret</span></p>
				<p class="paragraf para-style-override-10" xml:lang="en-US"/>
				<p class="paragraf para-style-override-10" xml:lang="en-US"><span xml:lang="tr-TR">C. Jirecek, Osmanlı idaresi altında Balkan memleketlerinin birleştirilmesi sonucu, eski devletlerarası gümrüklerin kalkmış bulunduğunu vurgular; böylece ticâret ve şehirleşme Osmanlı döneminde, 15.-16. yüzyıllarda gerçek bir gelişme göstermiştir. 16. yüzyılda yarım milyonu geçen nüfusu ile İstanbul, imparatorluğun en önemli ve dünyanın en aktif ticâret merkezlerinden birini oluşturuyordu. İstanbul, Rumeli ve Anadolu, Karadeniz ve Akdeniz arasında, “iki kara ve iki denizin kavşak noktasında” Doğu–Batı, Güney–Kuzey ticâretinin transit merkezi idi. Her şeyden önce, eski Roma gibi büyük nüfusunu beslemek için imparatorluğun her tarafından besin maddeleri ithal etmek zorunda idi. </span></p>
				<p class="paragraf para-style-override-10" xml:lang="en-US"><span xml:lang="tr-TR">Bizans’ın son zamanlarında 30-40.000’e inmiş olan İstanbul nüfusu 16. yüzyılın ilk yarısında Osmanlı İmparatorluğu’nun yayılışına paralel olarak en az yarım milyona vararak o zaman Avrupa’nın en büyük şehri (17. yüzyılda Londra nüfusu 400.000) durumuna gelmişti. Yükte ağır değerde hafif buğday, arpa, et, yağ, tuz, salamura balık, kuruyemiş, zeytinyağı, şarap gibi besin maddeleri veya deri, tahta, pamuk, demir, bakır, yün, kıl, kenevir gibi geniş hirfet sanayii için gerekli hammaddeler ancak deniz yoluyla ithal olunduğu takdirde yeterince ucuza mal olabilirdi. İstanbul, bu bakımdan dünyanın en elverişli limanlarından biri idi. Kalabalık İtalyan şehirleri gibi buğday ve un ithali hayati bir önem taşıyordu. </span></p>
				<p class="paragraf para-style-override-10" xml:lang="en-US"><span xml:lang="tr-TR">18. yüzyılın başlarında İstanbul’un günlük buğday tüketimi 200 ton civarında tahmin edilmiştir. İstanbul’a buğday ve un Trakya’dan, başlıca Tekirdağı limanından, Tuna havzasından (İbrail, İsakça, Köstence limanları), Bulgaristan’dan (Burgaz) veya Dobruca’dan Kırım’a kadar kuzey Karadeniz steplerinden (Akkerman, Azak ve Kefe), Tesalya’dan (Volos limanı), Batı-Anadolu’dan (Foçalar ve İzmir), Mısır’dan (Dimyat ve İskenderiye) gemilerle gönderilmekteydi. İstanbul’da ekmek sıkıntısı ayaklanmalara yol açtığından devlet nakliyat ve depolama işlerini örgütlemeyi en önemli devlet işleri arasında sayıyordu. 17. yüzyıl başlarında hükümet Karadeniz’den İstanbul limanına 17.000 ton buğday ve un nakli için 118 gemi kiralamış ve bu gemiler 658 sefer yapmış; bu operasyon hükümete 5,5 milyon akçaya mal olmuştu. </span></p>
				<p class="paragraf para-style-override-10" xml:lang="en-US"><span xml:lang="tr-TR">1483 tarihli bir belgeye göre bir yılda İstanbul limanına 2.019 gemi ve 2.265 mavna gelmişti. 1520 tarihli başka bir belgeye göre, 70-80 gemi İstanbul ile Trabzon, Samsun ve Sinop limanları arasında aralıksız gidiş-geliş yapmakta idi. Tuna havzası ovalarından gelen buğday ucuzdu, fakat hükümetin bir yandan üretimi teşvik etmek, bir yandan da sipahi timar gelirini korumak amacıyla buğday narh fiyatını belli bir düzeyde tutmak için önlemler aldığını görüyoruz. </span></p>
				<p class="paragraf para-style-override-10" xml:lang="en-US"><span xml:lang="tr-TR">Bizans’ın düşüş döneminde, Ceneviz ve Venedik gemileri Karadeniz’in besin maddelerini İtalya’ya alıp gidiyorlardı. Osmanlıların Karadeniz’de Ceneviz kolonilerini birer birer ele geçirmesi (1460 Amasra, 1461 Trabzon, 1475 Kefe) her şeyden önce İstanbul iaşesi için bir zorunluluk olarak gündeme gelmiştir. </span></p>
				<p class="paragraf para-style-override-10" xml:lang="en-US"><span xml:lang="tr-TR">İstanbul’a gelen buğday Un-Kapanı’nda devletin gözetimi altında fırınlara dağıtılırdı. Pâdişahın kıyafet değiştirerek yaptığı kontrollerde ve veziriâzamın haftada bir pazar teftişlerinde en çok ekmeğin vezni ve kalitesi üzerinde durduklarını ve hile yapanları şiddetli cezalara çarptırdıklarını biliyoruz. </span></p>
				<p class="paragraf para-style-override-10" xml:lang="en-US"><span xml:lang="tr-TR">İstanbul iaşesinde şehre yeteri kadar et sağlanması da devlet gözetimi altında yapılan önemli bir kamu hizmeti sayılırdı. Rumeli ve Anadolu’da zengin kişiler </span><span class="char-style-override-9" xml:lang="tr-TR">celep</span><span xml:lang="tr-TR"> yazılır ve İstanbul’a belli miktarda koyun getirip kasaplara satması güvence altına alınırdı. Koyun ve sığır, en çok Rumeli’de Besarabya’dan, Bulgaristan’dan, Anadolu’da Konya Ovası (Cihanbeyli) ve Doğu-Anadolu’dan sağlanırdı. </span></p>
				<p class="paragraf para-style-override-10" xml:lang="en-US"><span xml:lang="tr-TR">Şehrin başka ihtiyaçları için devlet ülkenin çeşitleri bölgelerini İstanbul pazarına bağlamış, böylece İstanbul etrafında devlet gözetiminde bir trafik ağı kurulmuş bulunuyordu. Bu bağlılık, aynı zamanda bu bölgelerde belli maddelerin tarımı ve ticâretinde özelleşme sonucunu vermiştir. Meselâ, Güney-Marmara havzası ve Batı-Anadolu İstanbul’un sebze ve meyve bahçesi olarak gelişmiştir. Böylece, eski Roma gibi İstanbul da bir imparatorluk ekonomisinin can damarı haline gelmiştir.</span></p>
				<p class="ara-baslik" xml:lang="en-GB"><span xml:lang="tr-TR">Tekstil Sektörü: Bir Tarihçe</span><span class="Character-Style-1 char-style-override-10" style="font-size:0.64em;" xml:lang="tr-TR"><a class="footnote-link" href="#footnote-290-83" id="footnote-290-83-backlink">83</a></span></p>
				<p class="paragraf para-style-override-10" xml:lang="en-US"><span xml:lang="tr-TR">1300-1600 arası dönemde Anadolu, ürünlerini yalnızca Balkanlar’a ve Karadeniz’in kuzeyine değil, Batı ülkelerine de ihraç eden yaygın bir tekstil üretim bölgesiydi. Türkiye’de üretilen pahalı kemhalar ve sof kumaşı, Rus çarlarının ve </span><span class="char-style-override-9" xml:lang="tr-TR">boyar</span><span xml:lang="tr-TR">larının, İtalyan ve Fransız prens ve prenseslerinin ve İsveç piskoposlarının da aralarında bulunduğu Avrupalı seçkinlerden büyük ilgi gören lüks tekstil ürünleriydi. Bugün en büyük Bursa kemha koleksiyonlarından biri Moskova’dadır. 1400-1600 arası dönemde ise, yalnızca lüks ipekliler değil, Fransa ve İtalya’da </span><span class="char-style-override-9" xml:lang="tr-TR">boucassin</span><span xml:lang="tr-TR"> ya da </span><span class="char-style-override-9" xml:lang="tr-TR">bocassino</span><span xml:lang="tr-TR"> diye bilinen ince pamuklular da Türkiye’den yapılan ithalat listesinde yer alıyordu. Türkiye’den Kefe, Akkerman ve Buda’ya ihraç edilen ürünler arasında, ucuz bir pamuklu türü olan </span><span class="char-style-override-9" xml:lang="tr-TR">kirbas</span><span xml:lang="tr-TR"> gibi daha sıradan dokumalar da vardı. Çeşitli renklerde Ankara sofları Avrupa’da en çok aranan lüks kumaştı. Saraya ve Avrupa’ya geniş ihracat yapan Bursa ipekli sanayiinde 16. yüzyıl başlarında 1.000 kadar tezgâh faaliyette idi. Bundan başka, Aksaray, Gördes, Kula, Uşak halıları da Avrupa, Mısır ve Asya’da aranan lüks mallardı. Denizli, Borlu, Isparta, Karaman, Tire, Menemen, Çorum, Tokat ve Kastamonu’da üretilen çok çeşitli pamuklu kumaşlar, Osmanlı İmparatorluğu’nun her yerine gönderilmekteydi. Kısacası, Avrupa’nın makine ürünü dokumalarının Türk ürünlerini pazarlardan sürüp çıkardığı 19. yüzyıla kadar, Anadolu, dünyanın önemli tekstil üretim merkezlerinden biriydi. </span></p>
				<p class="paragraf para-style-override-10" xml:lang="en-US"><span xml:lang="tr-TR">Avrupa kumaş sanayii 16. yüzyılda ipekli, 17. ve 18. yüzyılda pamuklu sanayiinde öne çıkmadan önce orada ihracata yönelik başlıca tekstil sanayii yünlü sanayii idi. Ortaçağın tekstil tarihçesinde İngiltere, İspanya’nın kaba yünlüleri yanında İtalya’nın ince yünlü kumaşları, Osmanlı Orta-Doğusu üzerinden öbür Asya ülkelerine (Çin’e kadar) ihraç ediliyordu. Avrupa, buna karşılık Doğu’dan ipekli, altınlı ve nakışlı kemhalar, kadife, saten ve ince pamuklu ithal etmekteydi. Avrupa’nın Doğu’dan aldığı yünlü ürünler, yalnızca halı ve softu. Avrupa’da 13. yüzyılın ortalarından başlayarak ipekli sanayiinin tek üretim ve ihracat merkezi Lucca’ydı. Bu sanayide dokuma tekniği, boyama ve desende Orta-Doğu örnek olmuştur. Orta-Doğu’dan pamuklu teknolojisini ilk alan Avrupa ülkesi gene İtalya’ydı. Ortaçağda yün ve pamuk karışımı bir Avrupa tekstil ürünü olan </span><span class="char-style-override-9" xml:lang="tr-TR">fustian</span><span xml:lang="tr-TR"> veya </span><span class="char-style-override-9" xml:lang="tr-TR">dimi</span><span xml:lang="tr-TR"> dışında, Batı-Avrupa ülkelerinde pamuklu tezgâhları oldukça geç bir zamanda, 17. yüzyılda kuruldu. </span></p>
				<p class="paragraf para-style-override-10" xml:lang="en-US"><span xml:lang="tr-TR">Selçuklu Anadolu’sunda yapılmış bir brokar parçasının ortaya çıkarılması, daha 13. yüzyıl başlarında Türkiye’de gelişmiş bir ipekli sanayiinin bulunduğu konusunda kuşkuya yer bırakmamaktadır. İtalyan kaynaklarında aynı yüzyılda Müslüman tüccârın Kuzey-Karadeniz limanlarına ipekli kumaş götürdüğü anlatılır. Tebriz’in güçlü etkisiyle birlikte, Osmanlı Bursa’sında bu Selçuklu gelenek devam etmiş olmalıdır. Osmanlılardan önce Bizans döneminde Batı-Anadolu’da ipekli ve pamuklu sanayiinin faal olduğu bilinmektedir. </span></p>
				<p class="paragraf para-style-override-10" xml:lang="en-US"><span xml:lang="tr-TR">Osmanlıların daha 1352’de, Sultan Orhan zamanında Cenevizlilere ticarî ayrıcalıklar tanımış olması ilginçtir. İranlı tüccâr Bursa’ya getirdikleri ipeği, burada, Batı’dan gelen mallarla, özellikle de ince Floransa yünlüleriyle takas ediyorlardı. 14. yüzyıl bir İran kaynağında (</span><span class="char-style-override-9" xml:lang="tr-TR">Risâla-yi Falakiyya</span><span xml:lang="tr-TR">) Floransa’nın </span><span class="char-style-override-9" xml:lang="tr-TR">skirlat</span><span xml:lang="tr-TR"> denilen kırmızı ince yünlülerinden söz edilmektedir. Bertrandon de la Brocquière’in 1432’de tanık olduğu gibi, Türk tüccâr da sık sık Ceneviz Pera’sını ziyaret etmekteydiler. Ham ipek üzerine bu canlı ticâret, Osmanlı hazinesine büyük gelir sağlıyordu. En yüksek düzeye ulaştığı 1487-1513 arası dönemde, Bursa’da ham ipek üzerinden alınan vergilerin toplamı altı milyon akça ya da 130.000 dukaya varıyordu. </span></p>
				<p class="paragraf para-style-override-10" xml:lang="en-US"><span xml:lang="tr-TR">1500’e doğru, Bursa’ya her yıl ortalama olarak beş altı İran kervanı geliyor ve bunlar, değeri bir milyon duka altını bulan en az 1.200 balya ipek getiriyordu. 15. yüzyılın sonuna ait Osmanlı belgeleri, bu hammaddenin önemli bir bölümünün Bursa’daki ipek sanayii tarafından kullanıldığını göstermektedir. Osmanlı Bursa’sı yalnızca İran ipeğinin değil, Arap ve Hind baharatlarının, ilâç ve boyalarının da en önemli pazarıydı. Bu değerli mallar, Bursa’ya Mekke–Şam–Haleb üzerinden getirilir, Edirne üzerinden Balkanlar’a, Macaristan’a, Akkerman–Lvov kervan yolu üzerinden de Polonya’ya ve kuzey ülkelerine yeniden ihraç edilirdi. </span></p>
				<p class="paragraf para-style-override-10" xml:lang="en-US"><span xml:lang="tr-TR">Bursa’daki ipek sanayii, Türk imalat sektörünün oldukça gelişmiş bir dalıydı. Şehirde kadifeler, kemhalar, saten atlas gibi her çeşit ipek kumaş dokunurdu. Başlıca ipek dokuma türleri arasında en değerlisi, bazen altın ve gümüş sırmalarla süslenen ağır kemhalardı. Froissart’ın bildirdiğine göre, I. Murat (1362-1389), Milano Dükü’ne </span><span class="char-style-override-9" xml:lang="tr-TR">drap d’or</span><span xml:lang="tr-TR">, yani altınlı kumaş göndermişti. Bursa brokar ve kemhalarında (bu ad Çince’deki </span><span class="char-style-override-9" xml:lang="tr-TR">kamoka</span><span xml:lang="tr-TR"> sözcüğünden türemiştir) hem desen hem de dokuma tekniğinde Çin–Uygur etkilerini görmek mümkündür. İtalyan imalâtçılar, Batı ve Levanten pazarları için ürettikleri kumaşlarda, enfes Bursa brokarlarını taklit ediyorlardı.</span><span class="Character-Style-1 char-style-override-10" style="font-size:0.82em;" xml:lang="tr-TR"><a class="footnote-link" href="#footnote-290-84" id="footnote-290-84-backlink">84</a></span><span xml:lang="tr-TR">Türk dokumacı ve tasarımcıların, pazara çıkaracakları mallar için yeni tarzlar oluşturma çabası içinde oldukları anlaşılmaktadır. Örneğin, 1500’lerde Bursa pazarında </span><span class="char-style-override-9" xml:lang="tr-TR">Hacı Ali Kadifesi</span><span xml:lang="tr-TR"> diye bilinen bir çeşit çok popüler olmuştu. Hem Doğu’nun hem de Batı’nın hükümdar ve seçkinleri arasında Bursa kumaşları kullanmak moda halini almıştı. Örneğin, Gonzaga II. Francesco karısı için Bursa’dan “</span><span class="char-style-override-9" xml:lang="tr-TR">una vesta de brocato d’oro cremesino</span><span xml:lang="tr-TR">” sipariş etmişti. </span></p>
				<p class="paragraf para-style-override-10" xml:lang="en-US"><span xml:lang="tr-TR">Moldavya’dan Moskova Prensliğine ve Polonya’ya kadar, Doğu-Avrupa hükümdarları tüccârını Bursa kumaşı satın almak üze</span><span xml:lang="tr-TR">re görevlendiriyorlardı. Örneğin, 1567’de Polonya Kralı bir tüccârı, 4.000 altın değerinde Bursa ipeklisi satın alması için vergiden muaf tutmuştu. İsveç’te kilise büyüklerinin tören giysileri Bursa kumaşından yapılırdı. Bursa ipeklileri Doğu’da da büyük ilgi görmekteydi. I. Selim Tebriz’i fethettiğinde Şah’ın hazinesinde Bursa kumaşından yapılmış 91 adet giysi bulmuştu.</span><span class="Character-Style-1 char-style-override-10" style="font-size:0.82em;" xml:lang="tr-TR"><a class="footnote-link" href="#footnote-290-85" id="footnote-290-85-backlink">85</a></span><span xml:lang="tr-TR">İpekli kumaşlar çok çeşitli şekillerde kullanılıyordu: 1504 tarihli bir saray envanterinde, kadife, brokar, benek, çatma gibi ipekli kumaşların birinden yapılmış 30 kaftan, 11 fistan, 18 dolama, 9 minder, 22 takke ve bir at örtüsü sayılmaktadır. Halı, türban, gece başlığı, başörtüsü, önlük,</span><span xml:lang="tr-TR"> havlu, terlik, atkı ve düğme yapımında da ipek kullanılırdı. </span></p>
				<p class="paragraf para-style-override-10" xml:lang="en-US"><span xml:lang="tr-TR">Anadolu’da gerçekleştirilen tekstil üretiminin en büyük kısmı ipekli ve pamuklulardı. Daha az olmak üzere de kenevir ve keten mamulleri de yapılmakta idi. Bütün bu dokuma türlerini, 13. yüzyıla kadar belgelerden izleyebiliyoruz. Kuşkusuz, bu türlerden bazılarını Anadolu’ya Türkler getirmişken, bazıları daha önce Anadolu’da yaşayanlar tarafından üretilmekteydi. Meselâ Ankara sof sanayii Ermenilerin elinde idi. Pamuklulardan </span><span class="char-style-override-9" xml:lang="tr-TR">kirbas</span><span xml:lang="tr-TR"> gibi günlük kullanıma uygun kaba dokumalar yanında </span><span class="char-style-override-9" xml:lang="tr-TR">dülbend</span><span xml:lang="tr-TR"> denen ince çeşitleri üretilmekteydi. Kirbas, köylü ve kasabalıların iç çamaşırı ve başka birçok gündelik eşya yapımında kullandıkları ucuz pamuklu dokumalardır (kirbas sözcüğü Hindistan’dan, Sanskritçe </span><span class="char-style-override-9" xml:lang="tr-TR">karpasi</span><span xml:lang="tr-TR">’den alınmıştır). Kaşgarlı Mahmud’un 11. yüzyılda yazdığı Türkçe sözlükte,  bugünkü Türkçede bulunan </span><span class="char-style-override-9" xml:lang="tr-TR">bez</span><span xml:lang="tr-TR"> ya da </span><span class="char-style-override-9" xml:lang="tr-TR">böz</span><span xml:lang="tr-TR"> sözcüğüne rastlıyoruz. Küçük Asya’nın kuzeydoğu kıyısının kimi bölgelerinde, aynı zamanda keten ve kenevirden üretilmiş kalın dokumalar yapılıp ihraç olunuyordu. Mısır ketenleri de ünlüydü. </span></p>
				<p class="paragraf para-style-override-10" xml:lang="en-US"><span xml:lang="tr-TR">Kirbas üretilen ve önemli bir ihracat kapasitesine sahip başlıca merkezler, Kuzeydoğu-Anadolu’da Kastamonu–Amasya–Tokat-Çorum bölgesi, Orta-Anadolu’da Burdur–Isparta–Konya–Karaman–Kayseri bölgesi ve Batı-Anadolu’da Tire, Bergama, Denizli, Menemen, Akhisar, Nazilli kent ve kasabalarıydı. Hemen her köyde kaba dokuma işleri yapan </span><span class="char-style-override-9" xml:lang="tr-TR">cullah</span><span xml:lang="tr-TR">lar (çulha) bulunmaktaysa da, kent ve kasabalarda büyük ölçüde pamuklu kumaş ve iplik üretimi için </span><span class="char-style-override-9" xml:lang="tr-TR">selem</span><span xml:lang="tr-TR"> usulüne baş vurulurdu: Selem, tüccârın, köylerdeki eğirici ve dokumacılara peşin para iş yaptırma yöntemidir. Selem sistemi, Hindistan’da olduğu gibi, Anadolu’da da hem kentsel hem de kırsal kesimde kalabalık bir emek gücü kullanıyordu. Kefe’de 15. yüzyıl sonuna ait gümrük ve Fransız konsolosunun 1750’lerdeki kayıtları, o zamanlar Karadeniz’in kuzeyindeki ülkelere yapılan ihracatın en büyük kalemini kaba pamuklu kirbasın oluşturduğunu göstermektedir. </span></p>
				<p class="paragraf para-style-override-10" xml:lang="en-US"><span xml:lang="tr-TR">Avrupa’ya, özellikle de Fransa’nın Marsilya limanına ihraç edilen kaba pamukluların Batı-Anadolu’daki en önemli üretim ve ticâret merkezi İzmir’di. 18. yüzyılın başında İzmir’den Marsilya’ya yapılan ihracatın üç milyon Fransız lirası gibi yüksek bir meblağa ulaşması, merkantilist Fransız hükümetini telaşa düşürmüştü. Marsilya Ticâret Odası arşivlerinden yararlanan Paul Masson, İzmir’den büyük miktarda ithal edilen beyaz ve mavi renkte kalın pamuklu kumaşın İspanya’ya yeniden ihraç edildiğini, İspanya’nın da bunları plantasyonlarda çalışan köleleri giydirmek üzere Amerika’daki kolonilerine gönderdiğini anlatır. Daha sonra, bu aynı mavi pamuklular Birleşik Devletler’in güney eyâletlerindeki pamuk tarlalarında çalışan siyah köleleri giydirmekte kullanıldı. Bizim bugün </span><span class="char-style-override-9" xml:lang="tr-TR">blue jean</span><span xml:lang="tr-TR"> diye bildiğimiz bu kumaş, kendilerini emekçi sınıflara yakın hisseden solcu gruplar yoluyla önce Amerika’da, sonra da bütün dünyada gençlerin gözdesi oldu. Blue jean’in boyanmasında kullanılan, Batı dillerinde </span><span class="char-style-override-9" xml:lang="tr-TR">indigo</span><span xml:lang="tr-TR"> denilen mavi boya, çivit daha 15. yüzyılda Osmanlı İmparatorluğu’nun en büyük ithalat kalemleri arasındaydı. </span></p>
				<p class="paragraf para-style-override-10" xml:lang="en-US"><span xml:lang="tr-TR">1470’lerde Hoca Mahmud Gavani’nin Hindistan’dan Osmanlı topraklarına adamlarıyla düzenli olarak Hind kumaşı gönderdiğini de söylemeliyiz. Daha sonraki yüzyıllarda Türkiye’nin Hindistan’dan tekstil ithalatı dikkat çekici bir artış gösterdi. Hem İngilizlerin hem de Hollandalıların Doğu Hindistan Şirketlerinin raporlarında, Osmanlılara ait Basra Körfezi’ne gelen yüklerin çoğunun Hind tekstil ürünlerinden oluştuğu belirtilmektedir. Osmanlı İmparatorluğu’nda hazırlanan, Hindistan’dan yapılan ithalatla ilgili bir listede, on kadar </span><span class="char-style-override-9" xml:lang="tr-TR">bogasi</span><span xml:lang="tr-TR"> ya da fitilli dokuma türüyle yirmi kadar ince pamuklu, dülbend ya da müslin türünden söz edilmektedir. Bunların fiyatları, fitilli dokumalar için zirâ (68 cm) başına 12 akça ile 26 akça arasında, müslinler içinse 20 akça ile 66 akça arasında değişmektedir. Müslinin başlıca kullanım yeri sarık, türban yapımıydı. Keşmir şalları dahil, pahalı Hind kumaşları için ödenen altın ve gümüş para öyle büyük miktarlara ulaşmıştı ki, zamanın vakanüvisi Naima şöyle yakınıyordu: “Hind mallarına hazineler gidiyor, Hindistan ise Osmanlı topraklarından hiçbir şey almıyor... dünyanın zenginliği Hindistan’da toplanıyor.”</span></p>
				<p class="paragraf para-style-override-10" xml:lang="en-US"><span xml:lang="tr-TR">Osmanlı topraklarında Hind dokumalarının taklitlerinin üretilmeye başlanması bu durumu bir ölçüde değiştirdi. 17. yüzyılda hem seçkinler hem de halk arasında Hind basmalarının moda olması üzerine Avrupa’da da buna benzer bir kriz yaşandı. Yünlü, ipekli ve keten sanayileri paniklediler, Hind tekstil ürünlerine kısıtlamalar, hatta yasaklar getirildi. Bu krizin önemli bir sonucu, Batı’da pamuklu sanayiinin gelişmesi oldu.</span></p>
				<p class="ara-baslik" xml:lang="en-GB"><span xml:lang="tr-TR">Dış Ticâret: Doğu Memleketleri, Avrupa (Kapitülasyonlar)</span><span class="Character-Style-1 char-style-override-10" style="font-size:0.64em;" xml:lang="tr-TR"><a class="footnote-link" href="#footnote-290-86" id="footnote-290-86-backlink">86</a></span><span xml:lang="tr-TR"> </span></p>
				<p class="paragraf para-style-override-10" xml:lang="en-US"><span xml:lang="tr-TR">Batı tarihçileri Levant ticâretini, sadece, Venedik ve Ceneviz açısından değerlendirmişlerdir. Zira onların temel kaynağı, Levant ticâretini kontrolleri altında tutan bu iki İtalyan deniz devletinin arşivleridir. Bu belgeler, birçok konuda çoğu zaman yanıltıcı ve noksandır, çünkü Venedikliler ve Cenevizliler Levant denilen Doğu-Akdeniz ve Karadeniz bölgesindeki iç gelişmelerle doğrudan doğruya az ilgilenirler ve Osmanlı hükümdarlarının siyasetleri ve aldıkları önlemleri, yalnız kendi ticarî çıkarları bakımından değerlendirirler. Wilhelm Heyd gibi Levant ticâretinin büyük bir otoritesi bile, 15. yüzyılda Levant’ta yalnız genel bir ekonomik çöküş saptar ve bu “felâket”i Osmanlı egemenliğinin yayılışıyla açıklamaya çalışır. Fakat nasıl ki ortaçağ Avrupa ekonomisinde bir tarihi dönem veya bölge için genel çöküş teorisi, yapılan yeni araştırmaların ışığı altında yeniden gözden geçirilip genel bir çöküşten ziyade değişmenin sadece sınırlı bir bölgeyi veya bir ekonomik sektörü etkilediği, değişikliğin yalnızca alan değiştirdiği saptanmıştır; Levant bölgesi için de, Doğu kaynaklarına başvurduğumuz zaman, Heyd’in herkesçe kabul edilen görüşlerinden çok değişik bir tablo karşımıza çıkar. </span></p>
				<p class="paragraf para-style-override-10" xml:lang="en-US"><span xml:lang="tr-TR">Gerçekten, Levant ticâret tarihi için İtalyan arşivleri karşısında zengin yerel kaynaklara sahip bulunuyoruz. Türkiye arşivleri, dünya ticâreti ve ekonomisinin derin değişikliklere uğradığı 15. yüzyılda Levant ticâretinin genel koşulları ve gelişimi üzerine yeni ışıklar getirmektedir. </span></p>
				<p class="paragraf para-style-override-10" xml:lang="en-US"><span xml:lang="tr-TR">Venedik, Ceneviz ve öbür Latinlerin Ege, Karadeniz ve Balkanlar’da Bizans İmparatorluğu’na ait topraklarda kurdukları kolonileri üzerinde Osmanlılar, Bizans’ın eski egemenliğini kendi kontrolleri altında yeniden canlandırmak için etkin ve kararlı bir siyaset güttüler. Osmanlı döneminde; İstanbul ve Galata, Kuzey-Ege’deki adalar ile Midilli, Karadeniz’de Kefe ve öteki Ceneviz kolonileri, Venedik’e ait Agriboz (Euboea) adası, Venedik tarafından kuvvetle berkitilmiş Mora Yarımadası kaleleri Osmanlı egemenliği altına alındı ve kalan İtalyan kolonilerinin çoğu yıllık harâc ödemeye zorlandı. Fâtih’in, koloni devleti Venedik’e karşı Floransa tüccârını nasıl teşvik ettiğini ayrıntılarıyla bilmekteyiz. </span></p>
				<p class="paragraf para-style-override-10" xml:lang="en-US"><span xml:lang="tr-TR">İlkin, İstanbul limanında Venedik’in gümrük ödemeyerek sağladığı dış ticâretteki ayrıcalığına son verildi, orada Osmanlı tebaası Yahudiler Venediklilerin yerini aldı; Galata’da yerli Cenevizliler ancak Osmanlı tebaası olarak bir noter kontrolünde ticarî etkinliklerini sürdürdüler, Cenova’dan gelen Ceneviz tüccârı, yabancı sıfatıyla gümrüğe tâbi oldu. Aslında, Osmanlı Devleti, İtalyanların Levant’taki ticâretine son vermeyi hedeflemiyordu; İtalyanların koloni politikasına, siyasî kontrolüne ve ayrıcalıklarına son vermeyi amaçlıyordu. Osmanlı sultanları </span><span class="char-style-override-9" xml:lang="tr-TR">‘ahdnâme</span><span xml:lang="tr-TR"> (kapitülasyon) garantileri bağışlayarak onların serbestçe ticâret yapmalarını teşvik ediyordu. Osmanlılar, Batı mallarına, özellikle yünlü kumaşlar, madeni eşya ve bazı lüks maddelerine daima gereksinim duyuyorlardı; öbür yandan hazinenin o kadar muhtaç olduğu nakit altın ve gümüş, Batı ile ticâretten gümrük geliri olarak sağlanıyordu. İstanbul gümrüğünün hızlı gelişimini ve imkânlarını, gümrük mültezimlerinin kısa zamanda büyük artırmalar yapmalarından anlıyoruz. </span></p>
				<p class="paragraf para-style-override-10" xml:lang="en-US"><span xml:lang="tr-TR">14. ve 15. yüzyıllarda Osmanlı ekonomisinin, dolayısıyla, Osmanlı devlet gücünün merkezi ve dayanağı Bursa olmuştur.</span><span class="Character-Style-1 char-style-override-10" style="font-size:0.82em;" xml:lang="tr-TR"><a class="footnote-link" href="#footnote-290-87" id="footnote-290-87-backlink">87</a></span><span xml:lang="tr-TR">Osmanlı Devleti’nin 1326-1402 döneminde pâyitahtı, </span><span class="char-style-override-9" xml:lang="tr-TR">Dâru’s-Saltanat</span><span xml:lang="tr-TR">’ı olan Bursa; Karaman, Suriye ve Mısır ticâretiyle ve aynı yolla Hindistan’a bağlanıyor; öbür yandan Kastamonu ve Amasya–Tokat–Erzincan yoluyla İran ve Orta-Asya ticâretinin terminali durumunda bulunuyordu. </span></p>
				<p class="paragraf para-style-override-10" xml:lang="en-US"><span xml:lang="tr-TR">1450-1500 yıllarında Levant’ta Osmanlı kontrolünün yerleşmesi yerli tüccâr için büyük değişiklikler getirmiştir. Birçok alanda, özellikle denizaşırı büyük ticârette yerli tüccâr, Türk, Yahudi, Rum ve Ermeniler, Venedikli ve Cenevizlilerin yerini aldılar. Onlar şimdi </span><span class="char-style-override-9" xml:lang="tr-TR">zimmî</span><span xml:lang="tr-TR"> statüsü altında </span><span class="char-style-override-9" xml:lang="tr-TR">harbî</span><span xml:lang="tr-TR"> İtalyanlardan daha az gümrük ödemekte idiler. </span></p>
				<p class="paragraf para-style-override-10" xml:lang="en-US"><span xml:lang="tr-TR">İncelemeye, Bursa kadı sicillerine göre 1479-1500 yılları arasında Bursa’ya gelmiş olan Arap tüccârı ve getirdikleri mallar ve değerleri üzerinde düzenlediğimiz aşağıdaki liste ile başlayalım. </span></p>
				<div class="footnotes">
					<div class="footnote">
						<p class="dipnot" xml:lang="en-GB"><a class="footnote-anchor" href="#footnote-290-83-backlink" id="footnote-290-83">83</a>	<span xml:lang="tr-TR">Bu konuda ayrıntılar için bkz. H. İnalcık, </span><span class="char-style-override-9" xml:lang="tr-TR">Seçme Eserleri 1: Türkiye Tekstil Tarihi Üzerine Araştırmalar</span><span xml:lang="tr-TR">, İstanbul, 2008.</span></p>
					</div>
					<div class="footnote">
						<p class="dipnot" xml:lang="en-GB"><a class="footnote-anchor" href="#footnote-290-84-backlink" id="footnote-290-84">84</a>	<span xml:lang="tr-TR">J. H. Schmidt, “Turkish Brocades and Italian Imitations (Türk brokarları ve İtalyan taklitleri)” başlıklı makalesinde (</span><span class="char-style-override-9" xml:lang="tr-TR">The Art Bulletin</span><span xml:lang="tr-TR">, XV-4, 1933) bunları inceler.</span></p>
					</div>
					<div class="footnote">
						<p class="dipnot" xml:lang="en-GB"><a class="footnote-anchor" href="#footnote-290-85-backlink" id="footnote-290-85">85</a>	<span xml:lang="tr-TR">T. Öz, </span><span class="char-style-override-9" xml:lang="tr-TR">Turkish Textiles and Velvets</span><span xml:lang="tr-TR">, s. 42</span></p>
					</div>
					<div class="footnote">
						<p class="dipnot" xml:lang="en-GB"><a class="footnote-anchor" href="#footnote-290-86-backlink" id="footnote-290-86">86</a>	<span xml:lang="tr-TR">Bkz. “Imtiyazat”, </span><span class="char-style-override-9" xml:lang="tr-TR">EI2</span><span xml:lang="tr-TR">. </span></p>
					</div>
					<div class="footnote">
						<p class="dipnot" xml:lang="en-GB"><a class="footnote-anchor" href="#footnote-290-87-backlink" id="footnote-290-87">87</a>	<span>H. İnalcık, “Bursa and the Commerce of the Levant”, </span><span class="char-style-override-9">JESHO</span><span>, III, s. 131-147. </span></p>
					</div>
				</div>
			</div>
		</div>
	</body>
</html>