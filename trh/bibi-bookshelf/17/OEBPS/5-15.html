<html xmlns="http://www.w3.org/1999/xhtml">
	<head>
		<title>5-15.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-15.html" xml:lang="tr-TR">
			<div class="Basic-Text-Frame">
				<p class="ana-baslik-1" id="toc_marker-2-15" xml:lang="en-GB"><span xml:lang="tr-TR">Kanunî Süleyman (1520-1566):Osmanlı Dünya Devleti<br/><br/>Devlet-i ´Aliyye Orta-Avrupa’da ve Avrupa Devletler Sisteminde İtalya Harpleri (1494-1559)</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">1520’de Süleyman tahta çıktığı zaman İslâm âleminde kazanılmış yeni durumu korumak için, ataları gibi gazâ alanında büyük başarılar göstermeli idi. Selim’in fütuhatı, imparatorluğu bir misli büyütmüş ve Avrupa’da ümitsizlik doğurmuştu. Selim’in asıl maksadı Batı’ya büyük bir sefer yapmaktı, bunun için o daha 1515’te İstanbul’da büyük bir tersane inşasına başlamıştı. Fâtih Mehmed, Akdeniz’in kapısı Rodos ve Orta-Avrupa’nın kapısı Belgrad önünde durdurulmuştu. Batı’da gazânın devam ettirilebilmesi Hıristiyan dünyasının bu iki kalesinin alınmasına bağlı idi. Öbür yandan imparatorluk tahtına V. Karl’in seçilmesinden (1519) az sonra Hıristiyan âleminin iki büyük hükümdarı V. Karl ile I. François arasında kaçınılmaz savaş patlak vermişti (Mart 1521). Böylece, Avrupa iki cepheye ayrıldı. Avrupa’da barışı kurarak Osmanlılara karşı haçlı seferi projesi iflâs etti. Osmanlılar için daha elverişli bir durum olamazdı. İşte Süleyman bu koşullarda tahta çıkmış bulunuyordu. Süleyman Fatih’in alamadığı Belgrad’ı 1521’de, Rodos’u 1522’de fethetmeyi başardı. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Avrupa’da üstünlük için İtalya Harpleri (1494-1559) dönemi, kıtaya egemen olmaya çalışan Mukaddes Roma–Cermen İmparatorları ile Fransa arasında çetin savaşlar dönemidir. 1519’da İmparatorluk tacı için, o zaman Avrupa’nın en güçlü iki hânedanı, Fransız Valois’ları ile Habsburglar karşı karşıya gelmiştir. Habsburg hânedanından V. Karl (Şarlken) aile ilişkileri ile bir dünya imparatorluğuna vâris olmuş, İspanya ve Avusturya’dan başka bugünkü Hollanda ve Belçika, İspanyol kolonileri, Fransa’da Burgundya onun tacı altında birleşmiş bulunuyordu. 1519’da İmparatorluk tacı için Şarlken ile Fransa Kralı I. François namzed idiler. Her ikisi Türklere karşı bir haçlı seferine çıkacağı vaadinde bulunuyordu.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">O zaman bütün Avrupa bir Osmanlı istilâsı korkusu içinde idi. Alman seçici prensler, </span><span class="char-style-override-9" xml:lang="tr-TR">Elektörler</span><span xml:lang="tr-TR">, Şarlken’i (V. Karl) imparator seçtiler. Bu andan itibaren zengin, fakat parçalanmış İtalya’ya sahip olmak, bu iki hükümdarın temel düşüncesi oldu. Haçlı seferi plânları ertelendi. İtalya’da, Venedik, Floransa, Papalık, Napoli Krallığı, Milano bu mücadelede gâh bir tarafa, gâh öbür tarafa katıldılar. 1494-1559 İtalya Harpleri, Avrupa tarihinde devletlerarası ilişkilerde yeni bir kavramı gündeme getirdi. Şimdi esas konu şuydu: Şarlken tüm Avrupa’da üstünlüğünü kurmak, Ortaçağ Avrupa’sında olduğu gibi Avrupa’yı bir tek imparatorluk egemenliği altında birleştirmek emelinde idi. Bu siyasi hedef için en çok başvurulan propaganda konusu, Türklere karşı Avrupa’yı korumak, bir haçlı seferi başlatmaktı. Oysa, o dönemde Avrupa’da Fransa, İngiltere gibi milli devletler ortaya çıkmış olup, her devlet imparator karşısında kendi bağımsızlığını savunmak azminde idi. Fransa, İngiltere ve Alman prensleri, imparatora karşı bağımsızlıklarını destekleyecek herhangi bir dış güçle ilişkiye girmekte sakınca görmüyorlardı. Başka bir deyimle, o zaman Avrupa politikasında bağımsız devletler arasında denge politikası, bir devletler sistemi ortaya çıkmış bulunuyordu.</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-101" id="footnote-290-101-backlink">101</a></span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Bu denge politikasını yakından izleyen devletlerden biri İngiltere idi. İngiltere Kralı VII. Henry, bu denge politikasını, kuvvetliye karşı zayıfın yanında yer alarak </span><span class="char-style-override-9" xml:lang="tr-TR">baskül siyaseti</span><span xml:lang="tr-TR"> diye adlandırmakta idi. Denge arayan Avrupa devletleri yanında, Doğu’da bir dünya gücü olarak yükselen Osmanlı Devleti, bu devletler sisteminin bir üyesi olarak önemli bir rol oynayacaktır.</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-102" id="footnote-290-102-backlink">102</a></span><span xml:lang="tr-TR">İmparator karşısında kendini tehdit altında hisseden her devlet, doğudaki bu süper güce başvuracak, yahut onu kullanma tehdidinde bulunacaktır. Haçlı tehdidine karşı Osmanlı Devleti de, Avrupa’yı parçalanmış halde tutmak için bu denge politikasını kuvvetle destekleyecek, böylece bu bağlamda, kendiliğinden Avrupa devletler sisteminin bir parçası haline gelecektir. 1525-1559 döneminde Şarlken’in ürkütücü imparatorluğu karşısında başlıca Fransa, Osmanlı Devleti’nin müttefiki olarak bu dengeyi sağlamaya çalışacaktır. Aşağıda bu gelişmeleri, biraz daha ayrıntılı olarak ele alacağız.</span></p>
				<p class="ara-baslik-1" xml:lang="en-GB"><span xml:lang="tr-TR">Osmanlı, Fransa’nın Hâmisi</span></p>
				<p class="paragraf-3" xml:lang="en-US"><span xml:lang="tr-TR">V. Karl (Şarlken) Kuzey-İtalya’da Pavia’da Fransız ordusunu korkunç bir yenilgiye uğrattı ve Fransız kralını esir etti (24 Şubat 1525). Esir kral, Şarlken tarafından Madrid’e götürülüp hapse atıldı. Fransa, ister istemez kurtuluşu, Doğu’daki büyük güçte, Muhteşem Süleyman’a başvurmakta aradı. İmparator, İtalya’da isteklerinden vazgeçmesi koşuluyla François’yı serbest bıraktı (14 Ocak 1526). Fransa Kralı’nın annesinin yardım isteğine Süleyman’ın gönderdiği yanıt, Fransız arşivlerinde bulunup yayınlanmıştır.</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-103" id="footnote-290-103-backlink">103</a></span><span xml:lang="tr-TR">Metni aşağıdadır.</span></p>
				<p class="paragraf-3" xml:lang="en-US"><span xml:lang="tr-TR">Ben ki, sultanu’s-selâtîn ve burhânu’l-havâkîn tâc-bahş-i husrevân-i rûy-i zemîn zıllulâh fi’l-ardayn Akdeniz’in ve Karadeniz’in ve Rumeli’nin ve Anadolu’nun ve Karaman’ın ve Rum’un ve vilâyet-i Zulkadriyye’nin ve Diyarıbekr’in ve Kürdistan ve Azerbaycan’ın ve Şam’ın ve Haleb’in ve Mısır’ın ve Medine’nin ve Kudüs’ün ve külliyen diyâr-i Arab’ın ve Yemen’in ve dahi nice memleketlerin ki âbây-i kirâm ve ecdâd-i ‘izâmım anarallâhu berâhinehim kuvvet-i kâhireleri ile feth eyledikleri ve cenâb-i celâlet-meâbım dahi tîg-i âteşbâr ve şemşîr-i zafer-nigârım ile feth eyledüğüm nice diyârın sultanı ve pâdişâhı sultan Bayezid Han oğlu sultan Selim Han oğlu Sultan Süleyman Hanım.</span></p>
				<p class="paragraf-3" xml:lang="en-US"><span xml:lang="tr-TR">Sen ki, França vilâyetinin Kıralı Françeşkosun:</span></p>
				<p class="paragraf-3" xml:lang="en-US"><span xml:lang="tr-TR">Dergâh-i selâtin-penâhıma yarar adamın Frangipan ile mektup gönderip ve bazı ağız haberi dahi ısmarlayıp memleketinize düşman müstevlî olup, elân habsde idüğünüzü i’lâm edüp halâsınız hususunda bu cânibten inâyet ve meded istidâ eylemişsiz, her ne ki demiş iseniz, benüm pâye-i serîr-i âlem-m</span><span xml:lang="tr-TR">asîrime arz olunup ‘alâ-sebîli’t-tafsîl ilm-i şerîfim muhît olup tamam ma’lûmum oldu. İmdî, padişâhlar sınmak ve habs olunmak ‘aceb değildir, gönlünüzü hoş tutup azürde-hâtır olmayasız. Öyle olsa, bizim âbâ-yi kirâm ve ecdâd-i ‘izâmımız nevverallâhu merâkidehim dâimâ def’-i düşmân ve feth-i memâlik iç</span><span xml:lang="tr-TR">in seferden hâlî olmayup biz dahi anların tarîkine sâlik olup herzamanda memleketler ve sa’b ve hâsîn kaleler feth eyleyüp gece gündüz atımız eğerlenmiş ve kılıcımız kuşanılmıştır. Hak subhâne ve ta’âlâ hayırlar müesser eyleyüp meşiyyet ve irâdeti neye müte‘allik olmuş ise vucûde gele. Bâkî ahvâl ve ahbâr ne ise mezkûr âdeminizden istintâk olunup ma’lûmunuz ola; şöyle bilesiz. Tahrîren fî evâil-i şehr-i âhiri’l-rebî’ayn li senet-i isnayn ve salâsîn ve tis’amia</span></p>
				<p class="paragraf-3" xml:lang="en-US"><span xml:lang="tr-TR">Bi makâm-i dâru’s-saltanat-il ‘aliyye al-Kostantaniyye el mahmiyye el mahrûse.</span></p>
				<p class="paragraf-3" xml:lang="en-US"><span xml:lang="tr-TR">Bu mektubun bugünkü Türkçe karşılığı şöyledir:</span></p>
				<p class="paragraf-3" xml:lang="en-US"><span xml:lang="tr-TR"> </span><span xml:lang="tr-TR">Hükümdarların sığındığı kapuma elçiniz Frangipan ile mektup gönderip ve bazı ağız haberi dahi ısmarlayıp memleketinizi düşman istilâ edip şu anda hapiste olduğunuzu bildirmekte, kurtuluşunuz hususunda bu taraftan yardım rica etmektesiniz. Söylediğiniz herşey, dünyayı idaresi altında tutan tahtımızın ayaklarına arz olunmuştur. Bütün ayrıntıları ile bilgi sahibi oldum. Padişahlar sınmak ve habsolunmak hayret edilecek birşey değildir. Gönlünüzü hoş tutup üzülmeyesiniz. Bu durum karşısında bizim yüce atalarımız –Allah hepsinin mezarlarını nurlandırsın– daima düşmanları püskürtmek ve memleketler fethetmek için seferden geri kalmamışlardır. Biz de onların yolunda olup herzaman memleketler ve sarp kaleler feth eylemekteyiz. Gece gündüz daima atımız eyerlenmiş ve kılıcımız belimizde kuşanmış bulunmaktadır. Yüce Tanrı hayırlar bağışlasın. Tanrı’nın istediği ne hususta ise meydana gelir. Bundan başka hertürlü durum ve haberler ne ise gönderdiğiniz adamımızdan sorulup öğrenile, şöyle bilesiniz.</span></p>
				<p class="paragraf-3" xml:lang="en-US"><span xml:lang="tr-TR">Bu yazı, 932 yılı Rebî’ülâhir ayının ilk günlerinde (Ocak 1526) saltanat makamı Konstantaniyye’de yazıldı.</span></p>
				<p class="paragraf-3" xml:lang="en-US"><span xml:lang="tr-TR"> Bu nâmenin giriş kısmında Süleyman, padişahlığının azametini belirtmekte ve ülkesi yanında Fransa’yı bir vilâyet ve hükümdarını da ünvan kullanmadan bayağı bir kral olarak zikretmektedir. Düşmanın yararlanmasını önlemek için verilen kararlar hakkında sadece elçi ile “ağız haberi” gönderilmiştir.</span></p>
				<p class="paragraf-3" xml:lang="en-US"><span xml:lang="tr-TR">Süleyman sözünde durmuştur. Dönemin saray tarihçisi, Nasûh Matrakçı’ya göre, sultan 1526 Mohac seferine şu nedenle karar vermiştir: Esir düşen “Efrenc vilâyetinin kıralı izhâr-i ‘ubûdiyyet” ile sultana “ilticâ” etmiş ve elçi gönderip sultandan, Şarlken’in müttefiki olan Macaristan Kralı üzerine sefer yapmasını istemiştir. Matrakçı’ya göre, Kral “itaate boyun verip ser-efkendelerinden oluruz” demiş. Osmanlı sarayında, V. Karl ve François’nın Avrupa’da “çasarlık” için mücadele ettikleri biliniyordu.</span></p>
				<p class="paragraf-3" xml:lang="en-US"><span xml:lang="tr-TR">1526-1547 döneminde İmparator ve Papa ile Osmanlı Devleti arasındaki çetin mücadele iki cephede, Orta-Avrupa’da kara cephesi ve Akdeniz’de deniz cephesinde sürecek ve Osmanlı’ya karşı 1538’de Papa’nın çabalarıyla bir </span><span class="char-style-override-9" xml:lang="tr-TR">Kutsal Liga</span><span xml:lang="tr-TR"> (ittifak) kurulacaktır.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Süleyman Mohac zaferinden sonra Avrupa hükümdarları üzerinde üstünlük iddiasında bulunarak, </span><span class="char-style-override-9" xml:lang="tr-TR">Kayser Tacı </span><span xml:lang="tr-TR">giymeye karar vermiştir. Kendisi için Avrupa hükümdarlarına özgü murassa‘ merasim tacı ve mücevherlerle bezeli bir taht, murassa âsâ, boyna asılan altın zincir gibi </span><span class="char-style-override-9" xml:lang="tr-TR">regalia</span><span xml:lang="tr-TR">, 1532’de Venedik’te imal olunup getirilecektir. Çünkü, Mohac zaferinden sonra Sultan yalnız Macaristan üzerinde değil, tüm Hıristiyan Avrupa üzerinde egemenlik iddia etmektedir. Süleyman, Macaristan’ı fethettikten (1526) sonra Habsburglu kutsal Roma–Cermen imparatoru V. Karl’ı ve kardeşi Ferdinand’ı karşısında rakip bulmuş, Osmanlılarla Habsburglar arasında Büyük Macaristan Krallığı ve Avrupa’da üstünlük için bir buçuk yüzyıl süren savaş dönemi başlamıştır. Viyana’da Arşidük Ferdinand, Mohac savaşında düşen Kral II. Louis’nin (1516-1526) meşrû vârisi olduğunu iddia ederken, Süleyman kılıç hakkını ileri sürüyor, Macar kralının harpte yenilmekle ona ait tüm hakların ortadan kalktığını, Macaristan’ın kendine ait olduğunu söylüyordu.</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-104" id="footnote-290-104-backlink">104</a></span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Ferdinand’ın Zapolya’yı yenerek Budin’e girmesi üzerine Zapolya Süleyman’dan yardım istedi. Sultan, Zapolya’yı Macaristan’ın tek kralı tanıdı ve ordusuyla yardıma geleceğini bildirdi (1527). Veziriâzam İbrahim Paşa Zapolya’nın elçisine “Budin’i ikinci İstanbul yapacağız” derken, Habsburglara karşı gelecekteki planları açıklıyordu. Ertesi bahar Ferdinand’ın elçilerine, Macaristan krallığından başka tüm Hıristiyan âleminin hükümdarlarının, bu arada Fransa, Lehistan, Venedik ve Transilvanya’nın padişahın himayesi altında olduğunu beyan etti. 1527’de Süleyman açıkça imparatora karşı tüm Batı Hıristiyan dünyası üzerinde üstünlük iddiasında bulunuyor, V. Karl’ı diplomatik temaslarda ve nâmelerinde sadece “İspanya Kralı” diye anıyordu. Arkasından 1529 Viyana kuşatması, Süleyman’ın iddialarını gerçekleştirmek amacını gösteriyordu.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">1528’de</span><span class="char-style-override-11" xml:lang="tr-TR"> </span><span xml:lang="tr-TR">İmparator’a karşı yeniden giriştiği savaşta yine güç bir duruma düşmüş bulunan François yardım istiyordu. Bu koşullar altında Süleyman, 1529 yazında ikinci defa Macaristan’a girdi. Zapolya’ya krallık tacını giydirdi ve Budin’de tahta oturttu (8 Eylül 1529). Oradan Ferdinand üzerine yürüyerek ordusuyla Viyana’yı kuşattı (26 Eylül 1529). Üç hafta sonra çekilmek zorunda kaldı. Budin’de kendi temsilcisi olarak Aloisio Gritti’yi bir yeniçeri garnizonu ile bıraktı. Zapolya, yıllık bir vergi ödeyecekti. Süleyman Macaristan’a girdiği sırada Fransa Kralı François imparatorla barış imzalamıştı (13 Ağustos 1529 Cambrai Barışı): İmparator, Burgogne’ı istemekten vazgeçiyor, François’nın rehine çocuklarını geri gönderiyordu. Haber pâdişahı kızdırdı ise de, Fransa ile işbirliğinin devamındaki önemi hesaba katarak anlayış gösterdi. Şimdi, İstanbul, Avrupa politikasının odak noktası haline gelmişti. François, 1532’de Venedik elçisine, Osmanlı Devleti’ne, V. Karl karşısında Avrupa devletlerinin varlığını garanti eden yegâne kuvvet olarak baktığını itiraf etmişti. François’nın kişisel gizli politikası, Osmanlılarla işbirliğini korumak, fakat bunu Batı Hıristiyan dünyasından, hatta kendi tebaasından gizlemekti. Karl ise, Müslümanlarla kralın ittifakını propaganda konusu yapıyor, François ile barış yaptığı zaman da ondan Haçlı <br/>seferine katılma vaatleri alıyor, sonra bunu pâdişahla arasını açmak için İstanbul’a abartı ile bildiriyordu. François, İstanbul’da usta diplomatı Rincon aracılığıyla çelişkili tutumunun sebebini açıklamaya ve ittifakı devam ettirmeye çalışıyor ve bunda da başarılı oluyordu. Fransa ittifakı Osmanlılar için Batı siyasetinin vazgeçilmez bir öğesi olmuştu.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">1531’den itibaren François, pâdişahı Güney-İtalya’ya sefer yapmaya teşvik ediyordu. Böylece, kendisi Cenova ve Milano’yu işgal etmeyi umuyordu. V. Karl’ın Viyana’da bulunan kardeşi Arşidük Ferdinand, 1531’de Budin’e yeniden saldırmıştı. Ertesi yıl pâdişah, Akdeniz ve İtalya’da Fransızlar ile işbirliği görevini Babaorucca (Barbarossa) Hayreddîn’e bırakarak, kendisi “Alaman Seferi”ne çıktı. İmparator’a karşı savaş ilân edildi. Osmanlı ordusu Viyana üzerine yöneldi. Pâdişah imparatorla bir meydan savaşı yapmak ve yeni bir Mohac zaferi istiyordu. Güns kalesi önünde üç hafta oyalandıktan sonra dönüşe geçti (Ağustos 1532). </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Osmanlı padişahının Avrupa imparatorluğu iddiasını, 1532’de Venedik’e görkemli bir imparatorluk tacı ve Batı hükümdarlık sembollerini temsil eden </span><span class="char-style-override-9" xml:lang="tr-TR">regalia</span><span xml:lang="tr-TR">’sı kanıtlıyordu.</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-105" id="footnote-290-105-backlink">105</a></span><span xml:lang="tr-TR">Bütün bunlar, tabii sultanın yanında Avrupa işlerinde akıl hocası olan Venedik doçunun gayrımeşru oğlu Aloisio Gritti</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-106" id="footnote-290-106-backlink">106</a></span><span xml:lang="tr-TR"> ve </span><span class="char-style-override-9" xml:lang="tr-TR">Frenk</span><span xml:lang="tr-TR"> lakaplı Vezirâzam İbrahim Paşa’nın telkinleriyle gerçekleşiyordu.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Orta-Asya ve İran geleneğini sürdüren Osmanlı hükümdarlık sembolleri; tuğ, at ve alem (bayrak), nevbet-i sultânî (mehterhâne), sorguç, eşya ve binalarda güneş ve ay motifi, hümâ kuşu tasviri (halı ve sâyebanlarda) yanında, şimdi Avrupa </span><span class="char-style-override-9" xml:lang="tr-TR">regalia</span><span xml:lang="tr-TR">’sı sultanın yeni düşlenen imparatorluk kavramını ifade ediyordu. Doğu ve Batı imparatorluğunu, “İskender-i kebîr” gibi, kişiliğinde birleştirme iddiasında olan Süleyman için yapılan imparatorluk tacı Venedik’te imal olunup 12 Mayıs 1532’de, Süleyman’ın Viyana üzerine ikinci seferine çıkışında Vezirâzam İbrahim Paşa’ya teslim olunmuştu.</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-107" id="footnote-290-107-backlink">107</a></span></p>
				<p class="paragraf-3 para-style-override-10" xml:lang="en-US"><span xml:lang="tr-TR">V. Karl (Şarlken) 1529’da Bologna’da büyük merasimle Kutsal Roma İmparatoru ilân edilmiş ve muhteşem bir alayla kutlanmıştı. 1532 “Alaman” seferinde Niş’te Habsburg elçilerinin önünde yapılan parlak alayda Süleyman, Şarlken’de karşı dünya egemenliği, </span><span class="char-style-override-9" xml:lang="tr-TR">regnum mundi</span><span xml:lang="tr-TR">, için meydan okuyordu.</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-108" id="footnote-290-108-backlink">108</a></span><span xml:lang="tr-TR">Niş’teki alayda elçilerin ifadesine göre Süleyman, “bir altın taht üzerinde oturuyor ve başında 115.000 altın duka değerindeki mparatorluk tacını (</span><span class="char-style-override-9" xml:lang="tr-TR">kayserliche kron</span><span xml:lang="tr-TR">) taşıyordu.” Süleyman, 1532’de beşinci seferinde Şarlken’i bir meydan savaşına çağırıyor, imparatorluk harp meydanında kılıçla belli olur, diyordu. Sultan, 300 top ve 100.000’lik ordusuyla 25 Nisan 1532’de İstanbul’dan hareket etti. Güns kalesi onu oyaladı (8-28 Ağustos). Şarlken ortada yoktu. Mevsim geçmişti. Viyana üzerine gitmekten vazgeçildi. Kasım Bey kumandasında 16.000 kişilik bir akıncı ordusu, Almanya’nın içerilerine kadar ilerleyerek dehşet saldı (halkı uyarmak için kiliselerde çan çalınması, “Türk çanı” bu sırada çıkmış olmalı). Ertesi yıl Ferdinand ve Şarlken’le mütareke imzalandı (1533) ve Süleyman Tebriz ve Bagdad fethi için doğuya sefere çıktı. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">1532’de deniz cephesinde Şarlken’in donanması Osmanlılara şaşırtıcı bir darbe vurmuş, Mora’nın güney kıyısında önemli Koron limanını ele geçirmişti. Ferdinand ve Şarlken Süleyman’la barış için Koron’u bir koz olarak kullandılar. Koron’un düşmesi üzerine Osmanlı Dîvânı, Akdeniz için kesin kararlar almak gereğini anladı. Akdeniz Şarlken’e karşı başlıca mücadele sahnesi haline geliyordu. Akdeniz’de Hıristiyanları yıldıran ve Cezayir’i ele geçiren deniz kurdu Babaorucca (Barbarossa) Hayreddîn İstanbul’a çağrıldı, padişah tarafından kabul edildi ve </span><span class="char-style-override-9" xml:lang="tr-TR">Kapudân-i Deryâ</span><span xml:lang="tr-TR"> ünvanı ile tüm Osmanlı donanmasının başına getirildi. Böylece, devletin donanması ile korsanların donanmaları bir komuta altında birleştirilmiş oluyordu. Babaorucca, ertesi yıl Koron’u geri aldı ve Tunus’ta yerleşti. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Süleyman İran seferinde iken (1533-1536), Şarlken gelip Tunus’u işgal etti.</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-109" id="footnote-290-109-backlink">109</a></span><span xml:lang="tr-TR">Akdeniz’de çetin mücadelede Osmanlı Dîvânı, Fransa ile ittifakı zorunlu görüyordu. İki devlet arasında görüşmeler, 1533 Temmuz’unda Kapudân-i Deryâ’nın gönderdiği elçiler vasıtası ile başlamış oldu. O zaman Akdeniz’deki başarılarından cesaretlenen Şarlken, Hıristiyan haçlı ordularının başında İstanbul’a alacağını ilân ediyordu.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">1537’de Osmanlı devleti, deniz devleti Venedik’le savaş halinde idi. Akdeniz’de mücadele büyük önem kazanmıştı. Tunus’un düşmesinden sonra Fransa ile diplomatik ilişkilere hız verilmiş ve Fransız elçisi Jean de La Forêt 1535 Şubat’ında İstanbul’a gelmişti. İttifak maddeleri arasında, Osmanlı donanmasının Fransız deniz kuvvetleriyle birlikte Şarlken’in elinde bulunan Sicilya, Sardunya, Napoli ve İspanya’ya saldırılar yapması ve Tunus’un geri alınması vardı. I. François, İtalya’yı istilâ ederek Lombardiya’ya girecek, Osmanlılar da Napoli’yi istilâ edeceklerdi. Böylece, Osmanlı devleti, İtalya Harpleri’nde aktif bir rol üstleniyor ve kendi payını belirliyordu. Fâtih’in Otranto fethinden (1480) beri, Osmanlılar Güney-İtalya’nın istilâsını plânlarında daima açık tutuyordu.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">1537 Mayıs’ında Lûtfi Paşa kumandasındaki 160 kadırgalık donanma demir alıp Akdeniz’e açıldı. Fransız ve Osmanlı donanmaları Adriyatik’te buluşacaklar ve padişahın ordusu Korfu adasına çıkarma yapacak, oradan Güney-İtalya’yı istilâya gidilecekti. Süleyman’ın “Roma’ya Roma’ya” diye hedef gösterdiği Venedik senatosunda kaydediliyordu. Bu tarihte Süleyman’ın İtalya’yı istilâ etmek kararında olduğuna hiç kuşku yoktur. Babaorucca, bu harekât sırasında Güney-İtalya’da Apulia’ya saldırmış ve Fransızlar ekim ayında Kuzey-İtalya’da Savoie’yı işgal etmişlerdi. Aynı tarihlerde Ege Denizi’ne gelen Fransız donanmasına İstanbul’dan para ve erzak gönderilmişti. 1538’de mukaddes Liga’ya karşı Osmanlı–Fransız ittifakı, artık Haçlılar döneminin son bulmuş olduğunu gösteriyordu. Mukaddes Liga donanması Ege Denizi’ne varmak için Preveza önlerine kadar ilerledi ve işte orada Hayreddîn’in Andrea Doria’ya karşı büyük deniz zaferi gerçekleşti (27 Eylül 1538). 1538-1571 döneminde Akdeniz’de, Osmanlı deniz üstünlüğünden söz edilebilir.</span></p>
				<p class="ara-baslik-1" xml:lang="en-GB"><span xml:lang="tr-TR">Akdeniz’de Osmanlı–Fransız İşbirliği</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Osmanlı devleti, Venedik ile nihayet barış yapmış (Ekim 1540) ve bu devlet, Şarlken’e karşı Fransız–Osmanlı ittifakına davet edilmiştir. Süleyman, Macaristan’da Şarlken’in kuvvetlerine karşı yeni bir sefere çıkarken (1541), Hayreddîn Paşa denizde Fransız donanması ile işbirliği yapmakta idi. Doria kumandasında İmparator’un güçlü donanması karşısında Fransız donanması, ancak Hayreddîn Paşa’nın işbirliği ile dayanabilmekteydi.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Kayd</span><span xml:lang="tr-TR">a değer ki, Hıristiyan Avrupa karşısında İmparator ve François karşı karşıya bir propoganda savaşı yapmakta idiler. Şarlken, Kral’ı, Hıristiyanlığın büyük düşmanı ile ittifak etmek ve Hıristiyanlığa ihanet etmek ile suçluyor, bu maksatla Fransızca risaleler bastırıp dağıtıyordu. Kral, ittifakı yalanlıyor, bununla birlikte Osmanlı Dîvânı ile gizli görüşmeler elçiler vasıtası ile yürütülüyordu. Bu propaganda savaşı gerçekte Almanya’daki Cermen prenslerini hedefliyordu. Şarlken, Osmanlılara karşı bu prenslerin askeri yardımını sağlamak için büyük çaba gösteriyor, Kral ise onlara Süleyman’ı teşvik eder hareketlerden kaçındığını ilân ediyordu. François, Nürnberg’de toplanan Alman prenslerine gönderdiği bir mektupta (9 Ocak 1543) “la république chrestienne” dediği Batı Hıristiyan dünyasının birliğini vurguluyor, kendisinin Türklere karşı 30.000 kişilik bir ordu ile Haçlı Ordusu’na katılmayı vaadettiğini hatırlatıyor, Osmanlı sultanı ile “ittifak veya işbirliği” (</span><span class="char-style-override-9" xml:lang="tr-TR">alliance ou société</span><span xml:lang="tr-TR">) değil, ancak geçici ateşkes yaptığını beyan ediyordu. Şarlken ise, Kral’ın saldırıları yüzünden Türklere karşı savaşı sürdüremediğini ve onun sultanı kışkırttığını iddia ediyordu. Kral, bunları reddederek Şarlken’in Hıristiyan dünyasında şöhret sağlamak için Türkleri saldırıları ile tahrik ettiğini ileri sürüyordu. François, Cermen prenslerine vaadde bulunarak </span><span class="char-style-override-9" xml:lang="tr-TR">Très Chrétien</span><span xml:lang="tr-TR"> unvanının gerektirdiği gibi, Türklere karşı Almanya ile beraber olacağına söz veriyordu. Gerçekte Kral, Şarlken ile aralıkla yaptığı barış antlaşmalarında haçlı seferlerine katılmayı vaad ediyordu. Tüm propagandalara rağmen, asıl mücadelenin Avrupa’da üstünlük ve denge mücadelesi olduğunda kuşku yoktu.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Süleyman, 1541-1544 arasında Fransa ile sıkı işbirliği yaptı. 1541’de Pâdişah Macaristan işine kesin bir çözüm getirmek için o tarafa hareket ederken, donanması Hayreddîn idaresinde Fransa ile işbirliği için Akdeniz’e hareket ediyordu. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Zapolya’nın ölümü (20 Temmuz 1540) Macaristan meselesini tekrar ön plana getirmişti. Ferdinand, Macar Krallığı’nın tamamını elde etmek üzere tekrar gelip Budin’i kuşattı. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Ferdinand’ın kuvvetlerini püskürten Süleyman, Budin’e girdi ve Macar Krallığı’nın orta kesimi Budin Beylerbeyliği adı altında Osmanlı ülkesine ilhak olundu. Ölen kralın memedeki oğlu Janos Zsigmond’a Erdel voyvodalığı verildi. Süleyman, Macaristan’ı ilhak ile uğraşırken İmparator, Hayreddîn’e öldürücü bir darbe vurmak kasdiyle Cezayir’e büyük bir kuvvetle saldırdı, fakat tam bir perişanlıkla geri çekilmek zorunda kaldı (1541). 1543’te Süleyman, Macar Krallığı’ndan Ferdinand’ın elinde kalan arazi şeridini fethetmek için tekrar Macaristan’a hareket etti; aynı zamanda 1.200.000 altın harcayarak meydana getirdiği yeni büyük donanmayı (110 kadırga) Kapudân-i Deryâ Hayreddîn idaresinde François emrine gönderdi. </span></p>
				<p class="ara-baslik-1" xml:lang="en-GB"><span xml:lang="tr-TR">Baba-Orucca (Barbarossa) Hayreddîn Toulon’da</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">1543 baharında Sultan Süleyman tekrar Macaristan üzerine yürümek üzere İstanbul’dan hareket ettiği zaman Hayreddîn kumandası altında Osmanlı donanması denize açılacak, İtalya harpleri ve Osmanlı–Fransız ittifakının çok ilginç, yeni bir aşaması başlıyacaktı.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Süleyman, François’nın ikiyüzlü politikasını biliyordu ve elçileri vasıtasıyla Kral’ı bu iki taraflı oyundan caydırmaya çalışıyor, fakat sonunda anlayışlı davranarak fazla sıkıştırmaktan kaçınıyor, herşeye rağmen Hıristiyan dünyasını parçalanmış bir halde tutan bu değerli ittifakı bozmak istemiyordu. Barbarossa donanması ile </span><span xml:lang="tr-TR">o yaz İtalya sahillerine vardı, Roma’da Papa korku içinde François</span><span xml:lang="tr-TR">’ dan aracılığını istedi. Bunun üzerine Hayreddîn donanma için gerekli erzakı para ile aldı, Papalık topraklarına saldırmaktan kaçındı. Anlaşmaya göre, Hayreddîn Fransız sularına girdiği andan itibaren donanma için gerekli erzak Fransızlar tarafından karşılanacaktı. Donanma, 20 Temmuz 1543’te Marsilya limanına ulaştı. Osmanlı donanması, 110 Kadırga, 40 fusta (küçük kadırga), 3 büyük yelkenli </span><span class="char-style-override-9" xml:lang="tr-TR">köke</span><span xml:lang="tr-TR">den oluşmakta idi. Hayreddîn, şehri top ateşi ile selâmladı. Kapudân-i Deryâ, Marsilya’da görkemli bir merasimle karşılandı. Onun şehre geleceğini duyan halk uzak yerlerden koşup gelmiş, bu efsane korsanı yakından görmek için sabırsızlanıyordu. Şehir büyüklerinin verdiği ziyafette Babaorucca, taht gibi bir koltukta Fransızların merak dolu gözleri önünde azametle oturuyordu.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">François, kuzeyde Flandre’da Şarlken kuvvetlerine karşı savaşırken, Osmanlı donanmasının Fransız donanmasıyla birlikte gidip Nice şehrini zapt etmelerini istedi. Doria, onları 140 gemisi ile bekliyordu. Şarlken, Cenova’da idi. Bu arada Nice üzerine giden 4 Fransız kadırgası düşman eline düştü. Hayreddîn, ertesi yıl harekâta devam için kışı Fransa’da geçirmenin zorunlu olduğunu sultana bildirdi. İstanbul ile Paris arasında elçiler gidip geldi, yapılan görüşmeler sonunda Osmanlı donanmasının Toulon liman şehrinde kışlamasına karar verildi. Kral, Osmanlı donanmasının erzak ihtiyacının ve tayfaya maaşların Fransa tarafından karşılanacağına söz vermişti. Kapudân-i Deryâ, Toulon limanına vardığı zaman hazırlıklar noksandı. Şehrin tüm halkı Osmanlıların yerleşmesi için boşaltılacaktı. İstanbul’dan kış koşulları altında erzak vs. gelmesi imkânsızdı. Sayısı 30.000’i bulan Osmanlı donanma efradının beslenme ve maaş sorunu Fransız makamları ile tatsız tartışmalara neden olacak, Fransız makamları Türklerin gereksiz yere para sızdırmak çabasında olduklarını ileri sürecektir. Bazı Fransız kaynakları, Osmanlıların yağma yaptıklarını söylerlerse de, başka Fransız kaynakları Türkler arasında itaat ve disiplini öğmüştür.</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-110" id="footnote-290-110-backlink">110</a></span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Nice şehri o zaman Savoie dükasına ait olup Şarlken’in himayesi altında idi. Osmanlı–Fransız birleşik donanması şehri bombardıman ateşine tuttu. Donanmada hazır bulunan Fransız elçisi Polin binaların yıkılmaması için güvence istedi. Hayreddîn buna dikkat etti. Kötü duruma düşen savunucular bir ara, Polin’e, Osmanlı askeri çekilirse, teslim olacaklarını bildirdiler. Osmanlılar çekildi, fakat Fransızlar tekrar savaşa başladılar. Hayreddîn, Fransızların güvenilir olmadığından ve gevşekliğinden dolayı hiddet içinde idi. Fırtına yüzünden donanmasını alıp yakındaki bir adaya çekildi. Bu arada Eylül ayında Doria donanma ile Nice kalesinin yardımına koştu ise de, Hayreddîn’in karşısında çekilmek zorunda kaldı. Osmanlı donanması harekât sahasından çekilmeden, Nice etrafındaki birçok kalenin itaatını sağlayarak Fransızlara teslim etmiştir. Harekâttan sonra donanma ile kışlamak üzere Toulon’a vardı (9 Ekim 1543). Şehir, 8 Eylül’de boşaltılmış bulunuyordu. Herşeyin değeri tesbit olunmuş ve şehir meclisi Türkleri beslemek için sadece 20.000 altun tahsisat ayırmıştı. İstanbul ile Hayreddîn arasındaki yazışmalardan, Sultan’ın donanmanın güvenliği için kaygı içinde olduğu anlaşılmaktadır. Kış yaklaşmakta olduğundan donanmanın dönmesi imkânsız gibi idi. Uzun yolculukta tayfanın beslenmesi en güç işlerden biri idi.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Genelde, Osmanlı donanmasına sadece altı aylık sefer için lojistik ihtiyaçlar sağlanırdı. Sultan, Toulon’da erzak ve maaşların Fransa tarafından sağlanmasının anlaşma ile güvence altına alındığına inanıyordu.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Osmanlı denizcileri Toulon şehrinde ve banliyödeki evlerde yerleştirildiler. Kral, yöre halkına on yıl vergi bağışıklığı vermiş bulunuyordu. Bununla beraber bu 30.000 kişi için erzak bulmakta büyük güçlüklerle karşılaştı. Hayreddîn, yerel Fransız tüccârından borç almak zorunda kaldı. Osmanlı donanması, Nice’i alamadıysa da, o zamanki Fransız elçisinin raporlarına göre, Osmanlı işbirliği sayesinde güney Fransa bir saldırıdan korunmuş bulunuyordu. 1544 baharında harekât yeniden başladı. Kapudan, İspanya kıyılarına saldırı için 22 gemilik bir donanma gönderdi; kendisi donanmanın büyük kısmı ile Sardunya ve Korsika adaları üzerine yürüdü.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Bu bağlamda, 1542’de Venedik’e elçi olarak gönderilen Jean de Montluc’ün orada yaptığı konuşmada ileri sürdüğü noktalar dikkate değer. Montluc’e göre, Hıristiyanlığın başına gelen bütün tahribât ve musibetlerden İmparator sorumludur. Montluc, bizzat İmparator ile kardeşi Ferdinand’ın İstanbul’a elçiler göndererek Süleyman ile gizli görüşmeler yaptıklarını ve Habsburgluların “Büyük Türk”e yıllık harâc ödediğini hatırlatmıştır. Montluc, “verilen 30.000 altın Hıristiyanlığa karşı bir destek olmuyor mu?” sorusunu soruyor ve Sultan ile ittifakın siyasi anlamda zorunlu bir hareket olduğu üzerinde duruyordu. Fransa elçisi bir tarihî olayı da anımsatıyor: Milano Dükası Ludovico Sforza İtalya’daki rakiplerine karşı Sultan Bayezid’in kuvvetlerini kullanmıştır. Keza o dönemde, İmparator Maxmillian’ın Türkleri Fransa’ya karşı kışkırtmış olduğunu da buna ekliyor. İmparator askerinin Venediklilere karşı yaptığı zulümleri hatırlatarak şunları söylüyor: “Bizim dinimize yabancı askerlerden (Türklerden) oluşmuş bu büyük ve güçlü ordu, efendim Fransa Kralı’na yardım için gönderilmiştir. Türklerin herhangi bir kimseyi incittiklerine dair şikâyet olmamıştır. Nazik davranmışlardır. Geçimleri için aldıkları herşeyi karşılığında para vererek almışlardır.” Fransız elçisi, o tarihte Avrupa’da yepyeni bir kavramın, devletler arasında denge kavramının egemen olduğunu konuşmasında açıkça ifade etmiştir. Ona göre, İmparator’un adamları, efendilerinin Fransa’ya karşı saldırısını haklı göstermek için Fransa Kralı’nın Sultan ile ittifakını bahane etmektedirler. İmparator, Hıristiyanlık davasını yaparken, öbür taraftan, heretik ve âsi olan İngiltere Kralı VIII. Henry ile Papa’ya karşı ittifak etmekten çekinmemiştir. Keza, imparator, Protestan Alman prensleri ile birlikte hareket etmekte de bir sakınca görmemiştir. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Polin’in söylediği bütün bu durumlar, Avrupa diplomasisinde o zaman nasıl yeni bir durumun ve kavramın, siyasi denge politikasının egemen olduğunu göstermek bakımından ilginçtir; o, Müslüman Sultanı ile ittifakın, çağdaşları tarafından bir denge politikası gereği olarak yorumlanmasını istemektedir. Osmanlı Dîvânı da bunu böyle anlamaktadır. Sultan için yazılmış Matrakçı Nasuh’un </span><span class="char-style-override-9" xml:lang="tr-TR">Süleymannâme</span><span xml:lang="tr-TR"> adlı eserinde bu ittifak hakkında Osmanlı görüşü çok ilginçtir. Bu kaynağa göre, İmparator, “</span><span class="char-style-override-9" xml:lang="tr-TR">Kayser</span><span xml:lang="tr-TR">lik”, yani tüm Avrupa’nın başı olmak iddiasıyla Fransa’yı Müslümanlara karşı ittifaka zorlamış, bu nedenle İslâm’ın Sultanı Süleyman’ın Fransız Kralı ile ittifakı bir zorunluluk halini almıştır; eğer Fransa bu ittifaktan cayarsa, bütün Hıristiyan dünyasının Osmanlılara karşı tek bir cephe halinde birleşmesi kaçınılmaz olurdu, diyor. O zaman Osmanlı tarihçisinin görüşü, Osmanlıların da Avrupa’da bir güçler dengesi politikasını izlemek zorunda bulunduklarını açıkça ifade etmekte, Osmanlıların Hıristiyan bir devletle ittifakını, bir </span><span class="char-style-override-9" xml:lang="tr-TR">realpolitik</span><span xml:lang="tr-TR"> gereği gibi gördüklerini göstermektedir.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Fransız sarayı o zaman Osmanlı sultanını, “dünyadaki en büyük hükümdar” olarak görmektedir.</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-111" id="footnote-290-111-backlink">111</a></span><span xml:lang="tr-TR">Kral François, Venedik elçisine, Avrupa devletlerinin bağımsızlığını güvence altına alan tek gücün Osmanlı padişahı olduğunu itiraf etmiştir.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">1559’da İtalya Harpleri’ne son veren Cateau-Cambrésis Barış Antlaşması’na kadar Fransız Kralı II. Henri (1547-1559), Osmanlılar ile ittifakı, siyasetinin temeltaşı saymış, askerî destekle beraber, Türkiye’den önemli miktarda mâlî destek sağlamıştır. Habsburg üstünlüğüne karşı Osmanlı ittifakı, Fransa’nın vazgeçilmez geleneksel bir siyaseti olmakta devam edecektir. Tabii, bu ittifaktan Osmanlılar da büyük yarar sağlamakta idi. Avrupa Hıristiyan dünyasının parçalanmış durumda kalması, Papa ve İmparator’un tasarladıkları bir Haçlı saldırısının önlenmesi, Osmanlının Avrupa politikasının temel kuralı idi.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Kapudân-i Deryâ Hayreddîn’den sonra Batı-Akdeniz’de Habsburglu krala karşı mücadeleyi Piyale Paşa ve Turgut Reis başarıyla sürdürdüler. Turgut, Trablus’u fethetti (1551) ve Trablus, Kuzey-Afrika’da yeni bir Osmanlı beylerbeyliği olarak kendisine verildi. Fransa Kralı, 1563’te Korsika’nın işgali için Osmanlı donanması ile işbirliği istedi ve ada için harâc ödemeyi önerdi. Pâdişah, Turgut Reis kumandası altındaki filo ile Fransız filosunun birleşip birlikte hareket etmelerine izin veriyor, Fransız elçisinin harekât üzerinde Osmanlı hükümetine verdiği gizli bilgilerden dolayı memnuniyet ifade ediyordu. Daha sonra Turgut Reis ile bu birleşmenin gerçekleşmemesi dolayısıyla Pâdişah memnuniyetsizliğini bildirmiş, fakat yine de Fransa ile dostluk hakkında güvence verilmiştir. Yeni Fransa Kralı II. Henri, dostluğun her zamandan daha ileri olduğunu yineleyerek donanmaların işbirliğini ısrarla istemiştir.</span><span xml:lang="tr-TR"> </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Fransa ile işbirliği yapan Korsikalı Kolonel Sampietro İstanbul’da Pâdişah tarafından kabul edildi ve destek aldı.</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-112" id="footnote-290-112-backlink">112</a></span><span xml:lang="tr-TR">Fransa kralı, Habsburglara karşı Alman Protestan prensleriyle ittifak halinde idi ve Osmanlı pâdişahı ile bu prensler arasında ilişki kurulması için girişimlerde bulundu. Pâdişah “Alaman Beyleri”ne yazdığı mektupta (Ferîdun, </span><span class="char-style-override-9" xml:lang="tr-TR">Münşe’âtu’s-Selâtîn</span><span xml:lang="tr-TR">, II, s. 503) “França Pâdişahının dostluğu sayesinde sizin dahi doğruluğunuza ve yararlılığınıza i‘timâd-i şerifim olmuştur” diyor ve Fransa kralı ile ittifakların sürdüğü sürece kendilerine “karadan ve deryadan dahl u taarruz olunmaz” diye güvence veriyordu. Çok geçmeden, Turgut Reis Korsika’nın merkezi Bastia’yı kuşatıp şehri aldı ve Fransızlara teslim etti. 1559 barışında ada Cenevizlilere geri verilince Korsikalı Kolonel Sampiero Osmanlılardan yardım isteyerek isyan etti. Trablus’u geri almak için 200 gemilik güçlü bir Haçlı donanması (Papa, İspanya, Malta) Andrea Doria kumandasında Trablus üzerine yürüdü ve Cerbe adasını işgal etti (14 Mart 1560). Piyale Paşa, Cerbe önünde müttefik donanmasını yakalayarak tam bir zafer kazandı. Bu zafer üzerine Osmanlı Dîvânı, Doğu ve Batı-Akdeniz arasında kontrol noktasında haçlı şövalyeler elindeki Malta adasını ele geçirme kararını verecektir. İmparator ile barış yaptıktan (25 Temmuz 1564) ve Orta-Avrupa’da elleri boş kaldıktan sonra, 1565’te Malta seferi hazırlıkları başladı. Devlet bütün gücünü şimdi Akdeniz’de topluyordu. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Malta seferi için Akdeniz’deki tüm Osmanlı donanmaları, Cezayir, Trablus, Mısır, İskenderiye’den gelip, İstanbul’dan hareket eden Piyale Paşa kumandasındaki 180 gemilik donanma-yi humâyûn ile buluştular. Malta kuşatmasında Osmanlı ordusu, 20.000 kayıp vererek kuşatmaya son vermek ve çekilmek zorunda kalacaktır (11 Eylül 1565). Malta bozgunu üzerine ihtiyar pâdişah, ertesi yıl Habsburglara karşı son seferini (Sigetvar seferi) yapmak üzere ordunun başında İstanbul’dan ayrıldı. Fransa, bu dönemde Katolikleri destekleyen İspanya’nın baskısı altında siyasî ve dinî iç-savaşlarla perişan bir duruma düşmüş bulunuyordu. Katolik İspanyol baskısına karşı koyan Protestan Kalvenist partisi (Huguenot’lar) Osmanlı yandaşı olarak görülüyordu. 1572 St. Barthélemy gününde Protestanların kıyımı, İstanbul’da protesto ile karşılanmış, Osmanlı Dîvânı ticâret imtiyazlarını kaldırmak tehdidinde bulunmuştur. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Akdeniz’de Malta başarısızlığına (1565) karşı Kıbrıs’ın fethi projesi ön plâna çıkmış bulunuyordu. Bu projeyi Veziriâzam Sokollu’nun rakibi II. Selim’in yakın adamı Lala Mustafa Paşa destekliyordu. Sokollu ise, Rus Çarlığı’nın Volga havzasındaki İslâm devletleri Kazan (1552) ve Astrahan (1554) Hanlıklarını işgal ederek Doğu-Avrupa’da Altınordu Hanlığı’nın yerini alan bir Doğu-Avrupa İmparatorluğu haline gelişini, Karadeniz–Orta-Asya ticâret ve hac yolunun kesilmesini ve Moskova’nın Safevî İranı ile Osmanlı aleyhine diplomatik ilişki kurmasını, bir kelime ile Rus tehlikesinin önlenmesini daha önemli görüyor, rakibi Mustafa Paşa’nın Kıbrıs projesine karşı çıkıyordu. Akdeniz mi, Doğu-Avrupa mı, bu sorun veziriâzamla Lala Mustafa arasında tartışma konusu idi. Sokollu’nun donanma ile Don nehri yoluyla hareketi ve Don-Volga arasında kanal açıp Astrahan’ı Rusların elinden alma projesi başarısızlıkla sonuçlandı (1569). O zaman Kıbrıs’ın fethi için hazırlıklara hız verildi ve Lala Mustafa’nın komutasında Osmanlı ordusu Kıbrıs’a çıktı (1570). Öte yanda Uluç Ali, Tunus’tan İspanyolları kovuyordu.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">II. Selim’in tahta çıkmasıyla (1566) Avusturya ile başlayan barışı yenileme görüşmeleri sırasında İstanbul’a gelen Fransız elçisi barışa engel olmaya veya Fransa’yı da barışa sokmaya çalıştı. İmparator V. Karl’la barışı yenileyen Osmanlıların Avlona’dan, Güney-İtalya’yı istilâ niyetinde olduğu, Piyale Paşa’nın Otranto’ya çıkıp İtalya’yı istilâ plânı söylentileri dolaşıyordu (Charrière, III, s. 59). Osmanlı Dîvânı, Kıbrıs’ı istilâ planı ile ilişkili olarak Avrupa devletleriyle ilişkilerinde yeni önlemler aldı. 1569’da Fransa’ya, tüm imparatorluk ölçüsünde kapsamlı ilk kapitülasyon bağışlandı, Fransa ile dostluk takviye edildi. Bu arada Fransızlar sultandan iki milyon altın borç alma girişiminde idi. Venedik, Levant’ta elinde tuttuğu ticâret tekelini böylece kaybetmiş bulunuyordu. Fransa’nın Lepanto bozgunundan (1571) sonra Osmanlı’ya nasıl değerli diplomatik yardımlarda bulunduğunu göreceğiz. İmparator, sultan ile sekiz yıllık mütarekenin barışı güvence altına almadığını söyleyerek, Almanya’daki prensleri Osmanlı’ya karşı daima yanında görmek istiyordu (Charrière, III, s. 26). Fransa’nın telkiniyle sultan, Alman prenslerine mektuplar göndererek tam güvence vermeye ve imparatordan ayırmaya çalışıyordu.</span></p>
				<p class="ara-baslik-1" xml:lang="en-GB"><span xml:lang="tr-TR">Kıbrıs ve İnebahtı (Lepanto), 1570-1571</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">1559 Cateau-Cambrésis Antlaşması, Avrupa’da büyük mücadeleye İspanya lehine son verdi, İspanya kralı II. Philip (Felipe) Avrupa’nın hâkimi görünüyordu. Böylece, Batı’da Osmanlılar için siyasî koşullar değişti. Malta önünden Osmanlı’nın geri çekilişi ve Kanunî’nin son Macaristan seferi (1566) Batı’da her iki cephede Osmanlı girişimlerinin durduğunu gösteriyordu. Bunun arkasından Kıbrıs seferiyle (1570 baharı) açılan bunalım ise, Osmanlı Devleti için olduğu kadar Avrupa politikası için de bir dönüm noktası olmuştur. Kıbrıs için Osmanlılar en ziyade Batı’dan gelecek bir haçlı donanmasını durdurmanın güçlüğünü düşünmekte idiler. Venedik’in müttefikleri İspanya ve Papalık donanmalarını hazırlamakta geç kaldıkları için Osmanlı donanması bir müdahaleye uğramaksızın Finike’den kara ordusunu Ada’ya geçirmeyi başardı (3 Temmuz 1570). Lefkoşa alındı, fakat Magusa kalesi ertesi yıl 1 Ağustos tarihine kadar dayandı. 1571’de Osmanlı donanması, haçlı donanmasının yolunu kesmek için Adriyatik’te harekâtta bulundu ve sefer mevsimi sonunda Lepanto’ya çekildi. Müttefikler, nihayet Don Juan kumandasında büyük Haçlı Donanması ile gelip İnebahtı’da (Lepanto) Türk donanmasına saldırdılar (7 Ekim 1571). Bu büyük deniz muharebesinde Türk donanması mahvoldu (savaşa 438 savaş gemisi katılmış, Türklerin 230 gemisinden yalnız 30 gemi kurtulabilmişti. İki taraf 59.000 ölü ve yaralı verdi). Haçlıların üç yıllık ittifak projesine göre, her yıl Osmanlılara karşı 50.000 askerle yüklü 200 kadırga donatılacaktı. İstanbul tehlikede idi. Fakat müttefikler ertesi sene Kıbrıs’a doğru hareket ettikleri zaman karşılarında yeni bir Türk donanmasını hayretle gördüler. Saldırıyı yenilemek cesaretini gösteremediler. Venedik ittifakın üçüncü yılında barışı tercih etti (7 Mart 1573). Venedik, Kıbrıs üzerindeki bütün haklarından vazgeçiyor ve ağır bir savaş tazminatı ödüyordu.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Kıbrıs eyâleti, klâsik Osmanlı fetih siyasetine göre teşkilâtlandırıldı: Osmanlılar, hâkim sınıf olarak yerleşmiş feodal Katolik Latinleri bertaraf ettiler. Katolik Latin egemenliğine karşı olan Ortodoks kilisesine bütün eski imtiyazlarını ve vakıflarını iade ederek onu ihya ettiler. Yerli halkı kazanmak ve iktisadî-malî kaynakları geliştirmek maksadıyla önlemler aldılar. Bu arada özellikle </span><span class="char-style-override-9" xml:lang="tr-TR">pareikos</span><span xml:lang="tr-TR">ların, yani feodal Latin beylerin mâlikânelerinde toprağa bağlı Rum köylülerin haftada iki gün senyör için çalışma angaryasını kaldırdılar. Orta-Anadolu’dan </span><span class="char-style-override-9" xml:lang="tr-TR">sürgün</span><span xml:lang="tr-TR"> olarak büyük ölçüde (bir hesaba göre 20.000’den fazla) Türk göçmenini âlet ve hayvanlarıyla göçürüp boş topraklara yerleştirdiler.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Kıbrıs’ın fethinde ordu ve donanmanın işbirliği halinde yaptığı büyük ölçüdeki harekât, Osmanlı askerî kudretinin ve dehasının eriştiği en yüksek noktayı temsil eder; bununla beraber Lepanto’da Osmanlıların daima korktukları şey gerçekleşmiş, Akdeniz’in Hıristiyan devletleri büyük bir haçlı seferinde Türk donanmasını yok etmişlerdir. Bundan sonra Osmanlılar Avrupa’da daha ihtiyatlı bir politika gütmek, Hint Okyanusu’nda Portekizlilere karşı, Astrahan’da Rus Çarlığı’na karşı Sokollu’nun evrensel tasarılarına son vermek gerektiğini kabul ettiler. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Lepanto’dan sonra Batı milletleri İspanya’nın baskısını daha kuvvetle hissetmeye başladılar. Lepanto’dan bir yıl sonra 1572’de Fransa’da Saint Barthélemy katliamıyla Katolik Ligası’nın Kalvenist rakiplerini bertaraf etmesi, Hollanda âsilerinin ezilmesi ve İngiltere üzerinde bir istilâ tehdidinin artması bir rastlantı değildir.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Fransa’da Kalvenistlerle iç-savaş İstanbul’da dikkatle izleniyor ve kaygı uyandırıyordu. 1570’te Osmanlı’nın Kıbrıs’ta başarısı, Fransa’da Katolikler ve Kalvenistler arasındaki mücadeleye etki yapmaktan geri kalmadı (Charrière, III, s. 104). Türk dostluğu Fransa’nın iç politikasında etkin bir konu haline geldi. Katolikler, II. Philip, Kalvenistler ise Osmanlı yandaşı sayılıyorlardı. Fransızlar, Türklere karşı Katolik Kral (II. Philip) ile Venedik arasında “Mukaddes İttifak”ın yapılmasından kaygı duyuyorlardı (Charrière, III, s. 112-124). Fransız elçilerinin gönderdikleri raporlarda kayda değer bir olay, Türklerin Kıbrıs’ı fethi sırasında yerli Rum halkının Venediklilere isyan ettikleridir (“</span><span class="char-style-override-9" xml:lang="tr-TR">presque tous les peuples d’icelle révoltéz contre la seigneurie de Venise</span><span xml:lang="tr-TR">”: Charrière, III, s. 124, 5 Kasım 1570). Osmanlı’nın Lepanto bozgunu (Sıngın Donanma) Fransa’yı bir bakıma rahatlattı, çünkü Hıristiyan donanması yenilseydi, Fransa Avrupa için ortaya çıkacak büyük tehlike karşısında Avrupa’nın ortak savunmasına katılmak zorunda kalacaktı (Charrière, III, s. 225). Bozgundan sonra donanma kalıntısının perişan bir halde İstanbul’a dönüşünü Fransız elçisinin temaşası, Türklerin hoşuna gitmedi (Éveque d’Acqs’ın mektubu, Charrière, III, s. 260). İstanbul’dan Fransız elçisi şöyle yazıyor: Nasıl vaktiyle Süleyman Fransa’ya yardım ettiyse, şimdi Osmanlılar Fransa’dan yardım bekliyor.</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-113" id="footnote-290-113-backlink">113</a></span><span xml:lang="tr-TR">Özellikle, Venedik’in Liga’dan ayrılıp sultanla barış yapması için Fransa diplomatik nüfuzunu kullanıyordu. Öte yandan, Katolik İspanya’nın bu ezici zaferi, Fransa’da Katolik partisini kuvvetlendirdi ve nihayet Kalvenistlerin korkunç genel kıyımı olayına zemin hazırladı. Fransa’daki iç-savaş sonucu İspanya kralı, Fransa’nın artık safdışı olduğuna ve Osmanlı Devleti’nin bundan sonra tüm Avrupa’yı karşısında bulacağına inanıyordu (Charrière, III, s. 336).</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Kıbrıs’ın fethi (1570) Avrupa–Osmanlı ilişkilerinde yeni bir dönemin başlangıcıdır. Kıbrıs’ın geri alınması için Papa, İspanya ve Venedik arasında üç yıl için bir Mukaddes Liga imzalandı (25 Mayıs 1571). Bu ittifak, Osmanlı aleyhine kararlaştırılan on dördüncü haçlı ittifakı idi (Osmanlı’ya karşı ilk haçlı saldırısı Papalık–Bizans donanmasının 1359’da Lapseki çıkarmasıdır). </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">İnebahtı savaşı, Avrupa tarihinde olduğu gibi Osmanlı Devleti tarihinde de kesin bir dönüm noktasıdır. Bundan sonra Süleyman’ın Halife-i Rûy-i Zemîn sıfatıyla Osmanlı Devleti’ni bir dünya gücü yapma projesi suya düşmüş; Volga havzasında, Hint Okyanusu’nda seferlerden vazgeçilmiş, devlet tüm gücünü Akdeniz’de toplamak zorunluluğunu anlamıştır. Doğu-Avrupa’da egemen bir güç haline gelen Rus Çarlığı karşısında Kazan ve Astrahan’ı geri alma plânı bir tarafa bırakılmış, Hint Okyanusu’nda Osmanlı müttefikleri Gücerat ve Sumatra Müslüman sultanlarına yıllardır vaadedilen büyük donanmanın gönderilemeyeceği bildirilmiştir. Mukaddes Liga’ya karşı Osmanlı hükümetinin Avrupa’da giriştiği yoğun diplomasi faaliyeti, Fransa’nın desteğiyle başarılı oldu. 1571-1574 döneminde Fransa ile ilişki son derece önem kazanmıştır. Lepanto (İnebahtı) zaferiyle Avrupa denge politikası Habsburglar lehine dönebilirdi. Fransa, doğudaki müttefikini, Osmanlı’yı kaybetmek istemezdi. Fransa tahtı üzerinde gözü olan II. Philip, Viyana’da İmparator I. Ferdinand’ı (1558-1564) Alman prensleriyle birlikte Osmanlılara karşı Mukaddes Liga’ya sokmaya çalışıyordu. Bu takdirde Osmanlılar, hem Akdeniz’de hem Macaristan’da sonucu belirsiz bir savaşı göğüslemek zorunda kalabilirdi. Fransa kralı İstanbul’a bir elçi gönderip papanın bir kardinalini Fransa’ya ve birini Viyana’ya gönderip bu iki devleti Osmanlı’ya karşı Liga’ya davet ettiğini bildirdi. İmparator, Alman prensleri sefere katılmayı kabul ederlerse, Osmanlı’ya karşı hareket edebileceğini bildirdi. Bunun üzerine Papa’nın elçisi Almanya’ya geçip, prensleri ikna etmeye çalıştı. Fransa kralı, pâdişah ile dostluğa aykırı hareket etmeyeceğini bildirdi; pâdişah, Alman prensleriyle dostluğunuz vardır, diye kraldan Almanya’ya elçi gönderip, papanın isteklerine olumsuz yanıt vermelerini istedi. Alman prensleri barışı korurlarsa kendilerine Osmanlı tarafından zarar gelmeyeceği hakkında pâdişah güvence verdi. Fransız elçisine göre, Alman prensleri tarafsız kalmayı vaad etmişlerdi. Fransa kralı bu sonucu İstanbul’a elçisiyle bildirmekte acele etti. Sultan bu haberleri gönderen Fransa kralına, dostluğa bağlılığından dolayı “musâfât-i ezelî”den söz eden sıcak bir nâme gönderdi (Mühimme Defteri). Sultan aynı zamanda Viyana’ya bir elçi göndererek arada yapılan eski antlaşmaya göre sekiz yıllık ateşkesi uzattığını bildirdi ve tehditlerde bulunmayı da ihmal etmedi. Böylece, Osmanlı’nın Avusturya tarafında güvenliği sağlanmış bulunuyordu. Fransız diplomasisinin yardımıyla elde edilen bu sonuç, Osmanlı Devleti için son derece önemli idi. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Lepanto bozgunundan sonra Osmanlı Dîvânı, İspanya’ya karşı Batı’da her yerde müttefikler aramakta idi. Flandre ve Hollanda, II. Philip’e karşı 1467’den beri isyan halinde idiler. Pâdişah “Flandre ve İspanya memleketlerinde Lutheran mezhebi üzere olan bey ve beyzadelere” hitaben gönderdiği bir mektupta (Ferîdun, II, s. 542) kendisini “cümleden kuvvetlü ve kudretlü” bir hükümdar olarak kaydettikten sonra onları “puta tapmayup kiliselerden putları ve sûret ve nâkusları redd edup Hak ta’âlâ birdir ve Hazret-i İsa peygamberi ve kuludur deyü i‘tikâd edüp... ve Papa denilen bî-dîn ....... nice kanlar dökülmesine sebeb olmağla siz Papalu’ya kılıç çeküp daima onları katl ettiğiniz eclden merhamet-i şâhâne ve şefkat-i mulûknâmiz her vechile sizin tarafınıza masrûf olup karadan ve deryadan herhâl ile size mu‘âvenet-i husrevânımız her vechile zuhura gelmek ve ol zâlim-i bîdîn elinden sizi halâs ve Hak dîne sevk etmek lâzım olmuştur” diyor ve o yerlerin dilini bilen Muharrem adında birini gönderdiğini bildiriyordu. Sultan, papaya karşı ittifak önermekte, ortak harekâtı belirlemek üzere bir elçi göndermelerini istemekte, İspanya’daki Müslümanlara da ortak hareket etmeleri için mektup gönderildiğini işaret etmektedir. Endülüs’teki Müslümanlara gönderilen mektupta da (Ferîdun, II, s. 550-51), pâdişah, Lutercilerle gizlice haberleşip onlar papaya karşı savaşa girdiklerinde Müslümanların da harekete geçmelerini istemektedir. Bir taraftan da, Cezâyir-i Garb beylerbeyisine, İspanya’ya karşı denizden akın yapılması emredilmektedir (Feridun, II, s. 568). 1569-71’de ayaklanan Endülüs Müslümanları (Moriskolar) nihayet 1609’da İspanya’dan tümüyle göçe zorlanmış, Kuzey-Afrika ve Galata’da yerleştirilmişlerdir. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">1574 tarihinde Sinan Paşa komutasında Osmanlı donanması İspanya’nın istila ettiği Tunus’u geri aldı. Bu zafer, Lepanto bozgununun yarattığı kötümser havayı dağıttı. Böylece, Osmanlılar 1533-1574 döneminde Kuzey-Afrika’da Cezayir (1533), Trablus (1551) ve Tunus’u (1574) feth ile üç beylerbeyilik örgütlemişlerdir. Bu dönemde din faktörünün önemsizliği olgusunu belirten bir olay, Tunus ve Cerbe’de yerli Arap hânedânlarının V. Karl ve İspanyollarla Osmanlı’ya karşı işbirliği yapmalarıdır (anlaşmalar Simancas arşivindedir). Bu beylerbeyilikler, Batı-Akdeniz’de İspanya’ya karşı güçlü bir cephe meydana getirmiştir. A. Hess’e göre</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-114" id="footnote-290-114-backlink">114</a></span><span xml:lang="tr-TR"> Lepanto’dan sonra da Osmanlılar Akdeniz egemenliğini kaybetmiş sayılmazlar.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">İtalya Harplerine son veren 1559 Cateau-Cambrésis Antlaşması, V. Karl’ın İspanya’da halefi II. Philip’i Avrupa’nın hâkimi durumuna getiriyor, Katolikliğin karşı-Reformasyonu ve Enkizisyon ile Avrupa’da dehşet uyandıran bir baskı dönemi başlıyordu. Almanya, Bohemya, Erdel, İngiltere ve Fransa’da Protestanlar, Kalvenistler, Unitarianler ister istemez dışarıdan bir gücün yardımını zorunlu görüyorlardı. Osmanlı Devleti tüm Avrupa’da bu karşı grupların savunucusu rolünü benimsedi. İngiltere’de I. Elizabeth’in Osmanlı pâdişahına gönderdiği elçisi W. Harborne açıkça Akdeniz’de İspanya’ya karşı harekete geçilmesini istiyor, bu suretle Büyük Armadası ile İngiltere’yi istilâya hazırlanan II. Philip’i Akdeniz’de arkadan vurmak, hiç olmazsa kuvvetlerini bölmeye zorlamak istiyordu. Osmanlı pâdişahı dostluğunu göstermek için İngiltere’ye kapitülasyonlarla geniş ticâret imtiyazları verdi (1580). İngilizler için gümrükleri %5’ten %3’e indirdi. Böylece, Osmanlı Devleti, İngiltere merkantilist ekonomisinin ilk atılımına temel hazırladı (Levant Company, 1590). II. Philip’in Büyük Armadası’nın Kuzey Denizi’nde perişan olmasından sonra rahatlayan İngiltere, Osmanlı ile ilişkilerini daha çok ticâret alanında yoğunlaştırdı. Hollanda, II. Philip’le 1609’da barış imzalayıncaya kadar daima, Osmanlı’nın İspanya’ya karşı Akdeniz’de cephe açması yolunda yoğun diplomatik faaliyet gösterdi. Hollanda elçisi I. Ahmed’e arzında, efendilerinin “şevketlü Pâdişah-i İslâmın âsitâne-i sa‘âdet-âşiyânelerine sadakat üzere kulluk ve dostluk etmeğe bin can ve dil birle tâlib olub bu hayırlu hizmetin zuhûru için bu kemter kulların elçi ta’yîn eylediler” diyor ve ekliyor: “Bizim krallarımız Rim Papa’nın .... put-perestliklerine râzi ve tâbi’ olmayup dinlerinde sâbit-kadem olmağla kırk yıldan mütecavizdir ki İspanya kralıyla... azîm seferler ve ziyade cenkler vaki‘ olub ..... hâkimlerimüz azametlü ve şevketlü Pâdişah-i İslâm uğruna sadıkâne hizmet edüp dostlarına dost ve düşmanlarına düşman olmak üzere ‘ahd ve yemin eylemişlerdir.” Elçi böylece, Hollanda’yı bir müttefik olarak gösterip kapitülasyon istemiştir.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Özetle, 1571 Lepanto bozgunundan sonra Osmanlı Devleti İspanya’ya karşı (Philip 1580’de Portekiz’i ve kolonilerini imparatorluğuna katmış bulunuyordu) Avrupa millî monarşileri, Fransa, İngiltere ve Hollanda ile sıkı ilişkilere giriyor; yalnız dost ülkelere verilen kapitülasyon ayrıcalıklarını onlara bol bol bağışlıyordu. 1590’larda bu devletler, Akdeniz’de korsanları ve ticâret gemileriyle egemen oluyor, Venedik onlar karşısında ikinci plâna düşüyor ve bu monarşilerin merkantalist-kapitalist ekonomileri Levant ticâreti sayesinde ilk büyük atılımlarını yapıyorlardı. Venedik telâş içinde Mukaddes Liga’yı terk edip eski ticâretini geri getirmeyi ümit ederek Osmanlı ile barış imzaladı (1573 Mart). Lepanto’dan sonra Osmanlı, Fransa’nın baskısıyla imparatorun Liga’ya girmesini önlemiş, kuzey devletlerini fiilen kendi tarafına kazanmış ve Liga’nın en önemli deniz devleti Venedik’i tarafsızlığa zorlamış bulunuyordu. Durum, Osmanlı’nın Avrupa’da büyük bir diplomatik başarısı olarak yorumlanabilir. Don Juan’ın Kıbrıs’ı ve İstanbul’u işgal etme hayalleri suya düşmüştü. Osmanlı’nın bu diplomatik karşı saldırısında en etkin aracı ticâret imtiyazları bağışlamasıdır. Osmanlı diplomasisi, millî monarşilerin II. Philip’e karşı Avrupa denge politikasından yararlanmıştır. Philip, nihayet 1585’te Osmanlı ile barış yaptı ve Büyük Armada’yı (3.165 topla donanmış 132 savaş gemisi) İngiltere’yi istilâ için Kuzey Denizi’ne sevk etti (1588). Armada’yı Kuzey Denizi fırtınaları perişan etti ve II. Philip’in dünya egemenliği tasarısı suya düştü.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Kapitülasyonlar ve ticâret imtiyazlarında Fransa’ya öbür Avrupa ülkeleri üzerinde bir yer veriliyordu. I. Ahmed’in bağışladığı ‘ahdnâmede (kapitülasyon) şu özel madde vardı: “Venediklü ve İngilterelüden maada Ceneviz, Portukal ve Katalan tâcirleri Çiçilya ve Ankona ve İspanya ve Florentin (Floransa) França Pâdişâhı sancağını nasb edüp benderlerde França konsoloslarına müracaat edeler.” Bu madde tüm bu memleketlere Osmanlı ülkesinde ancak Fransa himayesinde olarak ticâret yapma iznini vermekte idi. ‘Ahdnâme, keza Hıristiyan hacıların Kudüs’ü serbestçe ziyaretlerine müsaade ediyor ve Osmanlı korsanlarının saldırılarını yasaklıyordu. Pâdişahın ataları zamanından beri Fransa kralının “cümle kırallardan ziyade hulûs-i hâl ile dostluk edüp şimdiye değin mâbeynde nakz-i ‘ahd ve neks-i mîsâk ve eymân vâkî” olmadığı belirtiliyor; Bâb-ı Âlî’de Fransız elçilerine öteki Avrupa devletleri elçilerinin üstünde yer veriliyordu. </span></p>
				<p class="ara-baslik-1" xml:lang="en-GB"><span xml:lang="tr-TR">Avrupa’da Üstünlük Savaşımı, Lehistan Sorunu ve Osmanlı–Avrupa Diplomasisi</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Çar İvan’ın (1533-1584) Doğu-Avrupa’da Altınordu İmparatorluğu’nun yerini almak üzere Kazan ve Astrahan hanlıklarını ülkesine katması (1552-1554) üzerine Osmanlı hükümeti ilk kez Karadeniz kuzeyinde egemenliğini tehdit altında gördü. Vezirâzam Sokollu Rusya’dan geri almak için büyük Ejderhan (Astrahan) seferini gerçekleştirdi (bkz. II. ciltte “Osmanlı–Rus İlişkileri”). Lehistan’da son Jagellon Kral II. Sigismund’un ölümü (1572) üzerine Doğu-Avrupa kuvvetler dengesi sorunu birden ön plana geçti. Rus Çarı, Lehistan’dan Livonya’yı istilâ etmiş ve Leh tahtına kendi namzedini getirmeye çalışıyordu. Öte yandan Habsburglar da kendi namzedlerini ileri sürüyordu</span><span xml:lang="tr-TR">. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Osmanlı, Habsburgların Lehistan’ı kendi nüfuzu altına sokarak Avrupa’da güçler dengesini bozmasını kabul edemezdi. Erdel (Transilvanya) Beyi Janos Zapolya’nın ölümü (1570) üzerine Viyana bu beyliğe bir Habsburglu prensin getirilmesi için faaliyet göstermişti. Fakat nihayet Osmanlılara sadık Stefan Bathori Erdel prensi seçildi. Osmanlı Dîvânı, Lehistan krallığı Rusya veya Avusturya nüfuzu altına girerse, Bogdan, Erdel ve Eflak’ın tehlike altına gireceğini düşünüyor, Osmanlı’ya bağımlı bu ülkelerin idarecilerine ve Tuna üzerindeki sancak beylerine hazırlıklı bulunmaları için sık sık emirler gönderiyordu. Sokollu, Lehistan sorununu büyük bir ilgiyle izliyordu. Osmanlı pâdişahı Çar’ı tehdit ederek Kazan ve Astrahan’ın Kırım Hanı’na teslimini istedi ve Moskof askerinin Lehistan topraklarına girmesini yakından izlemeye başladı. Kralı seçecek Lehistan asil beylerine gönderilen nâmelerde, sultanın isteği yolunda hareket etmemelerini, olmazsa askerî harekâta geçileceğini ihtar etti. Leh asillerinin kendi aralarından birini kral seçmelerini, dîvân iyi karşılayacaktı. Ama beyler kendi aralarında anlaşamadılar. O zaman Leh beylerine gönderilen bir nâmede “hâriçten kimsenin kral nasb ve ta’yîn olunması” uygun görülmediği bildirildi. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Viyana, Lehistan’ın komşuları arasında bölüşülmesi fikrinde idi. Öneriye göre Leh tacı Habsburglara, Litvanya Çar’a verilecek ve Osmanlı’ya karşı ortak savaş açılacaktı. Bu, Habsburgların daha da güçlenmesi sonucunu vereceğinden Fransa, Lehistan tahtı görüşmelerine yakın ilgi gösterdi ve Fransa Kralı IX. Charles (1560-1574) kardeşi Henri de Valois’yı namzed gösterdi. Sokollu, Lehli beylerden biri yerine “babadan oğula sadakat ve dostluk üzere olan França pâdişahının” kardeşi Henri’nin namzedliğini desteklemeye karar verdi ve bu karara uymaları için Leh beylerine ve piskoposlarına bir nâme gönderildi (1572 Mart). Bu nâmede sultan, Osmanlı’ya düşman birinin kral seçilmesinin sınır vilâyetlerine saldırı olasılığını gündeme getireceğinden, böyle bir seçimi düşmanca bir hareket biliriz; biz Lehistan’ı “mahmiyye-i pâdişahânem mülhakatından” sayarız, diyor ve ekliyordu: “Atalarımız sizin memleketinize karşı düşmanlarınızın zarar vermelerini daima önlemek istemişlerdir. Bunun için ben de ‘ahdnâme verdim. Hariçten bir kral seçmeniz gerekiyorsa “França pâdişahının karındaşı vilâyeti mezbureye kıral nasb olunmak evlâ ve münâsib görülmüştür, buyurdum ki .... ferman-i şerifim muktezasınca müşarünileyhin karındaşın krallığa kabûl edesiz ve kendisine kral olarak gerekli saygıyı gösteresiz. Asla özrünüz makbul olmamak lâzım gelür.” Beylere bir emir niteliğindeki bu ferman, Lehistan’ı Osmanlı himayesi altında sayıyor ve Fransa kralının kardeşini seçmelerini istiyordu. Leh beyleri pâdişaha mektup gönderip Henri’yi kral seçeceklerine dair söz verdiler. Fransa kralına ve Henri’ye de nâmeler gönderildi. Henri’nin selâmetle gelmesi için alternatif yollar da bildiriliyordu. Fransa sarayı, özellikle prensin annesi Catherine de Medici sevinç içinde idi.</span><span xml:lang="tr-TR"> </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Sultan, Leh beylerine gönderdiği mektupta Rus tehditlerine kesinlikle aldırmamalarını, Kırım Hanı Devlet Giray’ın ordu ile Moskova üzerine gönderildiğini bildirdi. Lehistan’a girecek askerin püskürtülmesi için bir Kırım ordusu hazırdı (1573 Haziran). Fransa kralına, Kırım Hanı’na ve Henri’ye yazılan nâmelerde, Lehistan’ın pâdişahın himayesi altında olduğu ve kralın kardeşinin kral seçilmesi ve karşı gelinmemesi için Leh beylerine “emr-i alîşân” gönderildiği bildirildi ve Fransa kralına “karındaşınızı yüce âsitânemize olan vufûr-i mevâlât ve muhabbetimiz muktezasınca vilâyet-i Leh’e kral nasb ve tâ‘yin eyledik” diyerek bu seçimin kendisinden geldiğini belirtti (15 Temmuz 1572). Henri’nin (Osmanlıların Hanriko’su) Lehistan’a selâmetle varması için Osmanlı Dîvânı gereken önlemleri almıştı. Yeni Leh kralı, Moskova ve Avusturya’ya güvenerek isyan eden Bogdan Voyvodası Yuvan’a yardımdan kaçındı. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Çok geçmeden Fransa Kralı IX. Charles’ın ölümü üzerine (1574) Leh Kralı “Hanriko” Fransa tahtına oturmak üzere gizlice Lehistan’ı terk etti. Sokollu’nun bütün emekleri böylece boşa gitti. Lehistan tahtı için yeniden mücadele başladı. Rusya ve Avusturya hükümdarları tekrar kendi yakınlarını Leh tahtına geçirmek için faaliyete geçtiler. Pâdişah, Leh beylerinin kral seçimine karışmaması için “Beç kralına” gönderilen nâmede “ahd ve amâna mugayir Leh vilâyetine aslâ dahl ve taarruz” olunursa savaş tehdidinde bulunuyordu. Keza Rus çarına da Kırım Hanı’nın saldırıya geçeceği ihtarı gönderildi. Sonunda Osmanlı tâbii Erdel Voyvodası Stefan Bathori’nin Lehistan kralı seçilmesi sağlandı. Rusya, Kırım Hanı vasıtasıyla baskı altında tutulurken İmparator Maximilian da Budin beylerbeyinin saldırıya geçeceği tehdidiyle durduruldu. Leh tahtında atılgan Kral Bathori (1575-1586) Rusya’nın istilâ ettiği yerleri geri alacaktır. Böylece, Doğu-Avrupa’da Osmanlılar, güç dengesini 18. yüzyılda Lehistan’ın taksimi (1772-1795) dönemine kadar korumuş oldular. </span></p>
				<p class="ara-baslik-1" xml:lang="en-GB"><span xml:lang="tr-TR">Osmanlılar, Kırım Hanları ve Rusya</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Kırım Hanlığı, 1475’te Fâtih’in Mengli Giray’ı Kırım tahtına oturtmasıyla Osmanlı tâbîliği altına girmişti. Osmanlı İmparatorluğu, Moskof Büyük Knazlığı’na 1530 tarihlerine kadar kuzeyde bir tehlike olarak bakmıyordu. 15. yüzyıl sonlarına kadar Kırım’ı ve Karadeniz sahillerini tehdit eden kuvvetler, Litvanya-Lehistan ile müttefiki Altınordu Saray hanları idi. Onların saldırılarına karşı Osmanlılar zayıf olan Kırım Hanlığı ve Moskova Büyük Knazlığı blokunu desteklemekte idi. II. Bayezid, III. İvan’a Osmanlı ül</span><span xml:lang="tr-TR">kelerinde ticâret serbestliği vermiştir (1496). Ancak Altınordu’nun mirası Astrahan ve Kazan için Moskova ile Kırım arasındaki mücadele sırasındadır ki, Osmanlılar ilk kez Moskofları bir tehlike olarak gördüler. Atılgan Kırım Hanı Sahib Giray 1523’te Kazan Hanlığı’nı Osmanlı yardımı ile Moskoflara karşı elinde tutmak istedi ve 1</span><span xml:lang="tr-TR">532’de Kırım Hanı atandı. 1538’de Süleyman Bogdan seferi sonunda Güney-Bucak’ı (Besarabya) Bogdan’dan ayırıp Akkerman Sancağı’nı kuruyor, böylece Karadeniz’i bir Osmanlı gölü haline sokma işini tamamlamış bulunuyordu. Osmanlı hükümeti Karadeniz’de egemenliği için duyarlıdır. Gerek Orta-Avrupa’daki koşullar, gerekse Kırım Hanlığı’nın fazlasıyla kuvvetlenmesini tehlikeli gören Osmanlılar, Sahib Giray’ı Moskova’ya karşı gereğince desteklemediler. IV. İvan, </span><span class="char-style-override-9" xml:lang="tr-TR">Çar</span><span xml:lang="tr-TR"> (imparator) unvanını aldıktan (1547) sonra Kazan’ı (1552) ve Astrahan’ı (1554-1556) Kırım Hanlarının çabalarına rağmen zaptetti, Kafkasya’da Terek ırmağına kadar sarktı; Çerkez ve Nogaylar arasında müttefikler buldu ve 1559’da Rus Kazakları ilk defa Azak’a ve Kırım sahillerine saldırıda bulundular. Öte yandan, Bogdan Voyvodası Petru Rareş de Osmanlılara karşı Moskova’nın himayesini istediği gibi (1543), Papa da çarı Haçlı projelerinde hesaba katmaya başlamıştı. Aynı tarihlerde Orta-Asya’dan Moskof girişimlerine karşı şikâyetler gelmeye başladı. Böylece gelecekte Kırım, Karadeniz ve Kafkasya’da Rus tehlikesi 16. yüzyıl ortalarında tam anlamıyla ortaya çıkmış bulunuyordu ve Osmanlılar o zaman tehlikeyi fark edebildiler. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Süleyman, 1562’de Habsburglarla ateşkes yapar yapmaz kuzey sorununu ciddi biçimde ele aldı ve Astrahan’a bir sefer tasarlandı (1563). Ama bu sefer ancak 1569’da gerçekleşti. Bu iddialı proje devletin kendi kudreti hakkında güvenini göstermesi bakımından dikkate değer: Don nehri üzerinden bir donanma göndermek, Don–Volga arasında bir kanal açmak, Astrahan’ı almak suretiyle Rusları aşağı Volga havzasından uzaklaştırmak, Karadeniz’den su yolu ile Hazar Denizi’ne donanma sokarak İran’ı arkadan çevirmek, Kafkasya’yı itaat altına almak, Orta-Asya hanlıkları ile doğrudan doğruya ilişki kurmak, Harezm–Astrahan–Kırım ticâret yolunu kontrol altına almak ve ticâreti canlandırmak projeden beklenen siyasî-ekonomik amaçlardı; aynı tarihlerde Şirvan ve Gürcistan beyleri, İranlılara karşı Osmanlı pâdişahının himayesini istemekte idiler. Bu proje ile büyük devlet adamı Sokollu Mehmed, İran ve Moskof sorunlarını bir çırpıda çözümlemeyi tasarlıyordu. Gerçekte, Çar ile İran arasında bir yaklaşma gecikmedi. Moskof elçisi İ. P. Novosiltsev daha 1568 kışında Şah’ın sarayında idi.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">1569’da Osmanlılar büyük hazırlıklardan sonra Don nehri üzerinde bir donanma ile ordularını Volga–Don arasında en yakın noktaya, Perevolok’a sevk ettiler ve Ağustos başlarında kanalı kazmaya başladılar.</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-115" id="footnote-290-115-backlink">115</a></span><span xml:lang="tr-TR"> Tasarının imkânsızlığı görüldü (bkz. II. ciltte “Osmanlı–Rus Rekabetinin Menşei” bölümü). Donanma kızaklarla Volga’ya indirildi. Volga deltasında sular ortasındaki güçlü Astrahan kalesi kuşatıldı. Ruslar, şiddetli bir direnç gösterdiler. Kırım’a geri çekilmeye karar verildi; steplerde büyük zâyiat verildi. Bu başarısızlık kuzeyde yeni harekâta girişme şevkini kırdı. Sokollu bu seferi devam ettirmek azminde idi. Fakat Dîvân’da rakipleri tasarı aleyhinde idiler. Rus çarına karşı pâdişah, Astrahan yolunun açılması, Kabartay’da yapılan kalelerin yıkılması ve Kırım’la barışın korunmasını şart koştu. Pâdişah, Kırım Hanlığı ve Çerkez beyleri üzerinde egemenlik haklarını belirtiyor, fakat Kazan ve Astrahan’ın boşaltılmasından söz edilmiyordu. Çar, bu istekleri kabul eder göründü. Hatta Avrupa krallarına karşı ittifak teklif etti. Kıbrıs seferi arifesinde Osmanlılar, Akdeniz’de haçlı donanması ile uğraştığından Moskoflara karşı mücadeleyi tamamıyla Kırım Hanlarına bıraktılar. 1572’de Devlet Giray’ın Moskova üzerine yürümesi teşvik olundu. Han Moskova önüne kadar geldi, şehri ateşe verdi; Taht-Algan unvanını aldı. Lehistan’da çara karşı Henri de Valois’nın kral seçilmesi Osmanlı askerî kuvvetleriyle desteklendi. Bunu izleyen yirmi sene içinde Osmanlılar, Akdeniz’de ve İran’da uğraşırken, Çar Kafkasya kuzeyinde yeni kaleler yaptırıyor; Kazakları, Nogayları ve Çerkezleri nüfuzu altına sokmaya çalışıyor ve doğuya doğru ateşli silâhlarla takviyeli çeteler Çar’ın egemenliğini Sibirya içerilerine götürüyorlardı (Sibir Hanlığı’nın istilâsı, 1581). İran harpleri sırasında Moskoflar, Osmanlı ordularının Kırım–Kafkasya yolunu kullanmasına engel olmak istediler ve rakip hanları himaye ederek bizzat Kırım’ı tehdit ettiler. Buhara Hanı, Rusya’nın yeni ilerlemeleri karşısında İran ve Moskova’ya karşı pâdişaha yeniden ittifak teklif etti ve Astrahan’ın alınmasını yeniden istedi (Ağustos 1587). O sırada Osmanlılar İran’a karşı çetin bir savaşa girmiş bulunuyorlardı.</span></p>
				<div class="footnotes">
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-101-backlink" id="footnote-290-101">101</a>	<span class="char-style-override-12" xml:lang="tr-TR">Ch. Tilly, </span><span class="char-style-override-13" xml:lang="tr-TR">The Formation of National States in Western Europe</span><span class="char-style-override-12" xml:lang="tr-TR">, Princeton, 1975.</span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-102-backlink" id="footnote-290-102">102</a>	<span class="char-style-override-12" xml:lang="tr-TR">Avrupa’da bu iki “üstün güç” arasındaki dramatik karşılaşma büyük alman tarihçisi L. von Ranke’yi bir eser yazmaya götürmüştür </span><span class="char-style-override-13" xml:lang="tr-TR">The Ottoman and the Spanish Empires in the Sixteenth and Seventeenth Centuries</span><span class="char-style-override-12" xml:lang="tr-TR">, çev. W. R. Kelley, Londra, 1843; J. Elliott, “Ottoman-Habsburg Rivalry: The European Perspective”, </span><span class="char-style-override-13" xml:lang="tr-TR">Süleyman the Second and His Time</span><span class="char-style-override-12" xml:lang="tr-TR">, İstanbul, 1993, s. 153-162; ayrıntılı olarak bkz. Kenneth Setton, </span><span class="char-style-override-13" xml:lang="tr-TR">The Papacy and the Levant (1204-1571)</span><span class="char-style-override-12" xml:lang="tr-TR">, I-IV, Philadelphia, 1976-1984; iyi bir özet D. Vaughan, </span><span class="char-style-override-13" xml:lang="tr-TR">Europe and The Turk, Liverpool</span><span class="char-style-override-12" xml:lang="tr-TR">, 1954.</span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-103-backlink" id="footnote-290-103">103</a>	Ferdinand’ın Pavia savaşından 18 gün sonra yazdığı bir mektupta François’nın Sultan’dan yardım istemeyi düşündüğü, Bosna Paşas ile ilişki kurduğu biliniyor; bkz., Charriére, s. 113, not. 1; bu mektup Charriérede ve <span class="char-style-override-9">Paléographie Universelle</span>, Paris 1839’da ve R. Yinanç, <span class="char-style-override-9">DTCF Dergisi</span>, VIII XII (1975), 96, yayınlanmıştır.</p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-104-backlink" id="footnote-290-104">104</a>	<span class="char-style-override-12" xml:lang="tr-TR">İbrahim Paşa’nın Ferdinand’ın elçisine sözleri, bkz. Hammer, V, s. 77-81</span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-105-backlink" id="footnote-290-105">105</a>	<span class="char-style-override-12" xml:lang="tr-TR">Otto Kurz ve özellikle Gülru Necipoğlu, “Süleymân the Magnificent and the Representation of Power in the Context of Ottoman Hapsburg-Papal Rivalry” </span><span class="char-style-override-13" xml:lang="tr-TR">Süleyman the Second and His Time</span><span class="char-style-override-12" xml:lang="tr-TR">, yay. H. İnalcık ve C. Kafadar, İstanbul, 1993, s. 163-194.</span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-106-backlink" id="footnote-290-106">106</a>	<span class="char-style-override-12" xml:lang="tr-TR">Aloisio Gritti’nin Avrupa dış ilişkilerinde önemi için bkz. A. Decei, Aloisio Gritti au service de Soliman Le Magnifique d’après des documents turcs inédits (1533-1534)”, C. Feneşan, J.-L.-Bacqué-Grammont’ın katkıları ile, </span><span class="char-style-override-13" xml:lang="tr-TR">Anatolia Moderna-Yeni Anadolu</span><span class="char-style-override-12" xml:lang="tr-TR">, III (1992), s. 1-103.</span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-107-backlink" id="footnote-290-107">107</a>	<span class="char-style-override-12" xml:lang="tr-TR">115.000 altın ödenen dört katlı bu muhteşem tacın imparator ve papa için yapılan taclarla bir karşılaştırışı için bkz. G. Necioğlu, “Süleymân the Magnificent and the Representation of Power…”, s. 163-170.</span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-108-backlink" id="footnote-290-108">108</a>	<span class="char-style-override-12" xml:lang="tr-TR">Necipoğlu, “Süleymân the Magnificent and the Representation of Power…”, s. 170-181.</span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-109-backlink" id="footnote-290-109">109</a>	<span class="char-style-override-12" xml:lang="tr-TR">S. Deswarte-Rosa “l’expédition de Tunis (1535)”, </span><span class="char-style-override-13" xml:lang="tr-TR">Chrétiens et Musulmans à la Renaissance</span><span class="char-style-override-12" xml:lang="tr-TR">, Actes de 37e Colloque Internationale du CESR, yay. B. Bennassar-R. Sauzet, Paris, 1998.</span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-110-backlink" id="footnote-290-110">110</a>	<span class="char-style-override-12" xml:lang="tr-TR">C. Isom-Verhaaren, “Ottoman-French Interaction, 1480-1580: A Sixteenth Century </span><span class="char-style-override-13" xml:lang="tr-TR">Encounter</span><span class="char-style-override-12" xml:lang="tr-TR">”, yayınlanmamış doktora tezi, University of Chicago, History, 1997; Toulon’da Osmanlı donanması için bkz. Charrière, I, s. 570 vd.</span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-111-backlink" id="footnote-290-111">111</a>	<span class="char-style-override-12">Pierre de Bourdeille, </span><span class="char-style-override-13">Oeuvres complètes</span><span class="char-style-override-12">, yay. L. Lalande, c. XI, s. 179; Süleyman Bender kitabesinde (1538) dünya devleti bilincini şöyle ifade eder:</span></p>
						<p class="dipnot-1" xml:lang="en-GB"><span class="char-style-override-9">		Gemiler yürüden bahr-i Frenk ve Magrib ve Hinde</span></p>
						<p class="dipnot-1" xml:lang="en-GB"><span class="char-style-override-13">		Şeh-i Bagdad u Kayser-i Rûm Mısr’a Sultanım</span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-112-backlink" id="footnote-290-112">112</a>	<span class="char-style-override-12">E. Charrière, </span><span class="char-style-override-13">Négociations de la France dans le Levant,</span><span class="char-style-override-12"> c. II, Paris, 1848, s. 724-726.</span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-113-backlink" id="footnote-290-113">113</a>	<span class="char-style-override-12">“L G. S. avait besoign d’estre aydé”, (E. Charrière, c. III, s. 278).</span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-114-backlink" id="footnote-290-114">114</a>	<span class="char-style-override-12">A. Hess, </span><span class="char-style-override-13">The Forgotten Frontier</span><span class="char-style-override-12">, Londra, 1978.</span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-115-backlink" id="footnote-290-115">115</a>	<span class="char-style-override-12">H. İnalcık, “Osmanlı–Rus Rekabetinin Menşei ve Don-Volga Kanalı Teşebbüsü 1569”, </span><span class="char-style-override-13">Belleten</span><span class="char-style-override-12">, XIII (1948), s. 349-402.</span></p>
					</div>
				</div>
			</div>
		</div>
	</body>
</html>