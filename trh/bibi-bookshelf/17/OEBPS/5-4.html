<html xmlns="http://www.w3.org/1999/xhtml">
	<head>
		<title>5-4.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-4.html" xml:lang="tr-TR">
			<div class="Basic-Text-Frame">
				<p class="ana-baslik-1" id="toc_marker-2-4" xml:lang="en-GB">Osmanlılar Avrupa’da </p>
				<p class="ara-baslik-1" xml:lang="en-GB"><span xml:lang="tr-TR">Rumeli’de yerleşme</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Osmanlıların Avrupa’da yerleşmesi, tarih literatüründe sallarla geçiş efsanesinden hâlâ kurtulamamıştır. Oysa, bu büyük olayın ayrıntıları çağdaş kaynaklardan biliniyor. Sal hikâyesi, Karesili gazîlerin zaman zaman sal ile veya küçük gemilerle karşı sahile yaptıkları akınların bir yankısı olmalıdır. Osmanlı rivâyetlerinde (bkz. </span><span class="char-style-override-9" xml:lang="tr-TR">Düstûrnâme</span><span xml:lang="tr-TR">) tutsak yapılan ve Müslüman olan Rum’un, Gelibolu Rum Valisi Asen’in üç oğlundan biri olduğu kesinlik kazanmıştır. O, kardeşleriyle geçinemeyerek Osmanlılara sığınmış, Müslüman olmuş, Osmanlıların Avrupa’da yerleşmesi olayında yardımcı olmuştur. Gerçekte, Rumeli’de yerleşme, İstanbul’un fethi gibi, tarihte yeni bir dönem açan bir olaydır. Boğazların ötesinde bir Osmanlı yerleşmesi olmasaydı, Osmanlı Devleti öteki beylikler gibi küçük bir Türkmen devleti olarak tarihe karışmış olacaktı. Sultan Orhan’ın büyük oğlu Süleyman Paşa’nın gayretiyle, Osmanlılar, 1352’de ilkin Tsympe (Türkçede Cinbi) Kalesi’ni ele geçirmişler, iki yıl sonra, büyük stratejik önemdeki Gelibolu’yu işgal etmiş ve beş yıl içinde Trakya’nın güney bölgesini fethederek, Anadolu’dan asker ve halk getirip yerleştirmişler (bkz. Orhan’ın Süleyman için vakfiyesi); böylece kısa zamanda Avrupa yakasında güçlü bir köprü-başı kurmuşlardır. Bu köprü-başı, Osmanlıların Avrupa’da Viyana önlerine kadar yayılan imparatorluklarının başlangıcıdır.</span><span xml:lang="tr-TR"> </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Süleyman Paşa’nın bu başarısının arkasındaki tarihi gelişmeleri şöyle özetlemek mümkündür: 1329-1344 yıllarında İzmir’den donanması ile Trakya’ya deniz seferleri yapan Aydın oğlu Umur Bey, Balkan fetihlerini hazırlayan ilk büyük gazî beydir. O, bu seferlerinde, İstanbul’da V. Ioannis Paleologos’a karşı imparatorluk iddiasıyla Trakya’da faaliyette bulunan Kantakuzinos ile işbirliği yapıyordu. Bu sayede, hafif donanmasını kıyıya çekiyor, Kantakuzinos’un müttefiki olarak Sırp ve Bulgar topraklarına akınlar yapıyor, gemileri ganimet dolu olarak İzmir’e dönüyordu. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Umur Bey’e karşı Bizans, 1344’te bir Haçlı donanmasını harekete geçirdi. Güçlü Haçlı donanması, Aşağı-İzmir Kalesi’ni ele geçirdi ve Umur’un donanmasını yaktı. Umur, bu kaleyi geri almak için yaptığı savaşta, 1348’de şehit oldu. (Kayda değer ki, bu şehadeti İbn Battuta Suriye’de işiterek İslâm dünyasının üzüntülerini paylaştı). İzmir’in düşmesinden sonra, Batı’da gazâ hareketinin önderliği Osmanlılara geçti. Şimdi, gazî grupları Osmanlı bayrağı altına koşuyor ve Çanakkale Boğazı üzerinden Trakya’ya akına gidiyorlardı. Umur gazî, ölmeden önce, müttefiki Kantakuzinos’a Orhan’la ittifak yapmasını tavsiye etmiştir. Türk yardımı, Kantakuzinos için, hem İstanbul’daki rakipleri, hem de Edirne ve İstanbul’u almayı tasarlayan Sırp Kralı Stefan Duşan’a karşı en etkin askerî yardımı oluşturmaktaydı. Gerek Umur, gerekse Orhan, Kantakuzinos’la ittifak yapmayı Rumeli’ye akın için gerekli görüyorlardı. Kantakuzinos da Anadolu’dan umudunu kestiğini belirtiyor, Türklerle işbirliği yaparak Trakya’yı korumak ve Trakya–Tesalya–Mora’da Bizans İmparatorluğu’nu pekiştirmeyi planlıyordu. Osmanlılar, 1345’te Karesi Beyliği’nin büyük kısmını işgal ederek Çanakkale Boğazı’na ulaşmışlardı. Karesili gazî beyler; Ece Bey, Gazî Evrenos, Hacı İlbeyi, Gazî Fazıl, Osmanlıları Çanakkale’nin öbür yakasında yerleşmeye teşvik eden gazîlerdi. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Kantakuzinos, 1346’da kızı Theodora’yı Orhan’a eş olarak verdi, Osmanlı’yla ittifakı pekiştirdi. 1347’de Orhan’ın yardımıyla İstanbul’a girdi ve Ioannis V. Palaeologos ile ortak imparator </span><span xml:lang="tr-TR">ilân edildi. Bu tarihte, gerçekte Bizans, Orhan’ın himayesi altına girmiş sayılabilir. Şimdi, İmparator Kantakuzinos, Sırp Kralı’na karşı Osmanlı kuvvetlerini kullanarak Trakya’da, Bizans egemenliğini koruyabiliyordu. Bizans’a yardıma koşan Süleyman Paşa, 1352 yılında, Trakya’da ilerleyen bir Sırp ordusunu bozguna uğrattı. Süleyman Paşa, Edirne’ye geldi, Kantakuzinoslar tarafından kurtarıcı olarak karşılandı.</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-10" id="footnote-290-10-backlink">10</a></span><span xml:lang="tr-TR">Süleyman Paşa’nın 1352 zaferi, kendisine Rumeli’de yerleşme imkânını sağlamıştır. Dönüşte, Süleyman Paşa, ertesi sene yapılacak sefer için Boğaz’ın Avrupa yakasında, Tsympe (Cinbi) Kalesi’nde, bir kısım Osmanlı askerini bırakmış, kaleyi bir köprü-başı durumuna getirmiştir. Kantakuzinos’un, bu kaleyi Osmanlı askerlerinden boşaltmak için önerdiği büyük paralar Süleyman tarafından reddedilmiş, aksine o, bu köprü-başını, Anadolu’dan getirdiği yeni kuvvetlerle güçlendirmiştir. Türk yerleşmesi İstanbul’da büyük telâş uyandırmış, Rumlar, Bizans pâyitahtının hem Kocaeli’de, Anadolu tarafından; hem Avrupa’da Trakya tarafından kuşatılmakta olduğuna tanık olmuşlardır. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Bu arada Süleyman Paşa, merkezi Biga’ya yakın Kemer Limanı’nda 3000 kişilik bir kuvveti gemilere bindirmiş ve karşı kıyıda Kozludere’ye (bugün </span><span class="char-style-override-9" xml:lang="tr-TR">Kozludere</span><span xml:lang="tr-TR"> bu vadide bir çeşmenin adı) çıkarma yapmış, Bolayır’ı fethetmiştir. 1354’te, beklenmedik bir tabii olay, 1 Mart’ı 2 Mart’a bağlayan gece meydana gelen şiddetli bir deprem sonucu, Gelibolu ve civar kalelerin surları yıkıldı. Osmanlı kuvvetleri derhal bu kaleleri işgal ettiler. Depremi, bütün çağdaş kaynaklar kaydetmiştir. Olayı, Tanrı’nın lütfu olarak yorumlayan Osmanlılar, Rumeli’yi kesinlikle boşaltmamaya karar verdiler, yeni kuvvetler ve Karesi’den gelen göçmenler Boğaz’ın Avrupa yakasına geçmeye başladılar. İstanbul’da halk isyan ederek, bu durumun suçlusu saydıkları Kantakuzinos’u tahtı bırakmaya zorladı. O zaman, Osmanlılar için elverişli bir durum da, Sırp Çarı Stefan Duşan’ın ölümü ve Sırp İmparatorluğu’nun parçalanmasıdır (1355). Böylece, Osmanlılar karşısında en büyük rakip ortadan kalkmış bulunuyordu. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Bu olağanüstü olaylar ve Süleyman Paşa ile Karesili gazîlerin azim ve kararı sonucu, Türklerin Balkanlar’da yerleşmesi artık kesinleşmiş bulunuyordu. Bu durum karşısında Bizans İmparatoru V. Ioannis bütün ümidini Avrupa’dan gelecek bir Haçlı seferine bağlamış bulunuyordu. İmparator, 1355 yılı sonuna doğru Papa VI. Innocentus’a elçiler göndererek Roma Kilisesi’yle birleşme vaadinde bulunuyor ve âcilen bir Haçlı ordusunun yola çıkarılması için yalvarıyordu. 1357 yılında olaylar birden Osmanlılar aleyhine döndü. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Orhan’ın 12 yaşındaki oğlu Halil, 1357 yazında Foçalı Rum korsanlar tarafından İzmit Körfezi’nde esir edildi. Bu arada, Rumeli fâtihi Şehzâde Süleyman Paşa’nın ölümü haberi geldi. Bu olaylar, Osmanlı–Bizans ilişkilerinde yeni bir durum oluşturmuştur. İhtiyar ve hasta olan Sultan Orhan, oğlu Halil’in kurtarılması için İmparator V. Ioannis Palaeologos’a başvurdu. Bizans diplomasisi, durumdan azami yararlanmaya çalıştı, Orhan’a bir anlaşma imzalattı. Buna göre Orhan, Bizans topraklarına karşı her türlü saldırıyı durduracak, oğlunu kurtarmak için Foça’ya gönderilecek gemilerin bütün masraflarını üzerine alacak, imparatorun o zamana kadarki borçlarını affedecekti. Orhan, aynı zamanda Trakya’da Kantakuzinos’un oğlu Mattheos’a yardımdan vazgeçmeyi ve İmparator Ioannis’i desteklemeyi vaat ediyordu. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Bu anlaşma ile Osmanlılar, Rumeli’de Osmanlı topraklarını genişletmek için şimdiye kadar Kantakuzinos ailesi ile yaptıkları işbirliği politikasından vazgeçiyor, önemli bir bekleme ve gerileme dönemine girmiş görünüyorlardı. Gerçekten, 1359’da Halil kurtarılıncaya kadar, Rumeli’de Osmanlı’nın yayılma faaliyetleri durdu. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Bu arada 1358’de, Osmanlı müttefiki Mattheos Kantakuzinos, Dimetoka’da Sırp yardımıyla imparator güçleri tarafından sıkıştırıldı ve esir edildi. Böylece Bizans, Trakya’da durumu kendi lehine çevirmiş bulunuyordu. Orhan’la yapılan anlaşmada imparatorun eski borçlarından söz edilmektedir. Bu kayıt, Bizans’ın daha bu tarihte, Osmanlı’ya harâc ödemeye başlamış olduğunu kanıtlamaktadır. Gerçekten, 1334’te İzmit’i rahat bırakmak karşılığı imparator, yıllık bir harâc ödemeyi kabul etmişti. Kesin olarak biliyoruz ki, Bizans 1371 Meriç Savaşı’ndan sonra, Osmanlılara yıllık 15.000 </span><span class="char-style-override-9" xml:lang="tr-TR">hyperpera</span><span xml:lang="tr-TR">, yani yaklaşık 7.500 Venedik altını harâc vermeye başlamış, tam bir Osmanlı bağımlısı durumuna düşmüştür. Bu arada Bizans diplomasisi, aynı zamanda Osmanlı’ya karşı en etkin bir silâh olarak Batı’dan bir haçlı donanmasını harekete geçirmek için çabalarını yoğunlaştırmakta idi. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Gazîler yeni durum karşısında, </span><span class="char-style-override-9" xml:lang="tr-TR">Anonim Tevârîh-i Âl-i Osman</span><span xml:lang="tr-TR">’da belirtildiği gibi, ümitsizlik içinde idiler. Fakat Karesili gazî beyler, Trakya’yı boşaltmaya kesinlikle karşı idiler. Cinbi ve Gelibolu fethinden sonra, Karesi’den halk, Rumeli’ye geçip yerleşmeye, köyler kurmaya başlamıştı. Süleyman’ın ölümü üzerine Orhan, onun yerine oğlu Şehzâde Murad’ı deneyimli bir kumandan olan lalası Şahin’le beraber Gelibolu’ya gönderdi. 1357-1359 arasında Halil kurtarılıncaya kadar, Murad hareketsiz bekledi. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Orhan, fidye olarak 30.000 Venedik altını ödedi. Halil kurtarıldı. İstanbul’a getirilip, Ioannis’in küçük kızı Irene ile nişanlandı ve imparator tarafından İzmit’e getirildi. İmparator, Halil’in, Orhan’dan sonra, tahta geçmesi vaadini de aldı. Bizans böylece, Halil’in şahsında Osmanlılarla bir barış ve denge dönemi açmayı arzuluyordu. Çağdaş Bizans tarihçisi Gregoras’a göre, Orhan bu düzenlemeyi kabul etti. Rumeli’deki Şehzâde Murad ise, bu politikaya karşı idi ve Karesili gazî beyler ve lalasıyla birlikte, gazâ ve yayılma politikasında kararlı idi. Trakya’da Bizans’a karşı savaş ve başarı kendisine taht yolunu açacaktı. Çağdaş Bizans tarihçisi Gregoras, Halil gelinceye kadar iki yıl Trakya’da askerî harekâtın durduğunu doğrulamaktadır. Bu arada şu noktayı belirtelim ki, Türk–Mogol geleneğini izleyen Osmanlılarda, hükümdarlık için bir veraset kanûnu yoktu. Kimin tahta geçeceğini olaylarla Tanrı’nın iradesi belirlemelidir. Murad, büyük oğul olarak, en ileri </span><span class="char-style-override-9" xml:lang="tr-TR">uc</span><span xml:lang="tr-TR">a, ordunun başına gönderilmişti. Bu durum kendisi için, hukuken olmasa da fiilen saltanatı garanti etmekteydi. Ama bu ancak Rumeli’de onun gerçekten büyük bir fetih başarısıyla gerçekleşebilirdi. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Bu iki yıl içinde Anadolu’dan Rumeli’ye göç devam edecek, Rumeli </span><span class="char-style-override-9" xml:lang="tr-TR">uc</span><span xml:lang="tr-TR">u güçlenecektir. Orhan’ın Süleyman için Bolayır’da yaptırdığı imârete ait 1360 tarihli vakfiyede bu bölgede Türkçe adlar taşıyan birçok köy ve çiftliğin kurulmuş olduğunu görüyoruz. Yunan kaynakları da bu göçü kanıtlamaktadır. Osmanlı Rumeli’si böylece birkaç yıl içinde oldukça geniş bir bölgede ortaya çıkmış bulunuyordu. Gregoras, Süleyman’ın sağlığında devletin genel politikasını yönlendirdiğini ifade etmektedir. Öbür yandan, onun ölümü ve Bizans idaresinin Haçlı çabaları her şeyi tehlikeye sokmaktaydı. Durum gerçekten Osmanlı Devleti’nin geleceği bakımından tehlikeli idi. Bizans, Orhan’la anlaşma düzenlerken öbür yandan, Rumeli’ye acele bir Haçlı kuvveti gönderilmesi hususunda ümitliydi. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Bizans, haçlılar yardımıyla denizden Boğazları kesmek, Rumeli’deki Türkleri Anadolu’dan ayırıp yok etmek stratejisini izlemekteydi. Osmanlılar için cidden kritik bir durum ortaya çıkmıştı. Bu plan, 14.-15. yüzyıllarda bütün haçlı projelerinde izlenen bir plan olacaktır. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">İmparator Ioannis, kiliselerin birliği vaadiyle Papa VI. Innocentus’un (1352-1362) Türklere karşı bir haçlı seferi düzenlenmesi çabalarına Gelibolu’nun düşmesinden hemen sonra 1355’te başlamıştı. İlkin beş kadırgalık bir donanmanın derhal harekete geçmesini, arkasından geniş ölçüde bir haçlı ordusunun gönderilmesini istiyordu. Bunun için imparator, oğlu Manuel’i Avignon’a, papanın yanına rehin olarak göndermeyi bile kabul ediyordu. Ertesi sene imparator, Levant’ta kolonileri olan devletleri, Venedik ve Ceneviz Cumhuriyetleri ile Rodos Şövalyelerini Osmanlılara karşı harekete geçirmeye çalıştı. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Fakat bütün bu çabalar boşa gitti. Haçlı birliğinin en güçlü devleti Venedik, Dalmaçya sorunu yüzünden Macaristan ile 1357 baharında yeniden savaşa başlamıştı. Senato, Bizans için durumun ciddiliğini anlamıyordu. İstanbul’dan Venedik balyozu durumun ağırlığını bildirmekte; İstanbul Rumları’nın Venedik’in himayesi altına girmeyi bile düşündüklerini yazmakta idi. Papa ise, temsilcisi Nuncio Pierre Thomas’ı Macaristan’a ve İstanbul’a göndererek bir Haçlı seferi için faaliyete geçmişti. Sonradan Hıristiyan Avrupa’da bir Haçlı kahramanı olarak kutlanan Thomas, büyük gayret gösterdi. Papa’nın talimatıyla ilkin Buda’ya giderek Venedik ve Macaristan arasında barışı sağlamaya çalıştı. Papalık daha bu tarihte Osmanlı ilerlemelerinin Avrupa için tehlikesini fark etmişti; İstanbul’un kilidi sayılan Gelibolu’nun geri alınması için bir haçlı kuvvetini harekete geçirmeye çalışıyordu. Osmanlılara karşı bu ilk haçlı seferi Thomas’ın çabalarıyla 1359’da gerçekleşecektir. </span></p>
				<p class="ara-baslik-1" xml:lang="en-GB"><span xml:lang="tr-TR">Sazlı-Dere Savaşı (1361): Edirne Düşüyor</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Bizans, Avrupa için hem siyasî hem ekonomik bakımdan çok önemli sayılıyordu. Her şeyden önce, İstanbul İslâm’a karşı son direnç kalesi olarak düşünülüyordu. Öbür taraftan, Bizans’ın ticâreti, ekonomisi o zaman Latin milletlerin, yani Venedik, Ceneviz ve Fransızların elindeydi. İstanbul düşerse, doğudaki kolonileri düşebilirdi. Bu sebepten Papa ikinci kez, 1359’da Pierre Thomas’ı 20 kadırgalık bir deniz kuvvetiyle İstanbul’a gönderdi. Bizans donanması ile bu donanma Çanakkale Boğazı’na iniyor ve Türklerin geçit yeri olan Lapseki’ye çıkarma yapıyordu. Osmanlılara karşı bu ilk haçlı seferi için iki kaynağımız var. Birincisi, sonradan aziz mertebesine yükseltilen Pierre Thomas’ın hayatı hakkında Philippe Mezière’in yazdığı eser; ikincisi </span><span class="char-style-override-9" xml:lang="tr-TR">Anonim</span><span xml:lang="tr-TR"> </span><span class="char-style-override-9" xml:lang="tr-TR">Tevârîh-i Âl-i Osman</span><span xml:lang="tr-TR">’daki kayıttır. Osmanlı rivâyetinin bu haçlı seferiyle ilişkisi şimdiye kadar bilinmiyordu. Savaş hakkında bu iki kaynak birleşiyor, birbirini tamamlıyor: Osmanlı kuvvetleri pusuya girmiş, çıkarılan Haçlı askeri üzerine birden saldırıyor, düşman bozgun halinde gemilerine kaçıyor.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Bizans ve Haçlılara karşı bu başarı, Osmanlıların Avrupa’da kalmalarını kesinleştirmiştir.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Literatürde Osmanlıların Edirne fethi için 1363, 1364, 1369 tarihleri verilir, yahut 1371 Çirmen Savaşı sonucu, alındığı ileri sürülür. Aşağıda anlatılacağı üzere, Sırplar ve Bizans, 1371’de Edirne’yi Osmanlılardan geri almak için gelmişler ve yenilmişlerdir. Gerçekte Edirne, ondan on sene önce, 1361’de Şehzâde Murad ve lalası Şahin tarafından fethedilmiştir. Yukarıda anlatıldığı üzere, 1352’de Süleyman Paşa, Bizans İmparatoru Kantakuzinos’un müttefiki olarak Sırpları yenmiş, Edirne’yi ve Trakya’yı bir Sırp istilâsından kurtarmıştı. O zaman Balkanlar’a hâkim Sırp Kralı Stefan Duşan, Trakya ve İstanbul’u alarak bir Sırp–Grek İmparatorluğu kurmayı tasarlıyordu. Sırpları püskürten Süleyman Paşa, Kantakuzinos ile beraber Edirne’ye girmiştir. Osmanlı tarihleri, bu arada Chalcocondyles, bu olayı Edirne’nin Süleyman Paşa tarafından fethi olarak kaydederler. Bu tabii yanlıştır.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Araştırıcıları yanıltan ikinci nokta; Murad’ın Edirne’yi sultan olduktan sonra fethettiği hatasından kaynaklanıyor. Bizans kısa kronikleri, Ankara Alâeddîn Camii kitabesi ve çağdaş İtalyan tarihçi Villani, Orhan’ın Mart 1362’de öldüğünü ve Murad’ın o tarihte Osmanlı tahtına oturduğunu kesinlikle bildirmektedirler. C. Jirecek, Edirne’in Sultan Murad tarafından ancak bu tarihten sonra fethedilmiş olabileceğini düşünüyor; fetih tarihi olarak 1363 yılını veriyor. İ. H. Uzunçarşılı, Murad’a karşı Anadolu’da ortaya çıkan isyanlar dolayısıyla, Edirne fethinin daha sonra, 1364-1365 yıllarında olabileceğini tahmin etmektedir. E. Zachariadou ve onu izleyenler fetih tarihini daha sonraki yıllara 1369’a kadar ertelemektedirler. Jirecek ve ötekilerini yanıltan nokta, Murad’ın </span><span class="char-style-override-9" xml:lang="tr-TR">sultan olduktan sonra</span><span xml:lang="tr-TR"> Edirne’yi fethettiği inancıdır. Bu hatayı, Neşrî ve öbür Osmanlı kaynakları da yapmıştır. 1357’de Süleyman Paşa’nın ölümü üzerine Orhan, oğlu Murad’ı lalası Şahin’le beraber Rumeli’ye göndermişti.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Şehzâde Murad ve lalası Şahin 1361 tarihinde Edirne’yi almışlardır. Yani Murad bu fethi, şehzâdeliği zamanında başarmıştır. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Osmanlılar için Halil’in esareti dolayısıyla iki yıl (1357-1359) bir duraklama dönemi idi. Bu iki yıl Bizanslılar Osmanlıları Trakya’dan Anadolu’ya geri atmak için savaşmışlar, Osmanlılar ise tutunup karşı saldırı için hazırlanmışlardır. Bu zaman içinde Anadolu’dan yeni göçlerle Rumeli’deki köprü-başı berkitilmiş, o tarafta yeni bir atılım için yeni kuvvetler toplanmıştı. 1357’de Süleyman Paşa’nın ölümünde Trakya’da sınır, batıda Keşan–İpsala arasında Yayla Dağı’ndan Marmara tarafında Tekirdağı</span><span class="char-style-override-14" xml:lang="tr-TR"> </span><span xml:lang="tr-TR">güneyinde Bakacak Tepesi ve Hora’dan geçmekte idi. Tekirdağı</span><span class="char-style-override-14" xml:lang="tr-TR"> </span><span xml:lang="tr-TR">ve İpsala, henüz bu sınırın ötesinde kalıyordu. Akınlar bu sınır ötesinde Edirne’ye kadar genişletilmişti. (Rumeli Beylerbeyliği’nin çekirdeği böylece Süleyman Paşa zamanında kurulmuştur. Paşa-sancağı terimi de o zaman ortaya çıkmış olmalıdır. Edirne fethinden ve Murad tahta geçtikten sonra Edirne’de yerleşen Lala Şahin, Paşa unvanıyla ilk Rumeli Beylerbeyi olacaktır.) Hıristiyan güçler donanmalarıyla Boğaz’a egemen olduklarından Rumeli’deki Osmanlı varlığı daima tehlike altında idi. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">1359’da Halil kurtarılır kurtarılmaz, Şehzâde Murad ve Lala Şahin kumandasında Osmanlıların Trakya’da sistemli fetih harekâtı başlamıştır. Bunu Rum ve İtalyan kaynakları belirtmektedir. Şimdi akıncılar, İstanbul surları önünde görünüyor. Osmanlı kaynakları da 1359’da başlayan büyük taarruzu belirtirler ve gazîlerin İstanbul yolu üzerinde Çorlu Hisarı’nı aldıklarını kaydederler. Çorlu, İstanbul ve Edirne’ye giden yolların kavşak noktasında stratejik bir konumdadır. O zaman İstanbul’da kendini gösteren panik, İtalya’ya kadar yankı yapmıştır (Villani Kroniği). Murad ve Lala Şahin, Çorlu’yu aldıktan sonra, İstanbul–Edirne yolu üzerinde başlıca hisarlar üzerine yöneldiler. Asıl amaç, Edirne idi. Osmanlı kumandanı, Edirne üzerine yürürken gerisini güvenceye almak ve İstanbul’dan gelebilecek bir kuvveti durdurmak için bu hisarları ele geçirmek zorunda idi. Bu harekât hakkında Osmanlı kaynakları ayrıntılı bilgi sağlamaktadır.</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-11" id="footnote-290-11-backlink">11</a></span><span xml:lang="tr-TR">1361 baharında Murad ve uc beyleri tüm kuvvetleriyle Edirne üzerine yürüdüler. Edirne’deki Bizans komutanı Osmanlı ordusunu Sazlı-Dere’de karşıladı, yenilip Edirne’ye kapandı. Gece Meriç üzerinden İstanbul’a kaçtı. Şehir halkı kaleyi Murad’a teslim ettiler (1361 baharı). </span></p>
				<p class="ara-baslik-1" xml:lang="en-GB"><span xml:lang="tr-TR">Daimî Ordu: Pencik Uygulaması ve Yeniçeri Ordusunun Kurulması</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Edirne’nin fethinden (1361) sonra Rumeli’de güneyde Selânik doğrultusunda </span><span class="char-style-override-9" xml:lang="tr-TR">Via Egnatia</span><span xml:lang="tr-TR"> üzerinde Karesili gazî bey Evrenos (Evrenuz) Gazî’nin, Meriç vadisinde Hacı İlbeyi’nin hızlı fetihleri sonucu savaş esirleri büyük artış gösterdi. Gazîlerden Sultan için esir başına beşte bir </span><span class="char-style-override-9" xml:lang="tr-TR">pencik</span><span xml:lang="tr-TR"> (</span><span class="char-style-override-9" xml:lang="tr-TR">penc-i yek</span><span xml:lang="tr-TR">) alınmaya başlandı. Bu önemli gelir kaynağının hazine için kaybolmaması için Karamanlı Mevlânâ Kara Rüstem uyarıda bulundu. Genelde, her türlü ganimeti asker elinde bırakmak, cömertlik, siyaset kitaplarında en iyi politika sayılırdı. I. Murad Çandarlı’nın arzı üzerine “Tanrı buyruğu ne ise et” emrini verir. Bunun Şerîatta yeri olduğu ulemaca onaylandığından, Kara Rüstem’e Gelibolu geçidinde </span><span class="char-style-override-9" xml:lang="tr-TR">pencik</span><span xml:lang="tr-TR"> toplama yetkisi verildi. </span><span class="char-style-override-9" xml:lang="tr-TR">Pencik</span><span xml:lang="tr-TR"> her beş esirden biri, yahut esir beş değilse değerinin beşte biri olarak toplanmaya başlandı. Bu “iki dânişmend”in getirdiği yeniliğin askerin hiç de hoşuna gitmediği anlaşılıyor. Rumeli’den akından dönenler bu vergiden kaçmak için esirleriyle Anadolu’ya başka yollardan geçmeye başladılar. Bunun üzerine Gazî Evrenos’a, </span><span class="char-style-override-9" xml:lang="tr-TR">pencik</span><span xml:lang="tr-TR">in sınırda toplanması için emir gönderildi ve dinî niteliğini göstermek üzere tahsil işi için bir kadı atandı. Çandarlı, devlet elinde toplanan çok sayıda </span><span class="char-style-override-9" xml:lang="tr-TR">pencik</span><span xml:lang="tr-TR"> oğlanlarından sultan kapısında yeni bir asker, </span><span class="char-style-override-9" xml:lang="tr-TR">yeniçeri</span><span xml:lang="tr-TR"> yapma fikrini buldu. Oğlanlar, Bursa civarında Türk köylerine gönderildi ve Türkçeyi öğrenip İslâmlaşmaları sağlandı. Sonra bunlar bir kışlada toplanıp sultanın emrinde bir “yoldaş” ordu, yeniçeri ordusunu oluşturdular.</span></p>
				<p class="ara-baslik-1" xml:lang="en-GB"><span xml:lang="tr-TR">Anadolu’da Osmanlı Yayılışı</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">1354’te Sivas Sultanı Eretna oğullarına ait önemli bir iktisadî-siyasî merkez olan Ankara’nın zaptı ile Osmanlılar, ilk kez eski Selçuklu–Mogol sahasında bir yayılma hareketinde bulunuyorlardı. Başka bir deyişle bu fetih, uclardan İslâm hinterlandına doğru yayılışın başlangıcını ifade ediyordu. Fakat bu genişleme, Osmanlıları Anadolu’da Eretna oğlu ve onun müttefiki kuvvetli Karaman oğlu ile ciddi bir mücadeleye sürükledi. Güneyde Türkmen </span><span class="char-style-override-9" xml:lang="tr-TR">uc</span><span xml:lang="tr-TR"> beylerinin en kudretlisi olup Mogollara karşı uzun bir mücadeleden sonra Selçuklu sultanlarının eski pâyitahtı Konya’da kesin olarak yerleşen Karaman oğulları kendilerini, </span><span class="char-style-override-9" xml:lang="tr-TR">Saltanat-i Rûm</span><span xml:lang="tr-TR">’un, yani Selçuklulara ait Anadolu Sultanlığı’nın vârisi ve diğer </span><span class="char-style-override-9" xml:lang="tr-TR">uc</span><span xml:lang="tr-TR"> beylerinin hâmisi sayıyorlardı. Rumeli’de gazâ başarıları ile olağanüstü kuvvetlenen Osmanlılar, Anadolu’da aynı iddia ile Karamanlıların karşısına çıktılar. Karaman oğullarının Konya Selçuklu pâyitahtını ele geçirmiş olmalarına karşı Osmanlılar İznik’e sahip olmaları dolayısıyla Selçukluların vârisi olduklarını iddia ediyorlardı. Kroniklerde Anadolu Selçuklu Devleti’nin kurucusu Süleymanşah’ın Osman’ın dedesi olduğu iddiası bununla ilişkilidir. Özetle, Anadolu’da Selçuklu Devleti’nin mirası üzerinde Osmanlı–Karamanlı rekabeti 1354-1469 döneminde bu iki Türk devletini karşı karşıya getirecektir. Mısır Memlûk sultanları Mogollara karşı Anadolu Türkmen beylerini, özellikle Karaman oğullarını himayeleri altında görüyorlardı. I. Murad ve I. Bayezid, Memlûk sultanları ile dostça diplomatik ilişki kurmaya ve Memlûkleri tarafsız kılmaya daima dikkat ettiler. Memlûkler ve Osmanlılar her ikisi Haçlı saldırıları karşısında kaldıkları için, II. Mehmed (1451-1481) dönemine kadar dostça ilişkiler ve dayanışma halinde kaldılar. Batı-Anadolu’da gazî beylikler, 1300-1344 yılları arasında Doğu-Akdeniz’de Latinlere (Venedik, papaya bağlı Rodos şövalyeleri, Ceneviz ve Kıbrıs Krallığı) karşı denizde ciddi bir tehlike oluşturdukları için haçlı seferleri Ege Denizi’nde bu beyliklere yönelmiş, dolayısıyla Suriye ve Mısır hayli rahatlamıştı. Memlûkler bu beyliklerle yakın ilişki içinde idiler (Al-‘Umarî ve Kalkaşandî). Güçlü Osmanlı Devleti’nin 1390’dan bu yana bu beylikler yerini alması Memlûkler için daha yararlı olacaktır. Timur (1370-1404) İmparatorluğu yükselinceye kadar doğudan, İran’dan Osmanlılar için bir tehlike ortaya çıkmadı. Osmanlı’ya karşı bu dönemde başlıca rakip Karaman oğulları idi. <br/>I. Murad, Hamid ve Germiyan Türkmen beyliklerini, barışçı yoldan veya tehditle ve gerektiğinde harple ilhak etti veya tâbi hale getirdi.</span><span class="char-style-override-14" xml:lang="tr-TR"> </span><span xml:lang="tr-TR">Osmanlılar, Balkanlar’da gazâ ile meşgul olduklarından Anadolu’da savaşsız amaçlarına erişmeyi tercih etmekte idiler. Zira bir Müslümanın, hele bir gazînin diğerine silâh kullanması dinin yasakladığı bir şeydi (Kur’an, Nisâ suresi, ayet 90). Böyle bir şey, Osmanlıların gazî şöhretini gölgelendirirdi. Onun için onlar tehdit veya zorla yaptıkları ilhakları meşrû göstermeye çalışmışlardır. Karamanlılarla Osmanlılar arasında her iki tarafın hâkim olmaya çalıştıkları Hamid oğulları ve Germiyan arazisini Osmanlılar, şer’an satın alma ve çeyiz suretiyle ele geçirdiklerini iddia edeceklerdi. Karaman oğulları, Ankara gibi eski Selçuklu arazisine dahil bir merkezi ve Hamid-eli arazisinin işgalini hiçbir zaman kabul etmek istemediler. Karaman–Osmanlı mücadeleleri özellikle Hamid-ili mirası üzerinde toplanmıştır. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Osmanlılar, Karaman oğulları ve genellikle öteki Müslüman devletlerine karşı savaş açarken, bunu Şerîat’a uygun göstermek için ulemadan fetvâ alacaklardır. Küffara karşı gazâ ile meşgul bulunurken geriden saldırarak gazîlerin ödevine engel olanlara karşı savaş </span><span class="char-style-override-9" xml:lang="tr-TR">farz-i ayn</span><span xml:lang="tr-TR"> görülüyor, Karaman oğulları ve öteki beyler âsî sayılıyordu. Bu görüş, Osmanlı kaynaklarında her defasında tekrarlanmıştır. II. Murad, Karaman oğlu’na karşı 1444’te açacağı seferi, İslâm âlemi ve özellikle Şahruh yanında meşrû göstermek için, tarafsız Mısır ulemasından fetvâ almıştır. Osmanlılar, özellikle Karaman oğullarının Hıristiyanlarla ittifak etmeleri noktası üzerinde durmuşlardır ki, Batı kaynakları bu işbirliği girişimlerini belgelemektedir. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Osmanlılar, Anadolu’da ikinci yayılma yönü olarak, İran İpek Yolu üzerinde kontrol kurmayı amaçlıyordu. Onlar, Ankara’yı 1354’te almakla kalmadılar; Ankara veya Bolu üzerinden hareketle doğuda Tokat, Amasya bölgesindeki emîrleri, Sivas’ta Eretna oğulları yerine geçen Sultan Kadı Burhaneddîn’e karşı himaye iddiasında bulundular (Esterâbâdî, </span><span class="char-style-override-9" xml:lang="tr-TR">Bazm u Razm</span><span xml:lang="tr-TR">’de ayrıntılar). Osmanlı üstünlüğüne karşı Anadolu’da Karaman oğulları idaresinde kendini gösteren direnme, nihayet 788/1386’da I. Murad’ın Konya üzerine yürümesi ve burada bir meydan muharebesini kazanması sonucu bertaraf edildi. O sırada Balkanlar’da Sırp, Bulgar, Bosna Slav devletleri arasında Osmanlı egemenliğine karşı ayaklanma ve birleşme oldu. 790/1388 kışında Çar Şişman’ın Bulgaristan’ı işgal edildikten sonra, ertesi bahar Murad, Sırplara karşı Kosova ovasına indi. Kosova ovasında kazanılan zafer (15 Haziran 1389) Osmanlıların Balkanlar’da da üstün bir kuvvet olarak kalacaklarını ispat etti. I. Murad Sırplara karşı 1389’da Balkanlar’a geçtiği zaman, Kadı Burhaneddîn’in kumandanları Osmanlılara karşı saldırı için tam fırsat olduğunu ileri sürdüler. Fakat Kadı, bunu, İslâmı zayıflatmak ve küffarı kuvvetlendirmek demek olacağını söyleyerek reddetti. Bununla beraber Murad’ın Kosova’da şehit düştüğü haberi erişir erişmez, Burhaneddîn, Mürüvvet Bey eliyle Kırşehir’i, Karaman oğlu Beyşehir’i, Germiyan oğlu da Osmanlı işgali altındaki  toprağını geri aldı.</span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Osmanlı sultanları, siyasî gayelerle, İslâm aleminde gazî şöhretlerini korumaya ve kuvvetlendirmeye son derecede önem vermekte idiler. Rumeli’de büyük gazâ başarılarından sonra doğu İslâm hükümdarlarına fetihnâmeler, ganaîmden hisse ve esirler gönderirlerdi. Yıldırım Bayezid’in 1396’da Nikebolu’da (Niğbolu) haçlı ordusuna karşı kazandığı zaferden sonra Kahire, Bagdad ve Tebriz’e gönderdiği esir şövalyeler sokaklarda dolaştırılmış ve Osmanlılar için büyük gösterilere vesile olmuştu. Osmanlı sultanlarının gazî şöhreti, onlara siyasî büyük yararlar sağlıyordu. </span></p>
				<p class="paragraf-3 para-style-override-10" xml:lang="en-US"><span xml:lang="tr-TR">Timur’un etrafındakiler, Osmanlı sultanına karşı saldırıyı uzun zaman iyi görmediler. Timur, Ankara’da Bayezid’i tutsak aldıktan (1402) sonra, haçlılar elinden İzmir’i geri alarak kendisi de bir gazâ gösterisi yapma gereğini duydu. 1420’ye doğru I. Mehmed, Timur’un halefi Şahruh’un tehditlerine karşı mektubunda, gazî sıfatının üzerinde duruyor ve gazâ için “küffara” karşı hareket etmek üzere olduğunu bildiriyordu. II. Murad da Karaman oğlu’na karşı seferini zorunlu ve meşrû göstermek için, Şahruh’a yazdığı mektupta onun geriden saldırarak gazâya engel olduğunu beyan ediyordu (bu olayların ayrıntıları ve kaynaklar için bkz. “Mehmed I” ve “Murad I”,</span><span class="char-style-override-9" xml:lang="tr-TR"> MEB İslâm Ansiklopedisi</span><span xml:lang="tr-TR">).</span></p>
				<div class="footnotes">
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-10-backlink" id="footnote-290-10">10</a>	Osmanlı kaynaklarında, 1361 Edirne’nin fethi ve 1371 Çirmen (Sırpsındığı) Savaşı ile, Süleyman Paşa’nın 1352’deki bu harekâtı karıştırılmıştır.</p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-11-backlink" id="footnote-290-11">11</a>	Bkz. H. İnalcık, “Edirne’nin Fethi”, Edirne Armağanı, Ankara, 1964.</p>
					</div>
				</div>
			</div>
		</div>
	</body>
</html>