<html xmlns="http://www.w3.org/1999/xhtml">
	<head>
		<title>5-10.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-10.html" xml:lang="tr-TR">
			<div class="Basic-Text-Frame">
				<p class="ana-baslik-1" id="toc_marker-2-10" xml:lang="en-GB"><span xml:lang="tr-TR">Fetret Dönemi Üzerine Çağdaş Bir Kaynak:Ahmedî’ye ait Gazavâtnâme (?) (1385-1389) ve Ahvâl (Menâkibnâme)-i Sultan Mehemmed (1402-1413)</span></p>
				<p class="paragraf-3" xml:lang="en-US"><span>Neşrî tarihi bir derlemedir; başlıca Aşıkpaşazâde’den ve genişletilmiş </span><span class="char-style-override-9">Ruhî</span><span> tarihlerinden aynen aktardığı metinleri kendince bir kronolojik sıraya koymuş, ayrıca </span><span class="char-style-override-9">Takvîm-i Hümâyun</span><span>’lardan yararlanmıştır.</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-86" id="footnote-290-86-backlink">86</a></span><span> Bunun yanında Neşrî, Ahmedî’nin </span><span class="char-style-override-9">İskendernâme</span><span>’ye eklediği manzum </span><span class="char-style-override-9">Tevârîh-i Mülûk-i Âl-i Osmân</span><span>’ı yer yer tarihine serpiştirmiştir. 1385-1389 (Niş fethinden Kosova’da I. Murad’ın şehâdetine kadar) olayları ve Çelebi Sultan Mehmed’in 1402-1413 döneminde başından geçenleri içeren düzyazı metinleri, değiştirmeden eserine eklediği (</span><span class="char-style-override-9">interpolation</span><span>) anlaşılmaktadır.</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-87" id="footnote-290-87-backlink">87</a></span></p>
				<p class="paragraf-3" xml:lang="en-US">İlk bakışta görülür ki, bu iki metin, Neşrî’deki öteki metinlerden üslup ve içeriği bakımından tamamıyla ayrı metinlerdir; içerdiği ayrıntılar, bir göz tanığı tarafından anlatıldığı izlenimini vermektedir. Bu özellikleri, P. Wittek ve V. Ménage fark etmişler;<span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-88" id="footnote-290-88-backlink">88</a></span>fakat bu metinlerin nereden geldiğini, kime ait olduğunu tespit edememişlerdir.<span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-89" id="footnote-290-89-backlink">89</a></span>Bu metinler, Neşrî’yi ana kaynak olarak kullanan İdrîs-i Bidlîsî (<span class="char-style-override-9">Haşt Bihişt, III. Katîba</span>) tarafından Farsçaya, ağır bir edebî dilde aktarılmıştır. Sonraları Hoca Sa‘deddîn, yine ağır bir inşâ diliyle İdrîs’den Türkçeye çevirmiş (<span class="char-style-override-9">Tâcu’t-Tevârîh</span>, I, İstanbul, H. 1279), hatta birçok mazmûnları İdrîs’den alıp aynen kullanmıştır. Ancak görüyoruz ki, Sa‘deddîn, İdrîs’i birçok yerde kısaltmıştır. Bu nedenle Sa‘deddîn’in tarihini Vicenzo Bratutti’nin İtalyanca çevirisinden izleyen Batılı yazarlar, Neşrî’deki orijinal metni veya İdrîs’i atlamış bulunmaktadırlar.</p>
				<p class="paragraf-3" xml:lang="en-US">Neşrî’nin aktardığı kopyada, <span class="char-style-override-9">Hikâyet-i Feth-i Niş’</span>den<span class="char-style-override-9"> Sîret ve Âsâr-i Murâd Han Han Gâzî </span>bölümüne kadar 1385-1389 döneminde geçen olaylar ayrıntılı biçimde anlatılır (Neşrî, Unat ve Köymen yayını, I, s. 210-307). Neşrî, Ahmedî’nin kaleminden çıkan bu kroniği, değiştirmeden kendi tarihine aktarmıştır. Bu metin bir <span class="char-style-override-9">gazavâtnâme</span> özelliğindedir. Neşrî, ondan sonraki olayları Âşıkpaşazâde’den (58.-68. Bâblar: Atsız yayını, s. 134-147) nakleder; ancak yer yer Ahmedî’nin <span class="char-style-override-9">Tevârih-i Âl-i Osman</span>’ından manzûm kısımları da ekler. Meselâ, Süleyman Çelebi hakkında:</p>
				<p class="paragraf-3" xml:lang="en-US">       <span class="char-style-override-9">Çün bu şâhdî aferinişden murâd</span></p>
				<p class="paragraf-3" xml:lang="en-US"><span class="char-style-override-9">       Kamudan sonra geliben buldı ad</span></p>
				<p class="paragraf-3" xml:lang="en-US"><span class="char-style-override-9">       Ben dahi anun adına idüp hitâm</span></p>
				<p class="paragraf-3" xml:lang="en-US"><span class="char-style-override-9">       Eyledüm bu nazmı vasfiyle tamâm</span></p>
				<p class="paragraf-3" xml:lang="en-US"><span class="char-style-override-9">       Ahmedî hem hidmetine irdi anun</span></p>
				<p class="paragraf-3" xml:lang="en-US"><span class="char-style-override-9">       Yoluna cân u cihânı virdi anun</span></p>
				<p class="paragraf-3" xml:lang="en-US"><span class="char-style-override-9">       İrdi bu ikbâl ü ‘izze lâ-cirem</span></p>
				<p class="paragraf-3" xml:lang="en-US"><span class="char-style-override-9">       Ziy hudâvendi vü sultan-i kerem</span></p>
				<p class="paragraf-3" xml:lang="en-US"><span class="char-style-override-9">       Nesneye nakdin veren ebleh (Sılay: eyle) olur</span></p>
				<p class="paragraf-3" xml:lang="en-US"><span class="char-style-override-9">       Fikrsüz iş işleyen gümrâh olur</span></p>
				<p class="paragraf-3" xml:lang="en-US"><span class="char-style-override-9">       Nîce kim ‘âlemde sâyevâr u nûr</span></p>
				<p class="paragraf-3" xml:lang="en-US"><span class="char-style-override-9">       Devletine irmesün anun fütûr</span></p>
				<p class="paragraf-3" xml:lang="en-US"><span class="char-style-override-9">       Eksik olmasın cihânda sâyesi</span></p>
				<p class="paragraf-3" xml:lang="en-US"><span class="char-style-override-9">       Çarh olsun rif‘atinün pâyesi</span></p>
				<p class="paragraf-3" xml:lang="en-US"><span class="char-style-override-9">       Girü İskender sözünü eydelüm</span></p>
				<p class="paragraf-3" xml:lang="en-US"><span class="char-style-override-9">       ‘Akibet noldı anı şerh îdelüm</span></p>
				<p class="paragraf-3" xml:lang="en-US">Batı tarihçiliğinde son kez Profesör Stephen Reinert,<span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-90" id="footnote-290-90-backlink">90</a></span> Neşrî’deki metinleri değerlendirmeye çalışmıştır. Onun fikri şudur: “Genellikle, Neşrî’nin naklettiği metinler üzerinde birbirne aykırı görüşler göstermiştir ki, bilimadamları bunları ya aynen kabullenmiş yahut çeşitli şekillerde değiştirmiş veya büsbütün reddetmişlerdir. Tartışmaya açık olmakla beraber şu da bir gerçektir ki, Neşrî’nin anlattığı olaylar bu dönem tarihi üzerinde en önemli rivâyet olup çağdaş veya sonraki Türk ve Rum tarihleriyle kıyaslanamayacak derecede esaslı bilgiler sağlamaktadır.” Reinert ilâve eder, der ki, “Bazı tarihçiler, Osmanlı kaynakları hakkında genel güvensizlikleri dolayısıyla Sırp kaynaklarındaki (noksan bilgileri) yeğlemişlerdir”. Reinert, “Niş’den Kosova’ya kadar olayların” Neşrî’deki anlatımı, açıkça büyük değer taşıyan <span class="char-style-override-9">Neşrî’den önceki bir kaynağa</span> dayanmaktadır; dolayısıyla onun çeşitli olaylar hakkında verdiği ayrıntıları reddederken, daha ikna edici nedenler ileri sürmek gerekirdi” der. Reinert, tamamıyla haklı olduğu bu noktalara değinirken, bu anlatımların, çağdaş biri tarafından yazılmış olduğu hakkında tabii hiçbir fikri yoktu. Reinert’e göre, özellikle Çandarlı Ali Paşa’nın Bulgaristan fetihleri üzerinde kaynağın verdiği bilgiler, insanı hayrete düşürecek kadar ayrıntılı ve doğrudur. Orada zikredilen otuzdan çok kale, Bulgar tarihçileri ve son kez M. Kiel tarafından tüm ayrıntılarıyla tespit edilmiştir.<span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-91" id="footnote-290-91-backlink">91</a></span> Bu son derece ayrıntılı raporun, ancak Ahmedî gibi bu seferde hazır bulunan biri tarafından nakledilmiş olması ihtimali akla gelmemiştir. Bununla beraber, Reinert, bir göz tanığı olanağını tamamıyla tahminî sayar. Metinde anlatılan bazı ayrıntıları “hayalî” bulur. Bu arada Lazar’ın Murad’a vasallığı, Djuradj ile Lazar arasında gizli anlaşma, Kavala (Kefalya) Şahin’in Bosna bozgunu üzerine Murad’ın sefer kararı ve Ali Paşa’nın 1388’de Bulgaristan seferi Reinert’e göre uydurmadır. Reinert’in “hayalî” saydığı bu olayların tarihî gerçekliği, analitik bir yaklaşım yapıldığı zaman ortaya çıkmıştır;<span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-92" id="footnote-290-92-backlink">92</a></span> şimdi biliyoruz ki, olaylar sultanın yanında bir göz tanığı, Ahmedî tarafından tarafsızlıkla ve yüksek edebî bir üslupla anlatılmaktadır.</p>
				<p class="paragraf-3" xml:lang="en-US">Ali Paşa’nın Bulgaristan seferinde ele geçirdiği kalelerin tespiti üzerinde önemli bir araştırma yayınlayan Dr. M. Kiel bu metin üzerinde şu gözlemi yapmıştır: “Neşrî’nin geç 15. yüzyılda yaptığı derleme tarih, Kosova Savaşı’ndan (1389) hemen önceki olaylar üzerinde ayrıntılı ve iyi bilgilenmiş bir anlatımı içerir. <span class="char-style-override-9">Halen kayıp bulunan bu kaynak, bir göz tanığı tarafından yazılmış</span> yahut hiç olmazsa müellife bir göz tanığı tarafından, belki 15. yüzyıl başlarında anlatılmış olmalıdır.” Dr. Kiel, anlatımın <span class="char-style-override-9">bir göz tanığından</span> geldiği noktasına parmak basarak kaynağın gerçek niteliğini Reinert’ten daha iyi anlamıştır. <span class="char-style-override-9">Bu göz tanığı Ahmedî’</span>dir ve Neşrî’nin aynen naklettiği (<span class="char-style-override-9">interpolation</span>) metin, doğrudan doğruya Ahmedî’nin kaleminden çıkmıştır. Üslup ve öteki kanıtlar bunda kuşkuya yer bırakmaz. Bulgar kaleleri üzerinde verilen ayrıntılardan başka şu noktalara dikkati çekmek isteriz: Savaştan önceki toplantılarda konuşulanlar, ordunun Gelibolu’dan Kosova ovasına kadar geçtiği şehir ve kasabalar ve dağ geçitleri üzerinde ayrıntılı bilgi, Ilıca–Uluova–Karatonlu–Kiçi–Morova güzergâhı haritadan kontrol edildiğinde topografik doğruluğu ortaya çıkar. Metinde <span class="char-style-override-9">vitozluk</span> (ukalalık), <span class="char-style-override-9">kosbadar,</span> <span class="char-style-override-9">zıbga</span> gibi Sırpça kelimeler dikkati çeker. </p>
				<p class="paragraf-3" xml:lang="en-US"><span>Metnin analizi göstermiştir ki,</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-93" id="footnote-290-93-backlink">93</a></span><span> Ahmedî gerçek bir tarihçi titizliğiyle aykırı durumları da (meselâ Kosova Meydan Savaşı’nda Sırpların Osmanlı ordusunun sağ kanadını tam bir bozguna uğrattığı, savaş taktiğinde sultanın yanlış fikirleri vb) belirtmektedir. Öbür yandan, çoktan bilinmektedir ki, Ahmedî Osmanlı Hanedanı tarihini, başlangıcından Çelebi Süleyman dönemine kadar, bir genel tarih niteliğindeki</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-94" id="footnote-290-94-backlink">94</a></span><span> </span><span class="char-style-override-9">İskendernâme</span><span>’de </span><span class="char-style-override-9">Tevârîh-i Mülûk-i Âl-i ‘Osmân</span><span> başlıklı manzûm bir fasılda </span><span class="char-style-override-9">özetlemiştir</span><span>.</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-95" id="footnote-290-95-backlink">95</a></span><span> Orada, I. Murad’ın son yılları ve Süleyman dönemleri tarihi, göz tanığı Ahmedî tarafından kısaca manzûm olarak yazılmış, önceki dönemler Yahşi Fakîh tarihinden</span><span class="char-style-override-10"> </span><span>ve </span><span class="char-style-override-9">Düstûrnâme</span><span>’nin kullandığı kayıp bir tarihten özetlenmiş görünmektedir. </span><span class="char-style-override-9">İskendernâme</span><span>’de çeşitli hanedanlar kısaca anıldığından, Osmanlı tarihi de eserde manzûm bir özet olarak verilmiştir. </span></p>
				<p class="paragraf-3" xml:lang="en-US"><span>Ahmedî, Çelebi Mehmed’in yanına geldikten sonra 1413’e kadar Çelebi’nin rakiplerine karşı “fetih”lerini (menkabelerini) onun “sohbetinde” ağzından doğrudan bir menâkibnâme tarzında kaleme almış görünmektedir (“</span><span class="char-style-override-9">Ahvâl-i Sultan Mehemmed</span><span>”: Neşrî, I, 366-419; II 422-516). Bu “Menâkibnâme” 1413’te Musâ’nın ölümü ve defni olayı ile biter. </span><span class="char-style-override-9">Şakâ’îk</span><span> çevirisine göre (</span><span class="char-style-override-9">Hadâ’ik</span><span>, s. 71) Ahmedî, Amasya’da Hicrî 815 tarihinde vefat etmiştir (Hicrî 815 yılı, Milâdî 13 Nisan 1412’de başlar, 4 Mart 1413’te biter). Ahmedî’nin, 1413 veya 1414’te vefat ettiği anlaşılmaktadır.</span></p>
				<p class="paragraf-3" xml:lang="en-US"><span>Ahmedî’nin menâkibnâmesi (</span><span class="char-style-override-9">Ahvâl-i Sultan Mehemmed</span><span>) gibi Abdülvasi Çelebi’nin </span><span class="char-style-override-9">Halîlnâme</span><span>’si, Fetret Dönemi tarihi için göz tanığı biri tarafından yazılmış şu ilginç faslı içerir: “Der Vasf-i Ceng-i Sultan Muhammed bâ Musâ ve H</span><span>ezîmet-i Musâ” başlığını taşır (193 beyit Güldaş yayınında s. 254-278). </span></p>
				<p class="paragraf-3" xml:lang="en-US"><span>‘Abdülvasi‘ Çelebi’nin </span><span class="char-style-override-9">Halîlnâme</span><span>’yi 1414’te bitirip sunduğu göz önüne alınırsa, Çelebi Mehemmed–Musâ savaşlarının yakın bir gözlemcisi olduğu anlaşılır. Çelebi Sultan’ın himâyesinde olduğundan, tabii anlatısı tarafsız değildir. Bununla beraber onun tasvirini, Ahmedî’nin </span><span class="char-style-override-9">Ahvâl-i Sultan Mehemmed</span><span>, yani Çelebi Sultan Mehemmed </span><span class="char-style-override-9">Menâkibnâme</span><span>’siyle karşılaştırırsak,</span><span class="Character-Style-1-1" style="font-size:0.82em;" xml:lang="en-US"><a class="footnote-link" href="#footnote-290-96" id="footnote-290-96-backlink">96</a></span><span>daha gerçekçi olduğu anlaşılır (Ahmedî’nin, Menâkibnâme’yi Sultan’ın “sohbetinde”, onun ağzından dinleyip yazdığı anlaşılmaktaır. Orada Bayezid Paşa değil, “Çelebi Mehemmed” fetihleriyle daima ön plandadır). </span></p>
				<p class="paragraf-3" xml:lang="en-US">‘Abdülvasi‘in hâmisi Bayezid Paşa’ya Medhiyesi (Güldaş, 254-278): </p>
				<p class="paragraf-3" xml:lang="en-US">Sözüm medhüm aña bil kim riyâsuz</p>
				<p class="paragraf-3" xml:lang="en-US">..............................</p>
				<p class="paragraf-3" xml:lang="en-US">Kim oldur şimdi sultân-i vizâret</p>
				<p class="paragraf-3" xml:lang="en-US">Selîmü’l-kalb burhân-i emâret</p>
				<p class="paragraf-3" xml:lang="en-US">Vizâret milketine iftihâr ol</p>
				<p class="paragraf-3" xml:lang="en-US">Emâret ‘izzetine i‘tibâr ol</p>
				<p class="paragraf-3" xml:lang="en-US">Müdebbirdir ki tedbîr uş anuñ</p>
				<p class="paragraf-3" xml:lang="en-US">Götürdi zulmini cümle cihânuñ</p>
				<p class="paragraf-3" xml:lang="en-US">Ne Âsaf benzedi âña ne Cemşîd</p>
				<p class="paragraf-3" xml:lang="en-US">Anuñ tedbîri fikri nûr-i hurşîd</p>
				<p class="paragraf-3" xml:lang="en-US">Cihân anuñ[çün] âbâdân olupdur</p>
				<p class="paragraf-3" xml:lang="en-US">Zamân anuñ için şâdân olupdur</p>
				<p class="paragraf-3" xml:lang="en-US">.................</p>
				<p class="paragraf-3" xml:lang="en-US">‘Adalet kâmudur zât-i şerîfi</p>
				<p class="paragraf-3" xml:lang="en-US">Zulümden kurtarır ol her za‘îfi</p>
				<p class="paragraf-3" xml:lang="en-US">.....................</p>
				<p class="paragraf-3" xml:lang="en-US">Vizâret kaddine cübbedür anuñ</p>
				<p class="paragraf-3" xml:lang="en-US">Vezîr-i serveridür bu cihânın</p>
				<p class="paragraf-3" xml:lang="en-US">Yigâne Bâyezîd Beg kân-i devlet</p>
				<p class="paragraf-3" xml:lang="en-US">Yaraşukdur aña erkân-i devlet</p>
				<p class="paragraf-3" xml:lang="en-US">........................</p>
				<p class="paragraf-3" xml:lang="en-US">Niceler devletinde buldı devlet</p>
				<p class="paragraf-3" xml:lang="en-US">Niceler işiğinde buldı ‘izzet</p>
				<p class="paragraf-3" xml:lang="en-US">Cihânun oldı mutlak dest-gîri</p>
				<p class="paragraf-3" xml:lang="en-US">Çalab rahmet yaratmış ol emîri</p>
				<p class="paragraf-3" xml:lang="en-US">.........................</p>
				<p class="paragraf-3" xml:lang="en-US">Menâkib yüzine bakmazdı kimse</p>
				<p class="paragraf-3" xml:lang="en-US">Hüner kandilini yakmazdı kimse</p>
				<p class="paragraf-3" xml:lang="en-US">..........................</p>
				<p class="paragraf-3" xml:lang="en-US">Bu gönlüm nûrını ol kıldı rûşen</p>
				<p class="paragraf-3" xml:lang="en-US">Ki bitdi hatırumda uşbu gülşen</p>
				<p class="paragraf-3" xml:lang="en-US">........................</p>
				<p class="paragraf-3" xml:lang="en-US">Çalabum devletin pâyende kılsun</p>
				<p class="paragraf-3" xml:lang="en-US">Cihan beğlerin aña bende kılsun</p>
				<p class="paragraf-3" xml:lang="en-US">...................</p>
				<p class="paragraf-3" xml:lang="en-US">Anuñ fikri ile oldı il ‘imaret</p>
				<p class="paragraf-3" xml:lang="en-US">Kapusında ırılmasun emâret</p>
				<p class="paragraf-3" xml:lang="en-US">..........................</p>
				<p class="paragraf-3" xml:lang="en-US">Cihan beğleri anuñ kapusında</p>
				<p class="paragraf-3" xml:lang="en-US">Hemîşe durup istizhâr kılsun</p>
				<p class="paragraf-3" xml:lang="en-US"> </p>
				<p class="paragraf-3" xml:lang="en-US">Çelebi Mehemmed’in vezîri Bayezid Paşa’nın savaş adamı olduğu, bürokrat kişiliği ve işret meclisi müdâvimi olduğu ‘Abdülvâsi‘ Çelebi’nin sözlerinden (Güldaş, s. 68-69) anlaşılır.</p>
				<div class="footnotes">
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-86-backlink" id="footnote-290-86">86</a>	<span class="char-style-override-12" xml:lang="tr-TR">Neşrî hakkında bkz. V. Ménage, </span><span class="char-style-override-13" xml:lang="tr-TR">Neshrî’s History of Ottomans,</span><span class="char-style-override-12" xml:lang="tr-TR"> Londra, 1914 ve H. İnalcık, “The Rise of Ottoman Historiography”, </span><span class="char-style-override-13" xml:lang="tr-TR">Historians of the Middle East</span><span class="char-style-override-12" xml:lang="tr-TR">, yay. B. Lewis ve P.M. Holt, Londra, 1962, s. 152-167.</span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-87-backlink" id="footnote-290-87">87</a>	<span class="char-style-override-12" xml:lang="tr-TR">Neşrî, Aşpz. ve öteki kaynaklarından aldığı metinleri “rivâyet ederler ki”, “rivâyettir ki” gibi bir deyimle aynen aktarmaktadr.</span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-88-backlink" id="footnote-290-88">88</a>	<span class="char-style-override-12" xml:lang="tr-TR">Bkz. Ménage, </span><span class="char-style-override-13" xml:lang="tr-TR">Neshrî’s History of Ottomans,</span><span class="char-style-override-12" xml:lang="tr-TR"> (“interpolations”, s. 48-49) bu bölümlerin Neşrî’ye sonradan ilave edildiğini tahmin eder. Neşrî’nin bize gelen en eski Menzel nüshasında (1493 Şubat’ında istinsâh edilmiş) (</span><span class="char-style-override-13" xml:lang="tr-TR">Cih</span><span class="char-style-override-12" xml:lang="tr-TR">Ç</span><span class="char-style-override-13" xml:lang="tr-TR">nnüm</span><span class="char-style-override-12" xml:lang="tr-TR">Ç, yay. F. Taeschner, Band I, Einleitung und Text des cod. Menzel, Leipzig, 1951), Niş fethinden I. Murad’ın şehâdetine kadar fasıllar (sayfa 58-83), bizim Ahmedî’ye atfettiğimiz metni içerir. “Ahvâl-i Sultan Mehemmed” Neşrî-Menzel nüshasında sahife 98-141’de yer alır. Bu metinler genişletilmiş Ruhî’ye atfolunan Oxford nüshasında (Bodleian Library, Ms. Marsh, 313) bulunur. Bihiştî’de kısaltılmıştır.</span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-89-backlink" id="footnote-290-89">89</a>	<span class="char-style-override-12" xml:lang="tr-TR">Metnin Ahmedî’ye ait olduğunu ilk kez kısaca, şurada zikrettim: “Ahmedî’s ‘Gazânâme’ on the Battle of Kosova”, </span><span class="char-style-override-13" xml:lang="tr-TR">Kosovo</span><span class="char-style-override-12" xml:lang="tr-TR">, Paris 2000, s. 21-26.</span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-90-backlink" id="footnote-290-90">90</a>	<span class="char-style-override-12" xml:lang="tr-TR">S.W. Reinert, “A Byzantine Source of the Battle of Bileca (?) and Kossovo Polje: Kydones Letters, 396 and 398 Reconsiderd”, </span><span class="char-style-override-13" xml:lang="tr-TR">Studies in Ottoman History in Honor of Professor V.L. Ménage</span><span class="char-style-override-12" xml:lang="tr-TR">, yay. C. Heywood ve C. Imber, İstanbul, 1994, s. 250. </span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-91-backlink" id="footnote-290-91">91</a>	<span class="char-style-override-12" xml:lang="tr-TR">M. Kiel, “Mevlana Neşrî and the Towns of Medieval Bulgaria”, </span><span class="char-style-override-13" xml:lang="tr-TR">Studies in Ottoman History in Honor Professor V.L. Ménage</span><span class="char-style-override-12" xml:lang="tr-TR">, İstanbul, 1994, s. 165-187; A. Kuzev, “Notizen zur historischen Geograhpie der Dobrudza”, </span><span class="char-style-override-13" xml:lang="tr-TR">Studia Balkanica,</span><span class="char-style-override-12" xml:lang="tr-TR"> Sofya, 1975, s. 124-136. </span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-92-backlink" id="footnote-290-92">92</a>	<span class="char-style-override-12" xml:lang="tr-TR">Bkz. H. İnalcık, “Murad I”, </span><span class="char-style-override-13" xml:lang="tr-TR">IA</span><span class="char-style-override-12" xml:lang="tr-TR">. </span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-93-backlink" id="footnote-290-93">93</a>	<span class="char-style-override-12" xml:lang="tr-TR">Ayrıntılar için hazırladığımız şu esere de bkz. “Bir tarihçi olarak Ahmedî’nin </span><span class="char-style-override-13" xml:lang="tr-TR">Gazavâtnâme ve Menâkibnâme</span><span class="char-style-override-12" xml:lang="tr-TR">’si”.</span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-94-backlink" id="footnote-290-94">94</a>	<span class="char-style-override-12" xml:lang="tr-TR">Ahmedî, </span><span class="char-style-override-13" xml:lang="tr-TR">İskendernâme: </span><span class="char-style-override-12" xml:lang="tr-TR">“</span><span class="char-style-override-13" xml:lang="tr-TR">Ol melikler ki anları zikr eyledüm</span><span class="char-style-override-12" xml:lang="tr-TR">” (beyit 7539).</span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-95-backlink" id="footnote-290-95">95</a>	<span class="char-style-override-12" xml:lang="tr-TR">Son kez K. Sılay tarafından yayınlandı: </span><span class="char-style-override-13" xml:lang="tr-TR">History of the Kings of the Ottoman Lineage and their Royal Holy Raids against the Infidels</span><span class="char-style-override-12" xml:lang="tr-TR">”, Turkish Sources, Cambridge, 2004.</span></p>
					</div>
					<div class="footnote">
						<p class="dipnot-1" xml:lang="en-GB"><a class="footnote-anchor" href="#footnote-290-96-backlink" id="footnote-290-96">96</a>	<span class="char-style-override-12" xml:lang="tr-TR">Şinasi Tekin’in öğrencisi Dimitris J. Kastaritsis, </span><span class="char-style-override-13" xml:lang="tr-TR">The Sons of Bayezid</span><span class="char-style-override-12" xml:lang="tr-TR"> adlı eserinde (Leiden, 2007, s. 220-232) İngilizce çevirisini yayınlamıştır: “Translation of ‘Abdülvâsi‘ Çelebi, </span><span class="char-style-override-13" xml:lang="tr-TR">Halîlnâme</span><span class="char-style-override-12" xml:lang="tr-TR">.</span></p>
					</div>
				</div>
			</div>
		</div>
	</body>
</html>