<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mahmut</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_4">Üçüncü Bölüm<br class="chapter" />
  RADİKAL ISLÂHÂT DEVRİ (1826-1839)</h1>

  <p class="solbaslik">Türk-Rus Münâsebetlerinde Son Gelişmeler</p>

  <p class="normal">Türkiye’nin iç durumundan faydalanan Rusya, son yıllarda Türkler aleyhindeki faaliyetlerini arttırmıştı. Vak’a-i Hayriye’yi henüz yapmış olan devlet, bir savaşı göze alamadığı için, 1812 Bükreş Muâhedesi’nin açıklanması mâhiyetinde 7 Ekim 1827 Akkerman Anlaşması’nı imzaladı. Bu muâhede ile, Romanya ve Sırbistan prensliklerinin iç bağımsızlıkları biraz daha arttırıldı. Sırbistan prensliğinde kalelerdeki Türk askeri dışında hiçbir Türk’ün bulunmaması kabûl edildi. Eflâk ve Boğdan prensleri ise, bundan böyle İstanbullu Fener Rumları’ndan değil, Romanyalı boyarlardan (asillerden) atanacaktı. Esâsen 1711’den önceki durum da buydu. Ancak şimdi Bâb-ı Âlî, bu prensleri 7 yıl için tâyin ediyor ve ciddî bir sebep olmaksızın değiştiremiyordu. Rusya’nın İran’dan Güney Kafkasya’daki son Türk ülkelerini koparıp çetin bir savaştan sonra İran’ı büyük devletler arasından sildiği bu yıllarda, Osmanlı İmparatorluğu hiçbir şekilde Rusya’ya karşı harekete geçecek durumda değildi.</p>

  <p class="solbaslik">Navarin Baskını (20 Ekim 1827)</p>

  <p class="normal">Kavalalı İbrahim Paşa’nın Yunan ihtilâlini bastırması, Avrupa’da iyi karşılanmadı. 6 Temmuz 1827 Londra protokolüne göre, dünyanın en güçlü devletleri olan İngiltere, Fransa ve Rusya, Yunanlılar lehine Bâb-ı Âlî’ye baskı yapmaya karar verdiler. Sırbistan ve Romanya prenslikleri gibi, Türkiye’ye tâbî, fakat iç işlerinde bağımsız bir Yunan prensliğinin teşekkülünü istiyorlardı. Bu prensliğin sınırları pek belli değildi. Ancak yalnız Mora ile yetinebileceği de anlaşılıyordu. Efkâr-ı umumiyenin Yunanlılar’ı tutması karşısında İngiltere, biraz da istemiyerek Osmanlı devletine cephe almıştı. Zira Türk imparatorluğunun zaafından en çok Rusya’nın faydalanacağı Londra’da malûmdu. Paris’in Bâb-ı Âlî’ye karşı tutumu çok daha sert, Petesburg’un tutumu ise, tamamen yıkıcı idi.</p>

  <p class="normal">1827 yazında İngiliz, Fransız ve Rus donanmaları, İngiliz amirali Codrington’ın kumandasında birleşerek, Yunan muhtariyeti için Türkiye’yi tazyik etmek üzere, Yunan (İonya) Denizi’ne geldiler. Zira II. Mahmud, tamamen ezilmiş bir ihtilâlden sonra Mora’nın muhtariyetini kabûl etmeyi kesin şekilde reddetmişti. İbrahim Paşa’nın kendilerine büyük zulümler yaptığını ileri süren Yunanlılar ise, kurucusu olduklarını iddia ettikleri Avrupa medeniyetinden, barbar Türkler’e karşı yardım istiyorlardı. Müttefik donanma, Mora’nın güneybatı ucunda Navarin limanına geldi. Burada, Osmanlı ve Mısır donanmalarının en iyi filoları yatıyordu. Türk donanmasının başında, sonradan kapdân-ı deryâ olan Çengeloğlu Tâhir Paşa vardı.</p>

  <p class="normal">20 Ekim 1827 sabâhı Müttefik Donanma, milletlerarası hukukun en ilkel kaidelerine aykırı olarak, savaş bayrağı çekmeden Navarin’e girdi. Esâsen İngiltere, Fransa ve Rusya ile sulh hâlinde bulunduğu için Tâhir Paşa, endişe etmedi. Zaten pek üstün olan müttefiklere karşı koyabilmesine imkân yoktu. Müttefiklerin dostça bir ziyaret için, nihayet mânevî baskıda bulunmak gayesiyle geldiklerini sandı. Ancak Müttefik Donanma, birden bütün toplarını ateşledi. 3,5 saat içinde 57 Türk gemisi battı ve 8.000 asker şehîd düştü.</p>

  <p class="normal">Bu baskın, Avrupa’da bile çok kötü karşılandı ve liberal basında, bir yüzkarası şeklinde tavsif edildi. Londra, Paris ve Petersburg, amirallerine asla bu yolda emir vermediklerini bildirdiler. Reîsülküttâb (dış işleri bakanı) Pertev Efendi, İstanbul’daki 3 büyükelçiyi çağırtarak, tarziye, tazminat ve Yunan mes’elesiyle ilgili olmadıkları hakkında devletlerinden teminat istedi. Paris ve Petersburg tarziye verdiler. Ancak tazminat ve Yunan mes’elesi üzerinde teminat vermiyeceklerini bildirdiler. Bunun üzerine 8 Aralık 1827’de İngiltere, Fransa ve Rusya büyükelçileri, İstanbul’dan ayrıldılar. Türk düşmanı olarak büyükannesi II. Katherina’dan bile ileri giden ve Rusya’nın iç idaresinde de korkunç bir mürteci olarak tarihe geçen Çar I. Nikola, bu fevkalâde durumdan hemen faydalanmak yoluna gitti. İngiltere ile Fransa’ya, Osmanlı devletini ortaklaşa bölüşmeyi teklif etti. Ancak bu bölüşmede Rusya’nın arslan payını alacağını bilen diğer iki devlet, yalnız Yunan muhtariyetini destekliyeceklerini, Türkiye’ye savaş açmalarının bahis konusu olmadığını, Petersburg’a bildirdiler. I. Nikola, eski ordusunu ilga etmiş, modern ordusunu henüz hazırlıyamamış, donanmasının en büyük kısmı yakılmış Türkiye’ye 26 Nisan 1828’de harb ilân etti. Bükreş Muâhedesi ile kapanan son Türk-Rus savaşının üzerinden tam 15 yıl, 10 ay ve 29 gün geçmişti.</p>

  <p class="normal">Vak’a-i Hayriye’nin üzerinden henüz 2 yıl geçmemekle berâber, II. Mahmud, modern ordunun çekirdeğini hazırlayabilmişti. Rusya’ya karşı bir başarı bahis konusu olmamakla berâber, savaşı az bir zararla atlatıp ıslahat hareketine devâm etmeyi düşünüyordu. İlk buharlı gemiler yapılmakla beraber, henüz hiçbir devletin donanması buharlı gemilerden kurulmamıştı. II. Mahmud da 1827’de “Sür’at” adındaki ilk buharlı gemiyi satın aldı ve bu tekneyle Rodos’a kadar gidip geldi.</p>

  <p class="solbaslik">1828-1829 Türk-Rus Savaşı</p>

  <p class="normal">Ruslar, 8 Mayıs’ta Prut’u aşarak Türk topraklarına girdiler. Kafkasya’dan da taarruza geçmişlerdi. İlk hedefleri, Türkiye’nin elinde tuttuğu doğu ve kuzeydoğu Karadeniz kıyılarıydı. Kuban ağzından Çoruh ağzına kadar bütün Doğu Karadeniz kıyısı Türkler’in elindeydi. Bilhassa Kuban ağzının güney kıyısındaki Anapa kalesi, Ruslar’ın başlıca hedefini teşkil ediyordu. Zira Anapa’nın Kırım’a mesâfesi 50 kilometreden ibaret olup, bu yakınlık, büyük ıstıraplar içindeki Kırım Türkleri’ne ümid veriyordu. Ruslar, 12 Mayıs’ta Anapa muhâsarasına başladılar.</p>

  <p class="normal">Türk ordusu, Serasker Vezir Ağa Hüseyin Paşa’nın kumandasında 24 Mayıs’ta İstanbul’dan hareket etti. Modern tarzda yetiştirilebilmiş askerin sayısı çok az olduğu için, daha çok gönüllülerden faydalanılacaktı. Ruslar, Haziran içinde Tuna deltasını ele geçirdiler. İsakçı ve İbrâil kaleleri düştü. Kafkas cephesinde de durum kötüydü. Bir aylık bir muhâsaradan sonra 11 Haziran’da Anapa’yı alan Ruslar, 15 Temmuz’da Kars’ı, 28 Ağustos’ta Ahıska’yı işgal ettiler. Ruslar, şimdiye kadar asla doğuda Türk topraklarına bu kadar derinlemesine inememişlerdi. Balkanlar’da, Romanya ve Dobruca’yı aldıktan sonra (6 Temmuz’da Pazarcık ve 13 Temmuz’da Hırsova’yı düşürmüşlerdi), bugünki Bulgaristan’a girdiler. 11 Ekim’de Varna işgal edildi. Varna’nın düşmesi, gayetle ilgi vericidir. Kaleyi muhâsara eden ordunun başında Çar I. Nikola bulunuyordu. Kaleyi denizden, donanmayla eski Kapdân-ı Deryâ Dârendeli İzzet Mehmed Paşa savunuyordu. Çar, kale kumandanı Serezli Yusuf Paşa’ya, çok büyük bir rüşvet teklif etti. Teklif edilen meblâğ ile başı dönen Yusuf Paşa, kaleyi teslim etti ve aldığı paranın keyfini sürmek üzere Rusya’ya gitti.</p>

  <p class="normal">Bu sırada Sultan Mahmud, 24 Ekim 1828’de Benderli Mehmed Selim Sırrı Paşa’yı azletti ve Dârendeli Topal İzzet Mehmed Paşa’yı sadârete getirdi. Sırrı Paşa’nın sadâreti 4 yıl, 1 ay, 10 gündür. Vak’a-i Hayriye’de gösterdiği başarı, makamını bu kadar uzun muhâfaza etmesine âmil olmuştur. İzzet Mehmed Paşa ise, 28 Ocak 1829’a kadar ancak 3 ay ve 5 gün iktidarda kalabildi. Kapdân-ı Deryâlıktan gelen ve Vak’a-i Hayriye’nin kahramanlarından olan bu zat, 36 yaşında idi. Sultan Mecid zamanında tekrar sadrâzam olmuştur. Sultan Mahmud, Rumeli beylerbeyisi Reşîd Mehmed Paşa’ya mühr-i hümâyûnu verdi. Koca Hüsrev Paşa’nın köleliğinden yetişen bu zat, 4 Nisan 1829’da Şumnu karargâhına gelip ordunun idaresini selefi İzzet Mehmed Paşa’dan teslim aldı.</p>

  <p class="normal">Karadeniz’deki Rus donanması da faaliyete geçmişti. 28 Şubat’ta Süzebolu’yu işgal etti. 1829 baharı ve yazı, iki taraf arasında dehşetli bir savaşla geçti. Ruslar, 1 Temmuz’da Silistre’yi aldılar. Doğuda durum, büsbütün Türkler’in aleyhindeydi. 8 Temmuz’da Erzurum, Ruslar’ın eline düştü.</p>

  <p class="normal">Ruslar’ın hedefi, Edirne, mümkünse İstanbul’du. 19 Temmuz’da Ruslar, Varna’nın güneyindeki Kamçık suyunu güneye doğru atladılar. Burgaz ve İslimye’yi işgal ettikten sonra 19 Ağustos’ta Edirne’ye girdiler. Kırklareli, Tekirdağ ve Enez’e kadar yaklaştılar. Anadolu’da Paskieviç, Erzurum’dan Trabzon’a doğru ilerliyordur. Bâb-ı Âlî, Rusya’dan sulh istedi ve İngiltere ile Fransa’dan aracılık rica etti. Dibiç’in İstanbul’u alamıyacağını ve esâsen İstanbul’a girmesinin bütün Avrupa devletlerini karşısına dikeceğini kestiren Çar, sulhu kabul etti. Prusya, Fransa ve İngiltere, Çar’a, savaşı Yunan bağımsızlığı için yaptığını hatırlatarak, Rusya hesabına Türkiye’den fütûhat hevesinden vazgeçmesini istediler. Balkanlar’da bir şey koparamıyacağını anlıyan Çar, Doğu Karadeniz kıyılarını istiyor, esâsen kendi sâyesinde kurulmuş bir Yunan devleti vastasiyle Akdeniz’e indiğini kestiriyordu. Ancak bu Yunan devleti, Ortodoks Rusya’ya hiçbir zaman yüz vermiyecek, daima İngiltere ve Fransa ile işbirliği yapacaktır.</p>

  <p class="normal">Rus savaşı başlayınca, Fransa, Genel Maison kumandasındaki bir kolorduyu, 29 Ağustos’ta Navarin’den Mora’ya çıkardı. Fransa gibi İngiltere’den sonra dünyanın 2. büyük devleti ile savaşı göze alamıyan Kavalalı İbrahim Paşa, 7 Eylül’de Mora’yı boşaltmaya girişti. Boş kalan Mora, Fransızlar tarafından işgal edilerek, Yunanlılar’a verildi. 16 Kasım 1828’de Londra Anlaşması ile İngiltere, Fransa ve Rusya, bağımsız bir Yunan devletinin teşekkülüne karar verdiler. 15 Ağustos 1829’da Bâb-ı Âlî, Londra Anlaşması’na muvâfakatini mecbûren bildirdi. Bu sırada Erzurum düşmüş ve Edirne düşmek üzereydi. Yunan prensliği, Mora ve Kiklad adalarından müteşekkil, padişaha tâbî olacaktı. Yunan prensi, Türkiye, İngiltere, Fransa ve Rusya’nın ittifakıyle seçilecekti. Bu prens, Avrupalı hânedanlarından birinden olacak, fakat büyük devletlerde hüküm süren hânedanlar dışında aranacaktı. Yunan prensliği, Bâb-ı Âlî’ye yılda 375.000 altın vergi verecekti.</p>

  <p class="solbaslik">Edirne Muâhedesi (15 Eylül 1829)</p>

  <p class="normal">Bu defa 1 yıl, 4 ay, 19 gün süren Türk-Rus savaşına, 15 Eylül 1829 Edirne Muâhedesi son verdi. 18 maddeden ibâret olan muâhedenin başlıca hükümleri şöyledir:</p>

  <p class="normal">Balkanlar’da Tuna deltası, Kafkasya’da, Kuban ırmağından Batum’a kadar bütün Doğu Karadeniz sahilleri Rusya’ya bırakılıyordu. Bu sûretle şimdiki Türk-Rus sınırı ortaya çıkıyor, yalnız merkezi Batum olan Acaristan, Türkiye’de kalıyordu. Riyon ırmağının güney kıyısındaki Poti de Ruslar’a geçiyordu. Ahılkelek, Ahıska gibi Gürcistan’da Türkler’le meskûn yerler de Rusya’ya bırakılıyordu. Bâb-ı Âlî, Gürcistan’ın Rusya’ya dâhil bir ülke olduğunu tanıyordu. Bu sûretle Karadeniz’deki Rus kıyıları, Türkiye kıyılarının uzunluğuna hemen hemen eşit bir hâl alıyordu. Anapa ile Poti arasındaki Karadeniz şeridinin Rusya’ya geçmesi, bu devleti Doğu Karadeniz’de hâkim duruma getiriyordu.</p>

  <p class="normal">Yunanistan’ın bağımsızlığını tanıyan Türkiye, Eflâk, Boğdan ve Sırbistan prensliklerinin muhtariyetlerini (iç bağımsızlıklarını) arttırıyordu. Türkiye, Rusya’ya 11.500.000 altın savaş tazminatı ödeyecek, bunun karşılığında Ruslar, Romanya’yı, Bulgaristan’ı, Kars, Erzurum, Edirne gibi yerleri boşaltacaklardı. O zaman satınalma (iştirâ) gücü yüksek olduğu için bu savaş tazminâtı, esâsen mâlî durumu parlak olmayan Türkiye’ye çok ağır bir yük yüklemiş oluyordu. Bu sûretle Çar, şahsiyetini çok kıskandığı Sultan Mahmud’u, birçok ıslahat projelerini gerçekleştirmekten mahrum ediyordu. Savaş tazminatı ödendikçe Rusya, işgal altında tuttuğu topraklardan yavaş yavaş çekilecekti. Bu şekilde Romanya’dan ancak 29 Ocak 1834’de, hattâ Silistre kalesinden 8 Nisan 1836’da çekilmiştir. Romanya’daki 5,5 yıllık Rus işgali, bu ülkede acı hatıralar bırakmış ve Ortodoks Romenler, Rus düşmanı olarak, bundan böyle Rusya’ya değil, Almanya’ya yönelmişlerdir.</p>

  <p class="normal">Bâb-ı Âlî, Edirne Muâhedesi’nden 7 ay, 9 gün sonra da 24 Nisan 1830’da Yunanistan’ın bağımsızlığını tanıdı. Bükreş Muâhedesi ile Rus savaşından bitik halde çıkan Türkiye’ye karşı İngiltere, Fransa ve Rusya, Yunanistan hakkındaki daha geçen yıl yaptıkları tekliflerini çok daha ağırlaştırmışlardı. Bu son şekle göre Yunan devleti, yalnız Mora ve Kiklad adalarından ibâret kalmıyor, Ege Denizi’nin en büyük adası olan Attika yarımadasının kuzeydoğusuna bitişik gibi uzanan Ağrıboz’dan başka Attika yarımadasını da alıyordu. Merkezi Attika üzerinde Atina olacak olan devlet, Osmanlı İmparatorluğundan tamamen ayrılıyor, tam bağımsızlık tanınıyor ve krallık derecesine yükseltiliyordu. 49.424 km<sup class="calibre3">2</sup> büyüklüğündeki bu fakir krallığın nüfusu 1.100.000’den ibaretti. Bir müddet sonra Bavyera hânedanından bir prens, Yunan kralı seçildi ve Yunanistan, kanlı iç kavgalarla geçen bağımsız hayatının ilk safhasına başladı.</p>

  <p class="solbaslik">Türkiye’de Büyük Yenileşme Hareketleri</p>

  <p class="normal">Sultan Mahmud, Rus savaşından sonra, ıslahat hareketlerine daha azimli şekilde sarıldı. 2 Ağustos 1826 Hocapaşa yangını ile (Bâb-ı Âlî bile yanmıştı) İstanbul’da fakir semtlerde sefalet başlamıştı. Pâdişâh, Rus savaşında iki kışı, sıradan bir albay gibi Râmi kışlasındaki taş odasında geçirmiş, yeni ordunun yetiştirilmesi mes’elesine mistik denebilecek bir enerjiyle girişmişti. 3 Mart 1829’da, Türkiye tarihinde mühim bir dönüm noktası olan kıyafet kanunu yayınlandı. Bununla, bütün devlet memurları (ilmiye sınıfı hariç) fes ve pantolon, ceket giyeceklerdi. Kavuk ve sarık, şalvar ve çarık yasaktı. Sarık ve cübbeyi ancak ilmiye sınıfı taşıyabilecekti ki, bugün de Batı’da dînî sınıf, kıyâfetleriyle ayrılırlar. Taassubu yenmek için, resmini devlet dairelerine astıran II. Mahmud, bu ıslahat aleyhinde bulunanları veya umursamıyanları şiddetle cezalandırdı. Devlet adamlarının hepsi, bu inkılâplarda kendisiyle aynı fikirde değillerdi. Fakat korkularından seslerini çıkartamıyorlardı. Halk da inkılâpların lüzumunu anlıyamamıştı.</p>

  <p class="normal">II. Mahmud’un, kızı Atıyye Sultân’a subay üniforması giydirip saçlarını fes altında toplatarak pantalonla ve erkek kıyâfetinde, yanına bir yaş büyük ağabeyi Velîahd-Şehzâde Sultân Abdülmecîd’i verip, askerî birliklere, Seraskerlik makamına, şuraya buraya göndermesi, muhâfazakârları artık iyiden iyiye çileden çıkarmıştı.</p>

  <p class="normal">II. Mahmud, vilâyetlerde Bâb-ı Âlî’nin otoritesine kulak asmıyan aile ve şahısları ezmek için de bütün nüfuzunu kullandı. Tam olmamakla berâber, büyük başarı elde etti ve Tanzîmat hareketine yol açmış oldu. Esâsen ölmeseydi, Tanzîmat’ı bizzat kendisi ilân edecekti. Navarin’de yakılan donanmanın yerine hızla daha modern bir donanma kuran Sultan Mahmud, modern savaş sanayiine ait bütün branşları Türkiye’de kurmaya çalıştı. 13 Ocak 1830’da Petersburg büyükelçiliğinden Kapdân-ı Deryâ olarak İstanbul’a gelen dâmâdı Müşir Halil Rif’at Paşa’nın: “Avrupa’ya benzemezsek, Asya’ya çekilmeye mecburuz!” demesi üzerine, inkılâp hareketlerine daha şiddet verdi. Yüzyıllardan beri devâm eden muhteşem Saray teşkilâtını lâğvederek, büyük Avrupa devletlerinin saray teşkilâtına benzer bir teşkilât kurdu. Reîsülküttâblık “hariciye nezâreti”, sadâret kedhüdâlığı “dahiliye nezâreti” adlarını aldı. Diğer nezâretler de kuruldu. Vilâyetlerde meclisler teşekkül etti. Başta İstanbul olmak üzere, binlerce bina yapıldı ve onarıldı. Yollar açıldı, köprüler inşa edildi. Buharlı gemiler ve makineler satın alındı. Daha modern bir mâliye idâresi, posta ve karantina teşkilâtı kuruldu. Nüfus sayımı yapıldı. Hattâ 30 Mart 1838’de sadrâzam adı “başvekil” olarak değiştirildiyse de, bir müddet sonra bundan vazgeçildi. Ancak kabine esasının temelleri atılmış oldu. Yeni matbaalar açıldı ve 1 Kasım 1831’den itibaren <span class="ideitalik">Takvîm-i Vekaayî’</span> gazetesi, devlet tarafından, Türkçe, Fransızca ve Arapça nüshalarla yayınlanmaya başladı. II. Mahmud <span class="ideitalik">Takvîm-i Vekaayî’</span>in yayınlanmasıyla görevlendirdiği meşhur bilgin Es’ad Efendi’yi, halkın anlıyamıyacağı bir dil kullandığı için azarladı. Batı Musikisi, piyano, bando, orkestra, tiyatro ve sahne Türkiye’ye girmeye başladı. Avrupa’dan getirilen ünlü bestekâr Donizetti’nin ağabeyi Donizetti Paşa, Muzıkay-ı Hümâyûn’u kurdu. Fransızca öğretimi birçok memur için mecburî tutuldu ve Bâb-ı Âlî’de kurslar açıldı. Tercümeler yapıldı, kitaplar basıldı. Mektepler açıldı. Bugünkü Harbiye ve Tıbbiye kuruldu. Tıbbiye’de tedrisat Fransızca olduğu için, Batı medeniyetine içinden bakan bir nesil yetişmeye başladı ve bunlar, Tanzimat yıllarında iktidara yükseldiler. Türkiye imparatorluğu dağılmaktan ve Asya’ya sürülmekten kurtarılmıştı. Ancak bütün bu azametli inkılâplar, Avrupa’nın her an rahatsız etmesine rağmen gerçekleştirilebildi. Beklenen neticeler tamamiyle alınmadıysa, bunun sebebi, Avrupa devletlerinin emperyalist siyasetleri yüzünden Türkiye’nin bir tek yıl bile rahat bırakılmamasıdır. Maamafih, tarihçiler, son 10 yıl içinde bu kadar büyük inkılâplar yapan Sultan Mahmud’un bir o kadar daha yaşasaydı, Türkiye’nin simasının değişeceğini söylemektedirler. Kendisinden sonra tahtı, aynı fikirlerle hareket eden oğluna bırakmışsa da, çocuk yaşındaki bu gençte, babasının dehâsı, azmi ve enerjisi yoktu. İnkılâpçı sadrâzamların otoriteleri padişahınki kadar olamıyor ve esâsen inkılâpçıların yerine sık sık muhafazakâr, hattâ mürteciler de iktidara yükseliyordu.</p>

  <p class="normal">Sultan Mahmud, 4 yıl 21 gün süren bir sadâretten sonra 18 Şubat 1833’te Reşid Mehmed Paşa’nın yerine Mehmed Emin Rauf Paşa’yı tekrar iktidara getirdi. Sultan Mahmud’un son ve Sultan Mecid’in ilk sadrâzamı olan bu zâtın, ilk sadâretinden ayrılışı üzerinden 15 yıl, 1 ay 15 gün geçmişti. Anadolu beylerbeyisi iken tekrar sadârete gelen Rauf Paşa’nın bu sadrâzamlığı, 1805’ten, saltanatın sonuna kadarki en uzun iktidar devresini teşkil eder. 30 Ağustos 1833 büyük İstanbul yangını Rauf Paşa’nın zamanındadır ve Cibâli ile Şehzâde arasındaki semtleri yakmıştır.</p>

  <p class="normal">II. Mahmud devrinde Avrupa, kesin şekilde Doğu medeniyetini gölgede bırakmıştı. Ancak Türkiye ile büyük Avrupa devletleri arasında ehemmiyetli bir güç farkı yoktu. Bu fark, XIX. asrın sonlarına doğru kesinleşmiştir. II. Mahmud, ilk eyalet teşkilâtına başlamış, vilâyetlerin idaresine de modern bir veçhe vermiştir. Valilerin askerî yetkileri kaldırılmış, askerî ve mülkî sınıflar ayrılmıştır.</p>

  <p class="normal">29 Ağustos 1830’da Sırbistan’a, 6 nahiye daha verilerek prensliğin sınırları biraz genişletildi. 20 Aralık 1832’de de Sisam (Susam, Yunanca: Samos) adasına muhtariyet tanıdı. 550 km<sup class="calibre3">2</sup> olan bu adada 30.000 Rum yaşıyordu. Kuşadası Körfezi’nde ve Anadolu kıyısına yapışık gibi olan bu ada, Yunan ihtilâline şiddetle katıldığı için, ceza göreceğinden korkuyordu. İngiltere, Fransa ve Rusya’nın baskısıyla, Sisam’a, pek geniş olmayan bir iç bağımsızlık tanındı. Adaya, Bâb-ı Âlî tarafından, aynı aileden olmamak üzere Ortodoks mezhebinden prensler tâyin edilecekti. Sisam’da 150 Türk askerinden müteşekkil bir bölük bulunacak, hiçbir dış münasebet tesis edemiyecekti. Yılda 100.000 altın vergisini İstanbul’a yollayacaktı. Sisamlılar, küçük çapta armatörlükle geçiniyorlardı. Sisam’ın bu durumu, 1913’te Yunanistan’a katılıncaya kadar devâm etmiştir.</p>

  <p class="solbaslik">Fransa’nın Cezâyir Şehrini İşgâli (5 Temmuz 1830)</p>

  <p class="normal">Fransa’nın Cezâyir’e taarruzu, basit sebeplerden dolayı çıkmıştır. Cezâyir’in “dayı” denen son beylerbeyisi İzmirli Hüseyin Paşa, 1827’de, Fransız konsolosunun suratına yelpazesiyle vurdu. Fransa, 1797’de Cezâyir’den büyük bir borç almış, bunu bu tarihe kadar ödememek için her türlü entrikayı çevirmişti. Ancak Fransa güçlü, Cezâyir ve Türkiye, güçsüzdü. Paris, Bâb-ı Âlî’ye müracaat ederek, Dayı Hüseyin Paşa’nın, konsolosundan özür dilemesini istedi. Belâlar içinde yüzen Bâb-ı Âlî, Paşa’ya, tarziye vermesini emretti. Ancak Dayı, bu emre kulak asmadı. Bunun üzerine Fransa, Cezâyir’e karşı tedbirler aldı. 12 Haziran 1827’de Koramiral Duperré, Cezâyir limanını abluka ederek, Türk gemilerinin girip çıkmasına engel oldu. Bu abluka 3 yıl sürmesine rağmen, Hüseyin Paşa pes demedi. Eyaletin başlıca geliri deniz ticaretiydi; gene de, başka limanlarla idare edildi. Bunun üzerine Fransızlar, 14 Haziran 1830’da Cezâyir şehri yakınlarına General Bourmont’un idaresinde 36.000 asker çıkardılar. Fransız donanması, limanı bombardımana başladı. 21 gün dayanan Hüseyin Paşa, 5 Temmuz 1830’da teslim oldu (bir müddet İtalya ve Fransa’da dolaştıktan sonra 1838’de İskenderiye’de ölmüştür).</p>

  <p class="normal">Bâb-ı Âlî, Cezâyir’in işgalini şiddetle protesto etti. Çengeloğlu Tâhir Paşa, donanma ile Cezâyir sularına yaklaştıysa da, Fransa’nın Bâb-ı Âlî’yi tehdidi üzerine İstanbul’a döndü. Bu eyaleti savunmak, İstanbul için imkânsızdı. Fransızlar, Cezâyir kıyılarını bir kaç yıl içinde işgal ettiler. En çok Kosantîne’de mukavemet gösteren Türkler, bu işin sonu olmadığını anlayınca vazgeçtiler. Yüksek rütbeli Türk memurlarının çoğu, vaktiyle geldikleri Anadolu’ya döndüler. Cezâyir’in savunması, Araplar’a ve onların kudretli lideri Emîr Abdülkaadir’e düştü. Bu zat, pek uzun yıllar, gittikçe büyüyen Fransız kuvvetlerine karşı başarıyla savaştı. Cezâyir savaşının bu derece uzayacağını ve zayiatlı olacağını kestiremeyen Fransızlar, zaman zaman bu ülkeyi boşaltmak istedilerse de, efkâr-ı umûmiyeden ve Avrupa’daki prestijlerinin sarsılmasından korktukları için yapamadılar. XIX. asrın sonlarında bile, Türkler’in vaktiyle idârelerine aldıkları Kabîliye’de Fransız idâresini tanımıyan bölgeler vardı.</p>

  <p class="normal">II. Mahmud, Trablusgarb’a donanma yollayarak, Libya’yı diğer vilâyetlerden farksız şekilde İstanbul’a bağladı ve Trablusgarb’ın vali hânedânı olan Karamanlılar’a son verdi. Bağdad’ın Memlûk valisi Dâvud Paşa ile İşkodra valisi Mustafa Paşa’yı da ezdi ve bu vilâyetleri de sıkı sıkıya merkeze bağladı. Artık sıranın kendisine geldiğini kestiren Mehmed Ali, ilk teşebbüse geçerse kazançlı çıkacağını bildiği için, ayaklanmaya hazırlanıyordu.</p>

  <p class="solbaslik">Mısır İsyânının İlk Safhası (1831-1833)</p>

  <p class="normal">Bâb-ı Âlî, İbrahim Paşa’ya Mora valiliğini vermişti. Mora, Yunanistan’a geçince, İbrahim Paşa’ya Girit valiliği teklif etti. Paşa, kabul etmedi. Rus savaşında Balkanlar’a asker göndermediği için II. Mahmud, Mehmed Ali’yi ortadan kaldırmaya kararlıydı. Sayda (Filistin ve Lübnan) valisi Abdullah Paşa ile arası açılan Mehmed Ali, ihtilâfı bu yoldan patlatmak istedi. Büyük bayındırlık işleri için firavunlar devrinden az farklı şekilde fellâhları çalıştıran Mehmed Ali’nin elinden 6.000 fellâh kaçıp, Filistin’e gelmişti. Mehmed Ali, Abdullah Paşa’dan bu zavallıların iadesini istedi. Abdullah Paşa, Mısır’ın da, Filistin’in de aynı devletin eyaletleri olduğunu, padişahın teb’asının, devletin istediği yerine gidip yerleşebileceğini bildirdi. Bunun üzerine Mehmed Ali’nin 43 yaşındaki büyük oğlu Vezir İbrahim Paşa, 10 Ekim 1831’de 40.000’e yaklaşan asker ve 23 parçalık bir donanma ile Mısır’dan Filistin üzerine yürüdü. Mısır isyânı başlamıştı.</p>

  <p class="normal">İbrahim Paşa, hemen bütün Filistin’i savaşsız işgal etti. Abdullah Paşa, 2.000’den az askeriyle Filistin’in kuzeyinde Akdeniz kıyısında Akkâ kalesine çekildi. İbrahim Paşa, Napoléon’un alamadığı bu kaleyi 6 ay, 11 gün muhâsara etti. 27 Mayıs 1832’de, Akkâ’ya girdi. 15 Haziran’da Şam’ı işgal etti.</p>

  <p class="normal">Ağa Hüseyin Paşa, âsi valiyi cezalandırmak üzere, 12 Nisan 1832’de İstanbul’dan ayrıldı. O yoldayken, Trablusşam valisi Halebli Mehmed Paşa, 8 Temmuz’da Humus yakınlarında İbrahim Paşa’ya yenildi. Ağa Hüseyin Paşa daha talihli çıkamadı. 29 Temmuz’da Hatay’da Belen muhârebesinde mağlûb oldu. Bunun üzerine 3 Kasım’da Sadrâzam Reşid Mehmed Paşa, 60.000 kişiyle İstanbul’dan hareket etti. Bu sırada İbrahim Paşa, Anadolu’ya girmişti. 21 Kasım’da Konya’ya vardı. Anadolu’da hiçbir mukavemetle karşılaşmadı. İbrahim Paşa’nın ordusu, tamamen Türk veya Türkleşmiş Arnavut ve Çerkesler’den ibaretti. Durumu, alışageldikleri valilerin aralarındaki rekabetten ibâret sayan Anadolu halkının karşı koyması bahis konusu değildi. Hattâ II. Mahmud’un inkılâpları dolayısiyle İstanbul’a kırgın olan halk arasında, İbrahim Paşa’yı sevinçle karşılayanlar oldu.</p>

  <p class="normal">Sadrâzam ve Serasker Reşid Mehmed Paşa, 21 Aralık 1832’de Konya yakınlarında, kendisinden sayıca az olan İbrahim Paşa ile karşılaştı. İbrahim Paşa bozulmak üzereyken, kar yağışı altında ve puslu bir havada Sadrâzam, kendi süvarileri sanarak, Mısırlı süvariler arasına girdi ve esîr alındı. Bunu duyan Osmanlı askeri, muhârebe meydanını İbrahim Paşa’ya bırakarak çekildi. Bu umulmadık başarı, Mısır mes’elesini milletlerarası ehemmiyeti haiz bir mes’ele haline getirdi.</p>

  <p class="normal">İbrahim Paşa, 2 Şubat 1833’te Kütahya’ya geldi ve orada durdu. Tamamiyle Bâb-ı Âlî’nin bir veziri gibi davranıyor, halkı incitmemeye çok dikkat ediyordu. Hattâ eline düşen sadrâzamı, etekliyerek serbest bıraktı. Sadrâzam, mahcubiyet içinde İstanbul’a döndü. Mehmed Ali Paşa’nın niyeti, sadrâzam olmaktı. Sultan Mahmud’un bu çeşit bir sadrâzama ihtiyacı yoktu. İbrahim Paşa’nın İstanbul’a gelip sadâreti zorla almasından çekiniyordu. Mısır mes’elesi zâten milletlerarası bir dâvâ olmuştu. İngiltere ve Fransa’nın gözünü korkutup, bu yolla Mehmed Ali’yi yola getirmek için, Rusya ile anlaştı. Padişahın dâveti üzerine, 10 savaş gemisiyle, bir kaç bin Rus askeri Büyükdere Çayırı’na çıktı. II. Mahmud, sonradan atasözü hâline gelen “denize düşen yılana sarılır!” sözünü bu münâsebetle söylemiştir. Telâşlanan İngiltere ve Fransa, Mehmed Ali Paşa’ya, Anadolu’yu tahliyeyi tavsiye ettiler. Fransa, Bâb-ı Âlî’ye karşı Mehmed Ali’yi şiddetle himaye ediyordu ve sonuna kadar bu siyâsetini devâm ettirdi. İngiltere ise, Osmanlı imparatorluğunun dağılıp ülkesinin Rusya’nın eline geçmemesi için, Bâb-ı Âlî’yi destekliyor ve Mehmed Ali’yi tehdid ediyordu. İbrahim Paşa’nın, esasen Anadolu’da kalmaya niyeti yoktu. 8 Nisan 1833 Kütahya Anlaşması ile, Adana eyâleti dışında Anadolu’yu boşalttı. Bu anlaşmaya göre II. Mahmud, Mısır-Sudan, Cidde (eski Habeş yâni Hicaz ve Eritre), Sayda (Filistin), Trablusşam (Lübnan), Şam ve Haleb (Suriye) ile Adana eyaletlerini Mehmed Ali ile oğluna veriyordu. Bu tayinin kayd-ı hayat şartiyle mi yapıldığı hususunda, hiçbir sarâhat yoktu. Gerçekteyse Mehmed Ali, bu eyaletleri kayd-ı hayat şartıyle bile değil, ailesinde kalmak suretiyle elde etmeyi düşünüyordu. Osmanlı imparatorluğunun 7 eyaletinin bir tek valiye verilmesi, bu devletin hayâtında şimdiye kadar görülmemiş birşeydi. İmparatorluk, âdeta Osmanoğulları ile Kavalalılar arasında paylaşılmış gibiydi.</p>

  <p class="normal">II. Mahmud, bu durumu devâm ettirmeyi aklından bile geçirmediği gibi, Mehmed Ali’yi Mısır’dan da çıkarmaya hazırlanıyordu. Rusya ile 8 Temmuz 1833’te Hunkâr İskelesi Muâhedesi’ni imzaladı. Bu muâhedeye göre, Rusya savaşa girerse, Türkiye, Rusya’ya düşman savaş gemilerini Boğazlar’dan sokmamayı, Rusya’nın istediği gemilere geçit verip istemediklerine vermemeyi kabûl ediyordu. Karşılığında Rusya, Türkiye, savaşa girdiği takdirde, Padişahın istediği yere, mâkul haddi aşmamak üzere ordu sevketmeyi kabûl ediyordu. Muâhede, 1841 yılına kadar 8 yıl için imza edilmişti ve bu müddet içinde II. Mahmud, Mehmed Ali işini bitirip modern ordusunu kuracağını hesaplıyordu. Muâhede, Avrupa’da öğrenilir öğrenilmez, büyük kıyamet koptu. Bilhassa Londra ve Paris, Bâb-ı Âlî’yi tehdide başladılarsa da, buna kulak asılmadı. Bu sûretle Mısır mes’elesinin birinci safhası, 6 yıl için kapanmış oldu.</p>

  <p class="normal">İngiltere ile yapılan 1838 ticâret muâhedesi, Mehmed Ali ısyânı ile ilgilidir. Ve bu anlaşma dolayısıyle bu sırada Londra büyükelçisi olan Mustafa Reşid Paşa, hattâ II. Mahmud, ağır şekilde tenkıyd edilmiştir. Bu muâhede, Osmanlı imparatorluğunda tekel usûlünü kaldırıyor ve İngiltere lehine gümrükleri indiriyordu. Mısır valisi Mehmed Ali Paşa ise, ordu ve donanmasının % 60 gelirini bu tekel usûlünden sağlıyordu. Bu sûretle, imparatorluğun bir eyâleti olan Mısır’dan da tekel kalkmış oluyordu. Bu Mehmed Ali için yıkım teşkil ediyor, silâhlı kuvvetlerini ayakta tutamıyacak hâle getiriyordu. 1838 anlaşmasının Türkiye aleyhinde olduğu inkâr edilemez. Fakat bugünki tarihçiler tarafından yapılan tenkıdler de aşırıdır. Üstelik artık, bu anlaşma ile Türk-İngiliz ve Avrupa ticâretinin çok geliştiği anlaşılmıştır. Gümrük tarifelerini de ileriki yıllarda Bâb-ı Âlî, defalarca ve bir kaç misli arttırmıştır. Gerçi bu anlaşmanın, modern sanayiin gelişememesinin sebeplerinden biri olduğu söylenebilir. Ancak devleti Mehmed Ali’ye teslîm etmemek için göze alınmış bir fedakârlıktır. Mehmed Ali ısyânı, yarım asır önce İngiltere’ye karşı Birleşik Amerika ihtilâlini, ehemmiyet bakımından geride bırakan çapta bir ayaklanma idi ve Türk devletinin istikbali ile her şeyin üzerinde ilgili idi.</p>

  <p class="solbaslik">Mısır İsyânının İkinci Safhası (1839)</p>

  <p class="normal">Mehmed Ali’nin yıllık vergilerini göndermekte gecikmesi üzerine, zâten altı yıldan beri kopması beklenen iç savaş, yeniden başladı.Padişahın bu durumu asla kabûl etmiyeceğini ve sürdürmiyeceğini bilen İbrahim Paşa, Suriye’de 80.000 asker hazırlamıştı. Mısır’da da Mehmed Ali, 50.000 askeri ve donanmasıyle bekliyordu. II. Mahmud, Müşir Hâfız Mehmed Paşa’ya, İbrahim Paşa’nın üzerine yürümesini emretti. Hâfız Paşa’nın ordusunda, 31 yıl sonra Almanya İmparatorluğu’nu Prusya lehine savaş alanlarında gerçekleştirecek olan müstakbel Alman başkumandanı Mareşal von Moltke de mütehassıs sıfatiyle bulunuyordu ki, henüz genç bir kurmay yüzbaşı ve 4 yıldan beri Türkiye’nin hizmetinde idi. Hâfız Paşa, cesâretinden başka meziyeti olmıyan bir askerdi. İbrahim Paşa ise, 50 yaşına gelmiş, her türlü savaşta tecrübe kazanmıştı.</p>

  <p class="normal">Hâfız Paşa, 21 Nisan’da Fırat’ı atladı ve 3 Mayıs’ta Nizip’e geldi. 40.000 askeri vardı. 24 Haziran’da İbrahim Paşa ile Nizip’te karşılaştı ve bir iki saat içinde bozuldu. İkinci Mısır krizi başlamıştı. Bu krizi atlatmıya II. Mahmud’un ömrü yetmemişti. Mes’elenin halli şerefi, padişahın en yakın inkilâpçı vezirlerinden Mustafa Reşid Paşa’ya ve Sultan Mecid devrine kalıyordu.</p>

  <p class="solbaslik">II. Sultan Mahmud Hân’ın Ölümü (1 Temmuz 1839)</p>

  <p class="normal">II. Mahmud, Nizip bozgununu öğrenmeden, 1839 yılı Temmuzunun ilk gününün ilk saatlerinde öldü. Bir iki gün önce haberi İstanbul’a gelen bozgun, ölüm döşeğinde bulunan hükümdardan saklanmıştı. 53 yaşını 11 ay ve 12 gün geçe ölen II. Mahmud, bir müddetten beri veremden muzdaripti. Devamlı iç ve dış gaile ve felâketler içinde geçen hayâtı boyunca, bir an bile ümitsizliğe kapılmamış ve enerjik tutumunu kaybetmemiş, karar ve hüküm kaabiliyetini yitirmemişti. Böyle bir hayat sonunda verem olduğu söylenmektedir. Amcası III. Mustafa da Rus savaşının gailesiyle aynı hastalıktan ölmüştü. Babası I. Abdülhamîd ise, Ruslar’ın Özü kalesindeki Türkler’i nasıl katliâm ettiklerini bildiren sadâret arîzası’nı okurken beyin kanamasından vefat etmişti. II. Mahmud, başında kendisinden başka türlü hükümdar bulunduğu takdirde dağılabilecek olan imparatorluğu, şahsiyeti ve inkılâpları ile nisbeten az kayıplarla kurtarmıştı. Ama devletin hayatının devamı, asıl ondan sonra tâkıyb edilecek yola bağlıydı. II. Mahmud, Türk tahtının 2,5 asırdan, Kaanûnî’nin ölümünden beri görmediği çapta bir hükümdardı. Böyle bir hükümdara her zaman tesadüf etmek mümkin değildi. Gene de, imparatorluğun zamanından önce dağılmasını önliyecek şahsiyetler yetişmiş, ancak II. Mahmud’un radikal reformları tâkıyb edilemediği için, Avrupa medeniyeti seviyesine erişmek mümkin olmamıştır.</p>

  <p class="normal">II. Mahmud, 30 yıl, 11 ay, 4 gün tahtta kalmıştır. Bu müddet, IV. Mehmed’le (1640 – 1687) II. Abdülhamîd (1876 – 1909) arasındaki en uzun saltanattır. Esaslarını hazırladığı ve ilân edemediği Tanzimat’ı, ölümünden 4 ay, 3 gün sonra, cesur oğlu Sultan Abdülmecîd’in himayesiyle, Mustafa Reşid Paşa yürürlüğe koyacaktır. Bir Mustafa Reşid Paşa’yı yetiştirmesi ve muhafazakâr vezirlerin şiddetli muhalefetleri arasında koruyup yükseltebilmesi bile, II. Mahmud’un pek büyük hizmetlerinden sayılmak lâzım gelir.</p>

  <p class="normal">Babasının ölümünde 5 yaşında bile olmıyan II. Mahmud, çocuğu olmadığı için kendisini evlâdı gibi seven III. Selim tarafından yetiştirilmiş ve bu hükümdarın bütün fikirlerine vâris olmuş, onun hatâlarından ders almıştır. Osmanoğulları, II. Mahmud’dan yürümüşlerdir. Pekçok çocuğu olan bu padişahın kız ve oğullarının çoğu, bir iki yaşlarında ölmüşlerdir. Ağabeyi IV. Mustafa’nın îdâm edildiği 16 Kasım 1808’den Velîahd-Şehzâde Murad’ın doğduğu 25 Aralık 1811’e kadar 3 yıl, 1 ay, 9 gün Osmanoğulları’nın tahtı vârissiz kalmıştır. Ancak bu şehzâde, 1 ay, 20 gün sonra 14 Temmuz 1812’de ölmüştür. 25 Haziran 1812’de doğan Şehzâde Bâyezîd, velîahd olmuştur. 23 Eylûl 1812’de bu prens de 2 ay, 28 günlük ölünce taht, yeniden 4 ay, 5 gün için vârissiz kalmış, 28 Ocak 1813’te Velîahd-Şehzâde Abdülhamîd doğmuştur. Bu prens 20 Nisan 1825’te 12 yaşını 2 ay, 23 gün geçe ölmüş ve ölümü büyük teessüre yol açmıştır. 25 Nisan 1823’te doğan Şehzâde Abdülmecid, 2 yaşında velîahdliğe yükselmiş ve babasının yerine tahta geçmiştir. 18 Şubat 1830’da doğan 9,5 yaşındaki kardeşi Şehzâde Abdülazîz de velîhd olmuş ve sonradan tahta geçmiştir. Osmanoğulları bu Sultan Mecid ve Sultan Aziz’den günümüze kadar gelmişlerdir. Sultan Mahmud’un belirli bir yaşa kadar yaşıyabilen diğer bir oğlu, 1838 Martı’nda 4 yaşını 3 ay geçe ölen Şehzâde Nizâmeddin’dir. Sultan Mahmud’un kızları şunlardır: Evlenmeden ölen Fatma Sultan (1811 – 1825), Sâliha Sultan (1811 – 1843), Mihr-ü Mâh Sultan (1812 – 1838), Atîye Sultan (1824 – 1850), evlenmeden ölen Hadice Sultan (1825 –1842) ve Âdile Sultan (1826 – 1899). Son üçü, Sultan Mecid’le Sultan Aziz arasında doğmuşlardır.</p>

  <p class="normal">Sultan Mahmud, Cağaloğlu’nda, Divanyolu üzerindeki meşhur türbesine gömülmüştür. Bu semt, hâlâ “Türbe” diye anılmaktadır. Küçük oğlu Sultan Aziz’le torunu II. Abdülhamîd de, yanında gömülüdür.</p>

  <p class="normal">Bu devirde kendi sahalarında ün yapan şahsiyetler arasında, başta hükümdar ve devlet adamı sıfatiyle II. Mahmud gelmek üzere, şu şahıslar zikredilebilir : Diplomat ve devlet adamı olarak Mustafa Reşid Paşa, bilgin olarak Mütercim Âsım Efendi ve Şânîzâde Atâullah Efendi, şâir olarak İzzet Molla, hattat olarak Kazasker Kâzım Efendi, Kazasker Yesârî-zâde Mustafa İzzet Efendi, Kazasker Tosyalı Mustafa İzzet Efendi, bestekâr olarak Dede Efendi ve Dellâlzâde İsmâîl Efendi.</p>

  <p class="normal">II. Mahmud devrinde imparatorluk, Cezâyir’i, Besarabya, Bucak ve Tuna deltasını, Mora, Attika, Ağrıboz ve Kiklad adalarını, Anapa ile Poti arasındaki büyük Doğu Karadeniz kıyılarını, Kuzey Kafkasya ve Gürcistan’daki son arazilerini kaybetmiştir. Bâzı eyaletler iç bağımsızlık elde etmiş veya eskiden beri sahip bulundukları muhtariyetlerini arttırmışlarsa da, birçok Anadolu, Rumeli ve Arabistan eyaleti, hattâ, Libya, sıkı bağlarla merkeze bağlanmıştır. Tanzimat’ın daha iyi sağladığı merkeziyetçi sistemi, II. Mahmud kurmuştur. III. Selim zamanında ve kendi saltanatının ilk yıllarında türeyen ve büyük nüfuz kazanan âyanların çoğu ortadan kaldırılmıştır.</p>

  <p class="solbaslik">II. Mahmud Devri Şeyhulislâmları</p>

  <p class="normal">II. Mahmud devri şeyhulislâmları şunlardır (<span class="ideitalik">Sicill-i Osmâni,</span> IV; Dânişmend, IV):</p>

  <p class="normal">1.) Arab-zâde Mehmed Ârif Efendi (21.VII.1808-15.VIII.1808 = 25 gün). IV. Mustafa’nın son ve II. Mahmud’un ilk şeyhulislâmıdır. Şeyhulislâm Arab-zâde Atâullah Efendi’nin oğludur.</p>

  <p class="normal">2.) 2. defa olarak Sâlih-zâde Ahmed Es’ad Efendi (15.VIII.1808-22.XI.1808 = 3 ay, 8 gün). İki meşîhatinin toplamı 3 yıl, 9 ay, 2 gündür. İnkılapçı (Nizâm-ı Cedîdci) olan bu zât, mürtecilerin elinden kurtarılmak için azledilmiştir.</p>

  <p class="normal">3.) Dürrî-zâde Abdullah Efendi (22.XI.1808-22.IX.1810 = 1 yıl, 10 ay). Şeyhulislâm Dürrî Mehmed Efendi’nin torununun oğlu, Şeyhulislâm Dürrî-zâde Mustafa Efendi’nin torunu, Şeyhulislâm Dürrî-zâde Ârif Efendi’nin oğlu ve Şeyhulislâm Dürrî-zâde Atâullah Efendi’nin yeğeni olan bu zat, nakıybüleşrâflıktan gelmiştir. Son şeyhulislâmlardan Dürrî-zâde Abdullah Efendi, bunun neslindendir.</p>

  <p class="normal">4.) 3. defa olarak Sâmânî-zâde Ömer Hulûsî Efendi (22.IX.1810 – 11.VI.1812 = 1 yıl, 8 ay, 19 gün). 3 meşîhatinin toplamı 4 yıl, 7 ay, 1 gündür.</p>

  <p class="normal">5.) 2. defa olarak Dürrî-zâde Abdullah Efendi (11.VI.1812 – 22.III.1815 = 2 yıl, 9 ay, 11 gün). İki meşîhatinin toplamı 4 yıl, 7 ay ve 11 gündür.</p>

  <p class="normal">6.) Çelebî-zâde Mehmed Zeynülâbidîn (Zeynî) Efendi (22.III.1815 – 27.I.1818 = 2 yıl, 10 ay, 6 gün). Şeyhulislâm Çelebî-zâde Âsım Efendi’nin kızı ile Haleb kadısı Mehmed Said Efendi’nin oğludur. Daha önce nakıybüleşrâflıkta bulunmuştu. İnkılâpçı olduğu için, mürtecilerin baskısına dayanamıyan II. Mahmud tarafından azledilmiştir.</p>

  <p class="normal">7.) Mekkî-zâde Mustafa Âsım Efendi (27.I.1818-3.IX.1819 = 1 yıl, 7 ay, 7 gün). Şeyhulislâm Mekkî Mehmed Efendi’nin oğludur. Hâlet Efendi tarafından azlettirilmiştir.</p>

  <p class="normal">8.) Hacı Halil Efendi (3.IX.1819 – 28.III.1821 = 1 yıl, 6 ay, 25 gün). Bu da Hâlet Efendi tarafından azlettirilmiştir.</p>

  <p class="normal">9.) Yâsînci-zâde Abdülvehhâb Efendi (28.III.1821-10.XI.1822 = 1 yıl, 7 ay, 13 gün). Nakıybüleşrâflıktan gelmiştir. Bu da Hâlet Efendi ile geçinemediği için azlolunmuştur.</p>

  <p class="normal">10.) Sıdkı-zâde Ahmed Reşid Efendi (10.XI.1822-25.IX.1823 = 10 ay, 15 gün). Orduy-ı Hümâyûn kadısı Mehmed Sıdkı Efendi’nin oğludur.</p>

  <p class="normal">11.) 2. defa olarak Mekkî-zâde Mustafa Âsım Efendi (25.IX.1823 – 26.XI.1825 = 2 yıl, 2 ay, 1 gün).</p>

  <p class="normal">12.) Kadı-zâde Mehmed Tâhir Efendi (26.XI.1825-6.V.1828 = 2 yıl, 5 ay, 10 gün). Kadı Tokatlı Ömer Efendi’nin oğludur. Yeniçeri Ocağı’nın ilgası hakkında ünlü fetvâyı veren şeyhulislâm budur.</p>

  <p class="normal">13.) 2. defa olarak Yâsînci-zâde Abdülvehhâb Efendi (6.V.1828 – 8.II.1833 = 4 yıl, 9 ay, 3 gün). İki meşîhatinin toplamı 6 yıl, 4 ay ve 16 gündür. 1798’den beri en uzun meşîhat budur.</p>

  <p class="normal">14) 3. defa olarak Mekkî-zâde Mustafa Âsım Efendi (8.II.1833 – 20.XI.1846 = 13 yıl, 9 ay, 10 gün). 3 meşîhatinin toplamı 17 yıl, 6 ay ve 18 gündür. II. Mahmud’un son ve Sultan Abdülmecid’in ilk şeyhulislâmıdır. Mekkî-zâde’nin bu son meşîhati, 1574 – 1891 arasındaki en uzun şeyhulislâmlığı teşkil eder.</p>
</body>
</html>
