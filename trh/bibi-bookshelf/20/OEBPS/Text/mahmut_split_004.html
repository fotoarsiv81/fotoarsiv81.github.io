<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mahmut</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_2">Birinci Bölüm<br class="chapter" />
  ŞEHZÂDELİĞİ VE KARAKTERİ</h1>

  <p class="solbaslik">Şehzâde Sultan Mahmud</p>

  <p class="normal">İkinci Sultan Mahmud’un dedesi, Üçüncü Sultan Ahmed’dir (saltanatı 1703-1730, hayatı 1673-1736). Üçüncü Ahmed’den sonra tahta, ağabeyi İkinci Mustafa’nın (saltanatı 1695-1703) 2 oğlu, Birinci Mahmud (saltanatı 1730-1754) ve kardeşi Üçüncü Osmân (saltanatı 1754-1757) geçti. İkisinin de çocuğu olmadı ve bu sûretle İkinci Mustafa’nın nesli 1757’de erkek tarafından kesildi. 1757’de tahta Üçüncü Ahmed’in oğullarından Üçüncü Mustafa geçti (18.1.1717 doğumlu, saltanatı 30.1.1757 – 21.1.1774).</p>

  <p class="normal">Osmanlı İmparatorluğu 1683 bozgunu ile, 1517’den beri muhafaza ettiği Cihan devleti (Fr. Puissance mondiale, Alm. Weltreich) durumundan çıkmıştı. Ama önem bakımından hâlâ Dünya devletleri arasında 1. durumda idi. 1771’de bu durumunu birden kaybetti. Öyle ki, birincilikten dördüncü sıraya düştü. Artık sırasiyle İngiltere, Fransa ve Rusya’dan sonra Dünya’nın 4. devleti idi. Üçüncü Mustafa’nın saltanatı bu şekilde kapandı ve halefi Birinci Abdülhamîd, tahta geçer geçmez, Küçük Kaynarca Anlaşması denen feci belgeyi kabûl etmek durumunda kaldı.</p>

  <p class="normal">Üçüncü Mustafa’nın yerine, kardeşi Birinci Abdülhamîd tahta çıktı (21.1.1774 – 7.4.1789, doğ. 20.3.1725).</p>

  <p class="normal">Osmanlı Devleti’nde reform hareketleri iki safhaya ayrılır: Birinci safhada Hoca Sâdeddin Efendi, İkinci Osmân, Dördüncü Murad, Köprülü Mehmed Paşa ve birtakım fikir adamları vardır ki, devlete 16. asırdaki gücünü kazandırmak isterler. Avrupa etkisi yoktur veya çok azdır. Zira 17. asırda Osmanlı Devleti, hâlâ Avrupa’dan üstündür.</p>

  <p class="normal">İkinci safha, Üçüncü Ahmed (1703-1730) ile başlar. Gerek onun, gerek halefleri olan Birinci Mahmud (1730-1754), Üçüncü Mustafa (1757-1774), Birinci Abdülhamîd (1774-1789) devirlerindeki reformlarda Batı etkisi açıktır. Birtakım müesseseler, Batı örneğine göre düzenlenir veya düzenlenmek istenir ve Batı’dan bazı yenilikler gelir. Ulemâ sınıfı ile sıkı ittifak içinde bulunan yeniçerilerden çekinen padişahlar ve vezirler, daha radikal reformlara gidemezler. Tavizci ve çekingen reformlar, bir kaç yeni müessese ile yetinirler. Radikal reform, Birinci Abdülhamîd’in halefi Üçüncü Selim (1789-1807) ile başlar.</p>

  <p class="normal">Yukarıda Birinci Mahmud’la kardeşi Üçüncü Osman’ın hiç çocukları olmadığını, İkinci Mustafa dalının 1757’de söndüğünü, kardeşi Üçüncü Ahmed’in oğullarından ikisinin, Üçüncü Mustafa ile Birinci Abdülhamîd’in Hânedân’ı devâm ettirdiğini söylemiştik. Üçüncü Mustafa dalı da erkek tarafından 1808’de Üçüncü Selim’in ölümü ile kesildiği için Hânedân, Birinci Abdülhamîd’den yürüdü. Üçüncü Selim’in de çocuğu olmadı.</p>

  <p class="normal">Konumuz olan İkinci Mahmud, Birinci Abdülhamîd’in oğludur. Onun için Birinci Abdülhamîd ailesi hakkında bir kaç cümle söylemek gerekir: Bu padişah 15 hanımla evlendi ve bunlardan 23 çocuğu oldu. Bunlardan 4 kızı ile 2 oğlu yaşadı. Diğerleri bebekken öldüler. Bebekken ölenler içinde en çok yaşıyanlar 2. velîahd Şehzâde Mehmed (1776-1781), 2. velîahd Şehzâde Süleyman (1779-1786), 4. velîahd Şehzâde Mehmed Nusret (1782-1785), Fatma Sultan (1782-1786), Emîne Sultan (1788-1791)’dır. Üçüncü Mustafa’nın yaşıyan kızları Ahter-Melek Hanım (1758?-1785), Ayşe Dürr-i Şehvâr Sultan (Hanım) (1760?-1826), padişahlığında doğan Esmâ Sultan (1778-1848) ve Hibetullâh Sultan (1789-1841)’dır. Birinci Abdülhamîd’in yaşayan oğulları, Dördüncü Mustafa (8.9.1779-16.11.1808, saltanatı 29.5.1807-28.7.1808) ile İkinci Mahmud’dur (20.7.1785-1.7.1839, tahta çıkışı 28.7.1808).</p>

  <p class="normal">Babası Birinci Abdülhamîd öldüğü zaman, Şehzâde Mahmud, 3 yaşını 8 ay ve 18 gün geçiyordu, çok küçük bir çocuktu. 6 yaş büyük ağabeyi Şehzâde (Dördüncü) Mustafa ise 9,5 yaşında idi. İşte Birinci Abdülhamîd ölüp yerine ağabeyi Üçüncü Mustafa’nın oğlu Üçüncü Selim tahta çıktığı zaman (7.4.1789), bu 9,5 yaşındaki Şehzâde Mustafa velîahd ve kardeşi Şehzâde Mahmud ise 2. velîahd oldu ve padişah ile bu iki şehzade dışında Osmanoğulları Hânedânı’nın başka hiç bir erkek üyesi, şehzâdesi mevcud değildi. Üçüncü Selim’in de çocuğu olmadığı için, onun 1807’ye kadar devâm eden saltanatı boyunca, Şehzâde Mustafa ile kardeşi Şehzâde Mahmud, Osmanoğulları’nın iki imparatorluk prensi olarak kaldılar, üçüncü bir şehzâde doğmadı.</p>

  <p class="normal">Şehzâde Mahmud’un hayal meyal hatırladığı babası Birinci Abdülhamîd 64 yaşında, 15 yıllık bir saltanattan sonra ölmüşdü (Şehzâde Mahmud doğduğu zaman babası Birinci Abdülhamîd 60 yaşını 4 ay geçiyordu). Ölüm şekli patetik’tir: Ukrayna’da Özü kalesinin Ruslar’ın eline düştüğünü, kaledeki bütün Türkler’in kadın, erkek, çocuk kılıçtan geçirildiğini anlatan Sadrâzam arîza’sını (raporunu) okurken beyin kanaması geçirir ve ölür. Tebeasını koruyamamış olmanın utancıyle ar damarı çatlamıştır. İşte Sultan Mahmud böyle bir karakter yapısındaki babadan doğdu. Sonraki asırlarda tarihimiz, yüz binlerce Türk’ün ölümü karşısında kılı kıpırdamayan devletlülerle dolup taşacaktır.</p>

  <p class="solbaslik">Nakş-ı Dil Vâlide-Sultan</p>

  <p class="normal">Sultan Mahmud’u doğuran Nakş-ı Dil Hanım (1768?-1817), oğlu İkinci Mahmud adıyle tahta çıkınca Vâlide-Sultân olarak (28.7.1808-28.8.1817) 9 yıl müddetle imparatorluk protokolünde 2. yeri işgal etti. Fâtih Camii yanındaki türbesinde gömülüdür. Fâtih’te mektep, sebil, imaret, meşrûta, Kasımpaşa’da çeşme, namazgâh, Sultanahmet’te çeşme, Alemdağı’nda çeşme, Ayvansaray’da mescid gibi hayrâtı vardır<sup class="calibre3"><a href="../Text/mahmut_split_009.html#footnote-100-1" id="footnote-100-1-backlink">[1]</a></sup>. İşte bu vâlide-sultân’ın şahsiyeti üzerinde pek çok münakaşa edilmiştir.</p>

  <p class="normal">Nakş-ı Dil Vâlide-Sultân, Kafkasyalı, muhtemelen Gürcü’dür. Bir kısım Batılılar ise onun Fransız asıllı olduğu üzerinde ısrar etmişlerdir<sup class="calibre3"><a href="../Text/mahmut_split_010.html#footnote-100-2" id="footnote-100-2-backlink">[2]</a></sup>. Hattâ Sultan Mahmud’un Batı’cılığı ve dehâsı, annesinin Avrupalı ve Fransız olmasından kaynaklanıyormuş! Bunu söyliyen Batılı yazarlar bile çıkmıştır. Vâlide-Sultân’ın küçük yaşta Türk korsanlarının eline düşüp Saray’a gönderilen, Antiller’de Martinik adasında oturan soylu bir Fransız ailesinin kızı olduğu hakkındaki iddia veya rivayet, kesin şekilde yanlış ve geçersizdir. Zira denizde kaybolan Mademoiselle Aimée du Buc de Rivery’nin kayboluş tarihi, yaşı, kronoloji bakımından onun Nakş-ı Dil olmasını imkânsız kılıyor. Kaldı ki, Osmanoğulları’nın aile geleneklerinde böyle bir rivayetin izi bulunmamaktadır ve hepsi baba-annelerinin Kafkasyalı olduğunda birleşmişlerdir.</p>

  <p class="normal">Aslında Sultan Mahmud’un annesinin Fransız asıllı bulunmasında en ufak bir küçültücü taraf olamazdı. Öyle olsaydı ne değişirdi? Ancak değildir. Batılılar’ın Fâtih’in annesinin de Fransız asıllı olduğu iddiaları ünlüdür. Üstelik bazı hayali geniş Avrupalı yazarlar, Nakş-ı Dil Vâlide Sultân’ın Hıristiyan imanı ile öldüğünü yazmak derecesinde saçmalığa düşmüşlerdir.</p>

  <p class="solbaslik">Şehzâde Mahmud’un Doğumu, Gençliği</p>

  <p class="normal">Şehzâde Mahmud, Birinci Abdülhamîd ile Nakş-ı Dil’in oğlu olarak 20 Temmuz 1785 günü Topkapı Sarayı’nda doğdu. Sultan Abdülhamîd’in son doğan şehzâdesidir. 4. velîahd yâni tahtın 4. adayı olarak doğdu ve 3 aylıkken gene bebek yaşta bir ağabeyinin ölümü üzerine 3. velîahdliğe yükseldi. Babası Birinci Sultan Abdülhamîd’in ölümünde 4 yaşını doldurmamıştı ve bu ölümle 4 yaşına gelmeden 2. velîahdliğe yükseldi.</p>

  <p class="normal">Kendisinden 23 yıl, 6 ay, 27 gün büyük olan amca oğlu Üçüncü Selim’in 18 yıl, 1 ay, 19 gün süren bütün saltanatı boyunca 2. velîahd olarak kaldı. I. Velîahd ise, kendisinden 6 yaş büyük olan ağabeyi Sultan Mustafa idi.</p>

  <p class="normal">Şehzâde Sultan Mahmud’un şahsiyeti, Üçüncü Selim’in 18 yıllık saltanatı sırasında oluştu. Bu müddet içinde eğitim ve öğretim gördü. Bilindiği gibi Üçüncü Selim, 1595’te ölen Üçüncü Murad’dan beri gelen padişahlar arasında en yüksek tahsillisi, en geniş kültürlüsü olarak 1789’da tahta çıktı. Tahta çıktığı günden tam 3 ay, 7 gün sonra Büyük Fransız İhtilâli (14.7.1789) başlamıştır. Aydın, reformist, enerjik Üçüncü Selim erkek olarak iktidarlı, fakat kısırdır. 16 cariye ile evlenmiş, hiç bir çocuğu olmamıştır. Geleneksel olarak monarşilerde, velîahd, hükümdarın öz oğlu olmadığı takdirde, hükümdar-velîahd ilişkileri soğuktur. Üçüncü Selim’in velîahdi Şehzâde Sultan Mustafa, onun amcasının (babasının küçük kardeşinin) büyük oğlu idi. Oğlu değil, kardeşi ve yeğeni bile değildi. Üstelik Şehzâde Mustafa mağrur, durgun, karizmadan mahrum bir prensti. Sultan Selim, velîahdine çok iyi muamele etti, fakat onu sevemedi. Sultan Mustafa da amca oğlu Sultan Selim’i hiç sevememiş, hattâ anlıyamamıştır. Muhtemelen çocuk yaşta iken bile Sultan Selim’in radikal reformlarını kavrıyamamış, geleneksel düzeni yıkacağından endişe etmiştir. Üçüncü Selim, hiç sevmediği amca oğluna iyi davranmaya şu bakımdan da vicdanen borçlu idi: Şehzâde Mustafa’nın babası Birinci Abdülhamîd, Sultan Selim velîahd iken reformcu sadrâzam Halil Hamîd Paşa’nın komplosunda onunla işbirliği yapıp amcasını tahttan indirmek, yerine çıkmak istemişti. Osmanlı tarihinin önemli iç olaylarından biridir. Meşrû bir imparatoru, Osmanlı hâkan-halîfesi’ni, üstelik hiç bir sebep olmaksızın, sadece radikal reformcu olmayıp ılımlı reformcu (yâni inkılâpçı değil ilerici) olduğu için tahttan indirmeye teşebbüsün cezası tektir. Birinci Abdülhamîd, bu cezayı sadrâzamı hakkında uyguladı, yeğeni olan velîahd Sultan Selim için uygulamadı. Onun için de uygulasaydı yerine yeğeni değil, doğrudan doğruya oğlu geçecekti. Ancak merhametli, sorumluluk duygusuna sahip, Allah’tan korkan bir adamdı. Sultan Selim, amcasının hakkındaki bu davranışını hayatının sonuna kadar unutmadı ve onun oğlu olan Sultan Mustafa’nın âdeta kendi icraatını beğenmez tutumuna sabretti.</p>

  <p class="normal">Üçüncü Selim’in, velîahd Şehzâde Sultan Mustafa’nın ayrı anneden kardeşi olan 2. velîahd Şehzâde Sultan Mahmud’a karşı tutumu ise, bambaşka oldu. Kendi çocuğu olmayacağını anladıktan sonra, 24 yaş küçüğü olan ve tahta geçtiği zaman 4 yaşından küçük bulunan Şehzâde Mahmud’u oğlu gibi kabûl etti. Tamamen evlâd muamelesi yaptı. Üstelik Şehzâde Mahmud, ağabeyi Mustafa’nın aksine sevimli, karizmatik, yakışıklı, olağanüstü zeki ve kavrayışlı, espri’si olan, mizahtan hoşlanan, tenkitlere kulağı açık bir çocuktu. 4 yaşında kaybettiği babasını zamanla unuttu. Üçüncü Selim’i iç dünyasında babası olarak kabûl etmeye başladı. Pâdişâh ve 2. velîahdi olan kuzeni, fevkalâde kaynaştılar. Velîahdinin eğitimi ile rutin şehzâde öğrenimi dışında hiç uğraşmıyan Üçüncü Sultan Selim, 2. velîahdinin eğitim ve öğrenimi ile çok yakından ilgilendi.</p>

  <p class="normal">Mutlak monarşilerde iktidarın dışında kalanlar, muhalifler, memnuniyetsizler, hükümdârın değil, velîahdin çevresinde birikir ve çöreklenirler. Bu durumda velîahd, ister istemez muhalefet lideri hâline gelir ve hükümdarla arası açıldıkça açılır. Sultan Selim’in şehzâdesi olmadığı için, Hânedân’ın kendisinden başka iki erkek üyesi, imparatorluk prensi olan iki amca-zâdesi, Sultan Mustafa ve Sultan Mahmud, şehzâdelere uygulanan <span class="idebold">kafes</span> sisteminin sert disiplininden uzak kaldılar. Zaten Sultan Selim mutlak bir monarşide olabildiği nisbette liberal bir hükümdardı. İki şehzâdeyi sıkmadıktan başka, onlar hastalanır, sıkılır, ölürler ve Osmanoğulları denen azametli hânedan tarihe karışır endişesi içindeydi (bu endişesini açıkça söylemiştir).</p>

  <p class="normal">Sultan Mahmud, Üçüncü Selim gibi, 16. asır şehzâdelerine epey yakın düzeyde bir öğrenim gördü. Lalası Anber Mehmed Ağa, 1808’de tahta çıkınca hazînedâr, dârüssaâde ağası (1813-5) oldu, Şam’da oturdu, 1823’te şeyhu’l-Harem olup 1827’den sonra Şam’da öldü. Sonraki lalası Mehmed Bey, Seferli Odası kethudâsı idi. Sultan Mahmud tahta çıkınca silâhdâr-ı şehryârî olup 4 ay sonra Kıbrıs’a sürüldü, 1820’de orada öldü. Vezirlerden Boşnak Receb Paşa’nın (1698?-1768) küçük oğludur. Son baş lalası Tayyâr Efendi (1733-1834, <span class="idebold">Târîh-i Enderûn,</span> III, 405-6), 101 yaşında öldü. Oğlu 5 ciltlik Enderûn tarihinin yazarı Ahmed Atâ Bey’dir. Sultan Mahmud’un sülüs, nesih ve celî icâzetleri aldığı hat hocaları Kebeci-zâde Mehmed Vasfî Efendi (ölm. 1832, <span class="idebold">Son Hattatlar,</span> 447 v.dd.) ve Kazasker Mustafa Râkım Efendi’dir (1758-1826, <span class="idebold">Son Hattatlar,</span> 269 v.dd.). Tanbûr ve ney ile musikiyi bizzât Sultan Selim’den öğrendi ki, padişahça ne kadar sevildiğini gösterir. Sonradan padişah olunca, Kazasker Tosyalı Mustafa İzzet Efendi’den ney’ini ilerletti. İlk sazı tanburdur. Fakat Üçüncü Selim, Sultan Mahmud’un asıl tabir caizse siyâsî ilimler ve politika hocasıdır.</p>

  <p class="normal">Şehzâdeliğinde Adlî mahlasını alarak bu isimle şiir yazdı. “Sultân Mahmûd-i Adlî” denmesi mahlası sebebiyledir. Şâir, bestekâr, tanbûrî, neyzen, hânende, büyük hattat olan Sultan Mahmud, Mevlevî ve Nakşbendî idi. Arapça ve Farsçaya vâkıftı ve padişahlığında konuşulanı anlıyacak, fakat kendisi konuşamıyacak derecede Fransızca öğrendi. İyi öğrenemediği bu Batı dilini büyük oğlu Sultan Abdülmecîd’e çok iyi öğreterek öldü.</p>

  <p class="solbaslik">Biyografisinden ve Şahsiyetinden Bazı Çizgiler</p>

  <p class="normal">Atâ Bey’e göre Sultan Mahmud’un “kadd-ü kaameti tûle mâil (boyu bosu uzuna yakın) ve vechi müdevver (yüzü yuvarlak), lihyesi (sakalı) siyâh ve endâmı matbû (vücudu güzel) idi”. “Ayasofya’da bir nümûne-i hârika olan büyük levha İkinci Sultan Mahmud’undur” (<span class="idebold">Son Hattatlar,</span> 227).</p>

  <p class="normal">İkinci Mahmud, 1 Temmuz 1839 geceyarısından sonra bir müddetten beri dinlendiği ablası Esmâ Sultan’ın Çamlıca’daki küçük sarayında öldü. 54 yaşını bitirmesine 18 gün kalmıştı (53 yıl, 11 ay, 12 gün). 28 Temmuz 1808 (zevâlî saat 8.00)’de başlıyan saltanatı bu sûretle 31 yıldan 26 gün eksiktir (30 yıl, 11 ay, 4 gün). Doğumunda 4. velîahd, az sonra 3. velîahd, babasının ölümüyle 4 yaşına gelmeden 2. velîahd oldu ve 2. velîahdliği 18 yıl, 1 ay, 19 gündür ki, Üçüncü Selim’in saltanat müddetidir. Tahta 1 yıl, 2 ay için ağabeyi Dördüncü Mustafa oturdu. Dördüncü Mustafa’nın ancak ölümünden 6 ay sonra doğan ve 6 aylık ölen Emîne Sultan adlı kızı olmuşdur. Onun için Dördüncü Mustafa devrinde kardeşi Sultan Mahmud, 14 ay müddetle velîahd idi. Bu müddet içinde tahttan indirilen Üçüncü Selim de hayatta idi ve onu tekrar tahta çıkarmak için “Rusçuk Yârânı” denen reformcu komite gizlice faaliyette idi. Üçüncü Selim’i öldürten Dördüncü Mustafa, ayni gün tahttan indirilerek yerine İkinci Mahmud çıkarıldı. Dördüncü Mustafa da 3 ay, 19 gün sonra öldürüldü. Sultan Mahmud tahtta hayattaki tek erkek Osmanoğlu olarak kaldı. İlk 3 çocuğu kız oldu. Ancak 25.12.1812’de Şehzâde Murad, velîahd olarak doğunca, Dördüncü Mustafa’nın ölümünden, 3 yıl, 1 ay, 9 günden beri boş kalan verâset makamı doldu. Bu şehzâde Murad gerçi yaşamadı. Ama onun doğumu, babası İkinci Sultan Mahmud’un doğumundan bu yana, tam 26 yıl, 7 ay, 6 günden beri Osmanoğulları’nda ilk şehzâde doğumu olduğu için, sevinçle karşılandı. Hânedân’ın erkek tarafından kesilmesi, imparatorluğun derhal ayrı devletlere ayrışarak dağılması demek olduğu için, çok korkulurdu.</p>

  <p class="normal">3 yaşını 8 ay, 18 gün geçe, kendisinden 23 yıl, 6 ay, 27 gün büyük olan amca oğlu Üçüncü Selim’in 2. velîahdi olan Sultan Mahmud, Üçüncü Selim’in tahttan indirilmesi üzerine, 18 yıl, 1 ay, 19 gün sonra 21 yaşını 10 ay, 9 gün geçe velîahd, 14 ay sonra 23 yaşını 9 gün geçe de padişah (hâkan-halîfe) oldu.</p>

  <p class="normal">İkinci Mahmud, sürmenaj ve veremden öldü. Halkın kısaca “Türbe” dediği Sultan Mahmud Türbesi’ne gömüldü. Burası Cağaloğlu’nda, Sultan Mahmud’un çok sevip saydığı ablası Esmâ Sultan’ın (1778-1848) sarayı istimlâk edilerek, arsasının bir kısmı üzerine yapıldı ve 12.10.1840’da Birinci Abdülmecîd tarafından açıldı, sonra bahçesine Tanzîmât devlet adamlarının ileri gelenleri gömülerek bir Tanzîmât panteonu hâline getirildi. Türbe kısmına, Sultan Mahmud’un yanına ise küçük oğlu Sultân Abdülazîz 1876’da ve Sultan Mahmud’un torunu İkinci Abdülhamîd 1918’de, Sultan Abdülazîz’in oğlu Velîahd-i Saltanat Yusuf İzzeddin Efendi ise 1916’da gömüldü.</p>

  <p class="normal">Vehhâbîler’in Mekke’den çıkarılması üzerine (23.1.1813), Şeyhulislâm Dürrî-zâde Abdullah Efendi’nin 28.5.1813 hutbesi ile Sultan Mahmud’a “Gazi” unvanı verilmiştir.</p>

  <p class="normal">Tahta çıkan Sultan Mahmud’a o zaman sadece nakıybüleşrâf olan ayni Abdullah Efendi kılıç kuşattı ki, 14 ay önce de Dördüncü Mustafa’ya kılıç kuşatmıştır (Eyüp Türbesi içinde padişahların kılıç kuşanması, taç giyme töreni mesâbesindedir).</p>

  <p class="normal">İlk Fransızca öğrenen padişah olan İkinci Mahmud’un saltanatı 2 döneme ayrılır: 16.6.1826’ya kadar 17 yıl, 10 ay 19 gün süren birinci dönem ve bu tarihte Vak’a-i Hayriye ile başlayıp padişahın ölümü ile sona eren 13 yıl, 15 gün süren ikinci dönem. Gerçi Nizâm-ı Cedîd 1793’te îlân edilmiş, fakat 1807 ve 1808 ihtilâlleri ile bu rejim sona ermişti. Vak’a-i Hayriye ile kesin ve dönüşü olmıyan yenileşme (Osmanlıca: teceddüd), reform (Osmanlıca: ıslâhât), düzenleme (Osmanlıca: tanzîmât) dönemi ve Osmanlı İmparatorluğu’nun hemen bütün müesseselerinin yenileştiği son 86 yıllık devri başlar.</p>

  <p class="normal">Sultan Mahmud, İstanbul dışına da çıktı. 1828 yazını Tarabya karargâhında geçirdi. Yeni ordusunu yetiştirmek için iki yıl da Râmî kışlasında kaldı. 2 def’a Gelibolu ve Bolayır’ı ziyaret etti ki Bolayır’da Rûmeli Fâtihi Ulu Şehzâde Süleyman Paşa’nın türbesi vardır (Orhan Gazi’nin büyük oğlu ve Birinci Murad’ın ağabeyi). 1831’de Doğu Trakya’yı gezdi (Vak’a-nüvîs Es’ad Efendi, <span class="idebold">Sefer-nâme-i Hayr</span>). 1827 Rodos seyahatini Sür’at adlı buharlı yatı ile yaptı. Nisan 1837 Tuna seyahatinde (Es’ad Efendi, <span class="idebold">Âyâtü’l-Hayr</span>), yatı ile İstanbul’dan Varna’ya çıktı. Varna-Şumnu-Silistre-Ruscuk-Tırnova-Gabrova-Kızanlık-Eski Zağra-Edirne yoluyle 40 günde İstanbul’a döndü. Bu seyahati, padişahın maiyyetinde bulunan Prusyalı kurmay subay Helmuth von Moltke de kaleme de almıştır (sonradan Almanya genel kurmay başkanı ve feldmareşal olan Napoléon’dan sonra Avrupa’nın yetiştirdiği en büyük askerdir).</p>

  <p class="normal">Şehzâdeliği hemen hemen Topkapı Sarayı’nda geçen Sultan Mahmud, 31 yıllık saltanatında Topkapı Sarayı dışında pek çok sarayda oturdu. Yazları Beşiktaş (Eski Dolmabahçe) Sarayı’nda geçirmeyi severdi ki, bugünki Dolmabahçe Sarayı yerinde ahşab bir saraydı. Gene ahşab olan Eski Beylerbeyi Sarayı’nda, Çinili, Yıldız, Bebek, Tarabya, Kalender, Îcâdiye, Göksu, Çengelköyü, Şemsipaşa, Çamlıca, Eyüb Bahâriye, Kâğıdhâne Çağlayan, İmrahor kasırlarında kaldığı da olurdu. Eyüb Bahâriyesi’nde annesinden kalma kasırda 1828-29 kışını geçirdi. Ablasının koru içindeki Çamlıca’daki küçük dinlenme sarayında da son günlerini geçirip öldü. Padişahlar sonuna kadar Topkapı Sarayı’nda techîz ve tekfîn edildikleri için, tabutu buraya getirilip hazırlandı ve eller üzerinde Cağaloğlu’na götürülüp gömüldü.</p>

  <p class="normal">Sultan Mahmud pek çok hükümdar, prens, prenses, soylu devlet adamını kabûl etti. Yabancılarla serbest şekilde konuşmaktan hoşlanırdı. Onlara iltifat eder, nişan ve hediye verirdi. Rodos’a giderken İzmir’e uğramıştı. Orada Yunan kralı Otto gelip kendisini ziyaret etti ve Yunan Devleti’nin Osmanlı’dan koparılarak kurulmasına şiddetle karşı olan Sultan Mahmud ile bugünkinin üçte biri büyüklüğündeki ilk Balkan devleti olan Yunanistan’ın arasını bulmaya çalıştı.</p>

  <p class="normal">Tahta çıkmasından bir iki saat önce hayatını kurtaran Cevrî Kalfa’yı, Harem’e başhazînedâr (1808-1825) yapdı ki, Harem’in en yüksek kadın görevlisidir ve rütbesi vezîr (mareşal) rütbesine eşitti.</p>

  <p class="normal">Sultan Mahmud’un danışmanı Hâlet Efendi, 13 yıl kadar “müsteşâr-ı saltanat = imparatorluk danışmanı” unvânı ile anıldı. Sultan Mahmud bu adamı Yeniçeri ocağını ve muhafazakârları yanında tutmak, her türlü fitneden haber almak için kullanırdı. Sultan Mahmud bu zümrelere karşı idi, fakat 1826’ya kadar açıkça cephe alamadı, 1826’da ise darbesini amansız biçimde vurdu. Sonunda Mehmed Saîd Hâlet Efendi diktatör tavırları almaya başladı ve 1822 aralığında Konya’da kellesi kesildi. Üçüncü Selim zamanında Paris büyükelçisi (1802-1807), 2 defa nişancı (devlet nâzırı), vekâleten reîsülküttâb ve kethudâ (dış ve iç işleri bakanı), bir ara musâhib-i şehryârî (padişah nedîmi) olmuştu.</p>

  <p class="solbaslik">Eşleri</p>

  <p class="normal">Avrupa’dan pek çok şeyi bize getiren İkinci Mahmud’un zevkleri Şark zevki idi. Geleneksel Türk kültürü içinde yetiştiği için bu da normaldir. Esmer, siyah saçlı kadınlardan hoşlanırdı. Batı kültürü ile yetiştirilen oğlu ve halefi Sultan Abdülmecîd ise sarışın, mavi gözlüleri beğenirdi.</p>

  <p class="normal">Sultan Mahmud’un 18 eşi oldu. Bunlarla 1808-1829 arasında çeşitli tarihlerde evlendi. 7’si Sultan Mahmud’un zamanında öldü. Bunlardan Bezm-i Âlem İkinci Kadınefendi (1807-2.5.1853) Birinci Abdülmecîd’i doğurarak 1839-1853’te, 2. ıkbâl Pertev-niyâl Hanımefendi (1812?-5.2.1883) ise Sultan Abdülazîz’i doğurarak 1861-1876’da Vâlide-Sultân olup imparatoriçeliğe yükseldiler. Sultân Mahmûd’un en son ölen eşi başıkbâl Hüsn-i Melek Hanımefendi’dir (1812?-10.1886). İkinci Mahmud’un bir şarkısı, bu hanımefendi için bestelenmiştir: <span class="idebold">Hüsn-i Melek bir perîdir.</span> Sultan Mahmud’un hayatında ölen 2. eşi Âlîcenâb Başkadınefendi, Velîahd Abdülhamîd Efendi’nin annesidir, Fâtih’te sebil yaptırdı. 1809’da ölen ilk eşi Fatma Başkadınefendi’nin yerine başkadın olmuştu. Onun yerine 1842’de hacca giden Pertev-Piyâle Nevfidân Başkadınefendi oldu (4.1.1793-25.12.1855), 4 sultan, 1 şehzâde doğurdu, hiç biri yaşamadı, 1832’de üvey kızı Âdile Sultân’ı evlâd edindi. Mekke ve Medîne yoksulları, Topkapı Sarayı için vakıfları, Zindankapısı’nda camii vardır. Üvey oğlu Sultan Abdülazîz, 1865 Mayısı’nda Londra’dan satın alınan bir savaş zırhlısına, ayrıca yatlarından birine Pertev-Piyâle adını vermiştir ki, şehzâdeliğinde bu üvey annesinin kendisine emeği geçtiğini gösterir. Âdile Sultan’ın annesi Zer-nigâr İkinci Kadınefendi, Sultan Mahmud’un hayatında 1832’de öldü. Sâliha Sultân’ın annesi Âşûb-i Cân İkinci Kadınefendi’dir (1793? – 10.6.1870), Sultan Mahmud’un ölümünden sonra Beşiktaş’taki sâhil-sarayında ve Çamlıca’da kasrında yaşadı. Mihr-i Mâh Sultân’ı Hoşyâr İkinci Kadınefendi doğurdu, 1859 başında hac için gittiği Mekke’de öldü. Sarayı Maçka’da idi. Burgaz’da (Bulgaristan) cami ve medrese, Kasımpaşa’da çeşme yaptırdı. Pervîz-felek Dördüncü Kadınefendi (ölm. 21.9.1863), Atıyye ve Hadîce Sultânlar’ın, bebek ölen Fatma Sultân’ın annesidir. Sultan Mahmud’un sondan bir önceki eşi 3. Ikbâl Tiryâl Hanımefendi (1810?-1883) ünlüdür, Sultan Azîz zamanında 2. Vâlide-Sultân muamelesi görmüştür. Çamlıca ve Üsküdar’da çeşmeler yaptırdı. Çamlıca’da camlı köşkü, Beylerbeyi’nde sarayı vardı.</p>

  <p class="solbaslik">Çocukları</p>

  <p class="normal">İkinci Mahmud’un ilk çocuğu Fatma Sultan 4.2.1809 ve sonuncusu Şehzâde Nizâmeddin ondan 25 yıl sonra 29.12.1833’te doğdular. 13 kızı ile 12 oğlu, hiç biri 3 yaşını bulmadan öldü. Diğer çocukları şunlardır:</p>

  <p class="normal">Velîahd-Şehzâde Sultan Murad (25.12.1811-14.7.1812), Velîahd-Şehzâde Sultan Abdülhamîd (6.3.1813-20.4.1825), Birinci Sultan Abdülmecîd (25.4.1823-25.6.1861), Sultan Abdülazîz Han (18.2.1830-4.6.1876), Şehzâde Nizâmeddin (29.12.1833-3.1838); Fatma Sultan (30.4.1810-7.5.1825), Sâliha Sultan (16.6.1811-5.2.1843), Mihr-i Mâh Sultan (10.6.1812-3.7.1838), Atıyye Sultan (2.1.1824-11.8.1850), Hadîce Sultan (6.9.1825-19.12.1842), Âdile Sultan (23.5.1826-12.2.1899).</p>

  <p class="normal">Sâliha Sultan, Dâmâd Mehmed Halil Rif’at Paşa (1795?-4.3.1856) ile evlendi ki müşîr, serasker, kapdân-ı deryâ (7 yıl, 4 ay, 6 gün), Tophâne müşîri, Petersburg sefîri, ünlü Tanzimatçı’dır. Küçük yaşta ölen 2 oğlu, vezir Server Paşa ile evlenen kızı Ayşe Sıdıka Hanım-Sultan doğdu.</p>

  <p class="normal">Mihr-i Mâh Sultan, Dâmâd Bursalı Mehmed Saîd Paşa (1798?-12.1868) ile evlendi ki, müşîr, kapdân-ı deryâ, serasker, ticâret nâzırı, Tanzimat muhâlifidir, 1861’de sadâreti reddetmiştir. Ölü doğan bir oğulları dışında çocukları olmadı.</p>

  <p class="normal">Atıyye Sultan, Dâmâd Ahmed Fethi Paşa (1801-14.2.1858) ile evlendi ki müşîr, Tophâne müşîri, Sultan Mecîd devri ortalarında “müsteşâr-ı saltanat”, ünlü Tanzimatçı’dır. Kızları Seniyye Hanım-Sultan (1843-1910) Müşîr Hüseyin Hüsni Paşa ile, Ferîde Hanım-Sultan (1847-1913) ise müşîr Mahmud Nedîm Paşa ile evlendi.</p>

  <p class="normal">Âdile Sultan, Dâmâd Mehmed Ali Paşa (1813-30.6.1868) ile evlendi ki, sadrâzam (1852-3), mâbeyn müşîri, kapdân-ı deryâ (12 yıl, 1 ay, 2 gün) oldu. Kızları Hayriye Hanım-Sultan (1846-1869) vezîr İşkodralı-zâde Ali R ızâ Paşa ile evlendi. Ayrıca bebekken ölen 2 kız ve 1 oğulları oldu.</p>

  <p class="normal">Kendisinden sonra ve bugün yaşıyan bütün Osmanoğulları’nın atası İkinci Mahmud’dur. Hânedân, ondan sonra üst üste tahta çıkan 2 oğlu, Sultan Abdülmecîd (saltanatı 1839-1861) ve Sultan Abdülazîz (1861-1876) olmak üzere iki daldan yürüdü. Mecîdîler denen birinci dal kalabalık, Azîzîler denen ikinci dal daha az üyelidir.</p>

  <p class="normal">Son 13 yıllık saltanatında Türkiye’nin çehresini artık geriye adım atılamıyacak derecede değiştiren İkinci Sultan Mahmud’un bestekârlığı, san’atkâr şahsiyeti üzerinde de durmak gerekir. Üstad bir bestekârdır (<span class="idebold">Türk Musikisi Ansiklopedisi</span> II, 2a-b). Günümüze kadar 26 parçasının notası gelmiştir, 23’ü şarkı formundadır. Batı Musikisi’ni Devlet’in çatısı altında resmen Türkiye’ye sokan, Muzıkay-ı Hümâyûn’u Avrupa ve Türk musikileri bölümleri hâlinde kuran, 1826’da Asâkir-i Mansûre-i Muhammediyye için bir Marş besteliyen, Sultan Mahmud’dur. Güftesi de kendisine ait bulunan şu Hicâz Aksak Dîvân’ı, musikimizin şâheserlerindendir:</p>

  <p class="indentmetin"><span class="ideitalik">Ebrûlerinin zahmı nihandır ciğerimde</span></p>

  <p class="indentmetin"><span class="ideitalik">Gül-ruhlerinin handelerî çeşm-i terimde</span></p>

  <p class="indentmetin"><span class="ideitalik">Eşkim yerinê kan dökülür dîdelerimde</span></p>

  <p class="indentmetin"><span class="ideitalik">Sevdâ-yı muhabbet, esiyor şimdi serimde</span></p>

  <p class="indentmetin"><span class="ideitalik">Takdîre ne hâcet bu da varmış kaderimde</span></p>

  <p class="normal">İkinci Mahmud, Türk Musikisi’nin son büyük koruyucusu sayılır. Başta Üçüncü Selim’den devraldığı asrın en büyük bestekârı İsmâîl Dede Efendi olmak üzere, bestekârlarımızı sevgiyle himaye etmiş, daima ve cömert şekilde kollamıştır. Diğer san’at ve ilim adamlarına da ayni yakın ilgiyi göstermiştir. Bayındırlığı seven bu hükümdar, pek çok bayındırlık eserleri yaptırmış, vakıflar kurmuştur ki sayılması mümkün değildir. İnce yemek merakı da bilinmektedir. En sevdiği yemek kılıç balığı şişi idi. Arada içerdi Mevlevîhâneler’e gider, âyîn dinler, ihsanda bulunurdu.</p>

  <p class="normal">İkinci Sultan Mahmud Han (Osmanlıca: Sultân Mahmûd Hân-ı Sânî-i Adlî), bir milletin asırlar boyunca nâdiren yetiştirebildiği büyük dehâlardan biridir. Türkiye’de mutlak monarşinin son hükümdârıdır. Ondan sonra Osmanlı imparatorluk tahtına Sultan Mahmud’un 2 oğlu ile 4 torunu, toplam 6 padişah, hepsi şu veya bu sûretle yetkileri kısıtlı olarak Devlet’i temsil etmişlerdir. Avrupa’nın 18. asırda yetiştirdiği “aydın despot” tipi hükümdarların bizim tarihimizdeki en karakteristik olanıdır. Politika, yönetim, devlet başkanlığı dehâsı münakaşa edilmemiştir. Kendisine “gâvur padişah” diyen mutaassıp Türkler de, şahsiyetini ölesiye kıskanan Çar Birinci Nikolay da, takdirkârları derecesinde, dehâsını tasdik etmişlerdir.</p>

  <p class="normal">Çok meraklıdır. Bilhassa Avrupalılarla görüşmeye, onları incelemeye, düşüncelerine nüfuz etmeye çalışır. Bir bakıma İkinci Abdülhamîd’e benzemektedir ama, onun gibi içine kapalı ve kuşkulu değildir. Vak’a-i Hayriye günü ise gerçek bir Dördüncü Murad’dır. Gururla ilgisi yoktur. San’at ve ilim adamları ile senli benli konuşmakta, onlarla şakalaşmaktadır. Sabır gereken yerde yıllarca sabredebilmekte, vurmak ve çözmek gerektiği anda bir dakika tereddüt etmeksizin icraya geçmektedir. Neş’eli, mizâha yatkın, espri’den hoşlanan, gülümser çehreli bir adamdır. Kaşlarını nadiren çatmakta, çattığı an da yer yerinden oynamaktadır. Engin tecrübesine rağmen, 19. asrın başlarının dejenere olmuş Osmanlı yüksek çevresi tarafından hiç bir zaman kandırılmamış ve atlatılmamış olduğu söylenemez. Ama yeniçerilere, Kapıkulu ocaklarına yıllarca kanmış görünmüş, köhnemiş orduya, Enderûn Saray Akademisi çıkışlı adamlarını dikkatle general atamış, yeniçeri-ulemâ ittifakını bozmaya çalışmış, sonunda ulemâyı yanına alabilmiş, Kapıkulu Ocakları’nı tarihe gömdükten sonra, ulemânın yetkilerinin en büyük kısmını da budamaya başlamıştır. Bu ulemâ sınıfı, 16. asrın ulemâ sınıfı değildir. Cevdet Paşa’nın bize fecî örneklerle uzun uzun anlattığı tereddî etmiş, hiç olmazsa gerilemiş ve çağa ayak uyduramamış bir sınıftır.</p>

  <p class="normal">Çok çalışkan ve enerjik olan Sultan Mahmud, az uyumaktadır. Meşakkat ve mahrumiyete ne dereceye kadar katlanabileceğini iki kışı Râmi Kışlası’nın taş odasında yatarak ve gündüzleri sıradan albay gibi çamurlar içinde yeni ordunun alaylarını talime çıkararak göstermiştir. “Ya Devlet başa, ya kuzgun leşe!”, “Denize düşen yılana sarılır!” gibi sonradan atasözü hâline gelen sözler, onundur. İlkini 1808’de üstâdı ve baba bildiği Üçüncü Selim’in şehid edildiği gün, ikincisini can düşmanı Rusya ile Hünkâr İskelesi ittifakını imzaladığı gün söylemiştir.</p>

  <p class="normal">Mimari, hat, resim gibi san’atlara ilgi göstermiş, musikiyi ise çok sevmiştir. Dinlenmek istediği zaman musiki dinlemiş, tasavvuf zevkini Mevlevî-hâneler’de mukaabele seyredip dinliyerek tatmin etmiştir. Her Cuma çeşitli camilere giderek selâmlık resm-i âlîsi denen şatafatlı imparatorluk törenini icra etmiştir. Mensûb olduğu Hânedân’ın korkusuzluk (ki cesaret’ten farklıdır) ve iyi hitab edebilme hususiyetleri onda da vardır. Güzel sesiyle (ayni zamanda hânende’dir) ve muntazam konuşmasıyla muhâtabını veya hitâb ettiği kitleyi tesir altına almayı bilmiştir. Yakışıklı olması, tesirini arttırmıştır. Halîfe ve hâkan sıfatlarını doğrusu lâyıkıyle kullanmıştır.</p>

  <p class="solbaslik">Kaynaklar Hakkında</p>

  <p class="normal">İkinci Mahmud ve dönemindeki Türk Osmanlı İmparatorluğu için etraflı bibliyografya, ancak bir kitabın hacmine sığdırılabilir. Batı dillerinde de yoğun yayınlar vardır. O dönemin Batı taht şehirlerinde çıkan gazetelerde hemen her gün Sultan Mahmud veya Türkiye’den bahseden haberlere tesadüf etmek mümkündür. Türkiye’de resmî gazete <span class="idebold">Takvîm-i Vekaayî</span> bu dönemde yayınlanmaya başlanmıştır, önemli kaynaktır. Osmanlı Arşivi ve Avrupa arşivleri ise 1808-1839 dönemi Türkiye’si üzerinde milyonlarca belge içermektedir. Avrupa yıllıkları da ilgi çekicidir. Başta <span class="idebold">Almanach de Gotha</span>’nın 1808-1839 yılları gelir. Biyografi ansiklopedisi olarak <span class="idebold">Sicill-i Osmânî</span> baştadır. Devrin Saray tarihi için Atâ Bey’in 5 cildlik <span class="idebold">Târîh-i Enderûn</span>’u ve İlyâs Efendi’nin hacimli <span class="idebold">Letâif-i Enderûniyye</span>’si, bilhassa bu dönemi içine alır. Devrin vak’a-nüvîs târihleri Âsım (I-II), Şânî-zâde (I-IV), Cevdet Paşa (VI-XII) ve 1826’dan sonrası için Lutfî (I-IV)’dir. Genel Osmanlı tarihleri arasında İ.H. Dânişmend’in <span class="idebold">Kronoloji</span>’si (c. IV), Iorga’nın V. ve Zeinkeisen’in VI-VII. cildleri anılabilir. <span class="idebold">İslâm Ansiklopedisi</span>’nde, <span class="idebold">Encyclopédie de l’Islam</span> ve <span class="idebold">Nouvelle Edition</span>’da ilgi çekici ve iyi yazılmış maddelere tesadüf edilir. <span class="idebold">Hadîkatü’l-Vüzerâ Zeylleri</span>’nde Sultan Mahmud’a sadrâzamlık yapmış vezirlerin kısa biyografileri verilmiştir. Devrin şairleri bilhassa Fatîn <span class="idebold">Tezkire</span>’sinde ve İ.M.K. İnal’ın <span class="idebold">Son Asır Türk Şâirleri</span>’nde sunulmuştur. Devrin musiki hayatı <span class="idebold">Türk Musikisi Ansiklopedisi</span>’nin çeşitli maddelerinde verilmiştir. İ.M.K. İnal’ın <span class="idebold">Son Hattatlar</span>’ında bu dönem hat san’atkârları ele alınmıştır.</p>

  <p class="normal">Spesifik monografiler içinde oldukça rast gele şekilde bir kaç kitap anmak mümkündür: Ârif, <span class="idebold">Târîhçe,</span> Bâyezîd Umûmî Küt., 3.374; Necîb, <span class="idebold">Târîh,</span> İstanbul 1280=1863; Câbî Saîd Efendi <span class="idebold">Vekaayî’-nâme,</span> Süleymâniye, Es’ad Efendi, 2. 152; Kalost Arapyan, <span class="idebold">Alemdâr Mustafa Paşa,</span> TTK, 1943; Ebû-bekr Efendi, <span class="idebold">Vak’a-i Cedîd,</span> İstanbul 1332=1914; Mehmed Süreyyâ Bey, <span class="idebold">Nuhbetü’l-Vekaayî’,</span> İstanbul 1290=1873; Es’ad Efendi, <span class="idebold">Üss-i Zafer,</span> İstanbul 1343=1924/5; Moltke, <span class="idebold">Şark Mektupları (1835-1839),</span> pek çok baskısı ve tercümesi var; İ.H. Uzunçarşılı, <span class="idebold">Alemdâr Mustafa Paşa,</span> TTK, 1942; Şinasi Altundağ, <span class="idebold">Kavalalı Mehmed Ali Paşa Isyânı,</span> TTK, 1945; Reşad Kaynar, <span class="idebold">Mustafa Reşid Paşa,</span> TTK, 1955; Cebertî, <span class="idebold">‘Acâibü’l-Âsâr,</span> III-IV, Kahire, 1297=1880 (Fransızca tercümesi de var); J. Raymond, <span class="idebold">Les Wahabys,</span> Kahire 1925; A.K. Aksüt, <span class="idebold">Tepedelenli Ali Paşa,</span> İstanbul 1939; Jouannin ve Van Gaver, <span class="idebold">Turquie,</span> Paris 1840; Mac Farlane, <span class="idebold">Constantinople in 1828,</span> Londra 1829; E. Driault, <span class="idebold">La Formation de l’Empire de Mohammed Aly (1814-1823),</span> Kahire 1923; Ayni Yazar, <span class="idebold">L’Expédition de Crète et de de Morée (1823-1828),</span> Kahire 1930; Ayni Yazar ve Lhéritier, <span class="idebold">Histoire Diplomatique de la Grèce,</span> Paris 1925; Abdurrahmân Şeref Ef., <span class="idebold">Târîh Musâhabeleri,</span> İstanbul 1917, 1925; Jacques Ancel, <span class="idebold">Manuel Historique de la Question d’Orient,</span> Paris 1923 ve bir çok baskı; Cevdet Paşa, <span class="idebold">Tezâkir</span> ve <span class="idebold">Mâ’rûzât</span> (1826’dan sonrası için); Curcî Zeydân, <span class="idebold">Meşâhîrü’ş-Şark,</span> 2 c., Kahire 1902; A. Debidour, <span class="idebold">Histoire Diplomatique de l’Europe,</span> Paris 1891; De la Jonqière, <span class="idebold">Histoire de l’Empire Ottoman,</span> Paris, 2: 1897; Mehmed Ziyâ Bey, <span class="idebold">Yenikapı Mevlevî-hânesi,</span> İstanbul 1329=1911; Yılmaz Öztuna, <span class="idebold">Büyük Türkiye Târîhi,</span> 14 c., İstanbul 1977-9; Ayni Yazar, <span class="idebold">Osmanlı Devleti Târîhi,</span> 2 c., İstanbul 1986; Baron I. de Testa, <span class="idebold">Recueil des Traités de la Porte Ottomane,</span> 8 c., Paris, 1884-1911; H. Temperley, <span class="idebold">England and the Near East,</span> Londra 1936; Bursalı Mehmed Tâhir Bey, <span class="idebold">Osmânlı Müellifleri,</span> 3 c.; Şemseddin Sâmî Bey, <span class="idebold">Kaamûsü’l-Â’lâm,</span> 6 c.; Lavisse-Rambaud, <span class="idebold">Histoire Générale,</span> IX-X, Paris 1904; Ali Rızâ-Mehmed Gaalib Beyler, <span class="idebold">Onüçüncü Asr-ı Hicrîde İstanbul Hayâtı;</span> J.M. Bastelberger, <span class="idebold">Die Militarischen Reformen unter Mahmud II,</span> Gotha 1874. Bibliyografyanın yoğunluğuna rağmen, genel Osmanlı tarihlerinin ilgili bahisleri dışında, İkinci Mahmud hakkında hiç bir dilde ilmî ve etraflı bir monografi yoktur. Yukarıda anılan kitapların bazılarında detaylı bibliyografyalar verilmiştir.</p>
</body>
</html>
