<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mahmut</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_3">İkinci Bölüm<br class="chapter" />
  II. MAHMUD DEVRİNİN İLK SAFHASI<br class="chapter" />
  &nbsp;(1807 – 1826)&nbsp;</h1>

  <p class="solbaslik">IV. Sultan Mustafa Hân’ın Tahta Oturması (29 Mayıs 1807)</p>

  <p class="normal">Osmanoğulları’nın 31.’si olarak 29 Mayıs 1807 günü amcasının oğlu III.Selim’in yerine tahta geçen IV. Mustafa, I. Sultan Abdülhamîd’in büyük oğludur. 27 yaşını 8 ay ve 22 gün geçiyordu. III. Selim de bu yaşta padişah olmuştu. Ayşe Sîneperver Vâlide-Sultan’dan doğan IV. Mustafa, babası öldüğü, III. Selim padişah olduğu ve velîahdliğe yükseldiği zaman, 9 yaşını 6 ay ve 29 gün geçiyordu. Çocuğu olmıyan III. Selim’in yakın ilgisine rağmen, inkılâpçı büyük padişahı sevmemiş, son zamanlarda açıkça aleyhinde faaliyete başlamıştı. Babası I. Abdülhamîd’in meziyetlerinden mahrûm olan IV. Mustafa, Osmanoğulları’nın karanlık şahsiyetlerinden biridir. Bir dereceye kadar olayların ve tesadüfün kendisini mürtecilerle işbirliği yapmaya sevketmiş olduğu düşünülebilirse de, III. Selim’e ve Nizâm-ı Cedîd’e cephe almış olması afvedilemez. Bununla berâber, pekaz tahtta kaldığı için, gerçek şahsiyeti tamâmen aydınlığa çıkmış değildir.</p>

  <p class="normal">Şimdiye kadar yeni hükümdarın, eski hükümdarı deviren ihtilâlcileri ilk fırsatta yok etmesi, Osmanlı tarihinde istisnası olmayan bir vâkıa idi. Âsiler, bunu biliyorlardı. Kendileriyle işbirliği yapmış olmasına rağmen, hânedan gayretiyle IV. Mustafa’nın müstakbel tutumundan korkuyorlardı. Bu düşünceyle, 31 Mayıs’ta, Osmanlı tarihinde bir eşi daha olmıyan garip bir vesika imzalandı. Bu vesikaya göre Yeniçeriler, devlet işlerine karışmıyacaklarına, padişah da buna karşılık Yeniçeriler’i III. Selim’i deviren ihtilâlden hiçbir şekilde sorumlu tutmıyacağına söz veriyorlardı. Zorbaların sözü, lâfta kaldı ve devlet işlerinden asla el çekmediler. Kabakçı Mustafa’ya “turnacıbaşı” rütbesiyle Boğaz’ın Rumeli kale ve tabyaları kumandanlığı verildi. İhtilâlin hain siması Kaymakam Köse Mûsâ Paşa, bir müddet fırsattan istifâde şunu bunu haraca kesip servet topladıktan sonra, Bursa’ya sürüldü. 18 Haziran’da, seferde olan İbrahim Hilmi Paşa, 7 ay, 4 günlük bir sadâretten sonra azledildi. Çelebî Mustafa Paşa, yerine sadrâzam ve serdâr-ı ekrem oldu.</p>

  <p class="normal">2 yıla yakın bir zamandan beri devâm eden ve Türkiye’nin aleyhine gelişen Rus savaşı, 25 Ağustos’ta bir mütâreke yapılarak bir yıl için durduruldu. Mütâreke 8 aylıktı ve Rusya, Napoléon’un baskısıyla buna mecbur olmuştu.</p>

  <p class="solbaslik">III. Selim’in Şehâdeti, IV. Mustafa’nın Hal’i ve II. Mahmûd’un Tahta Geçmesi (28 Temmuz 1808)</p>

  <p class="normal">Kabakçı irticaında, Nizâm-ı Cedîd taraftarlarından ve bu hareketin başı olanlardan ele geçirilenler, âsîler tarafından parçalandı ve malları yağmalandı. Ancak en değerli Nizâm-ı Cedîd erkânı kaçıp, Ruscuk’ta Vezir Alemdar Mustafa Paşa’ya sığındılar. Bunların başlıcaları Reîsülküttâb (dış işleri bakanı) Mehmed Said Galib Efendi, Sadâret Kedhüdâsı (içişleri bakanı) Mustafa Refik Efendi, Sadâret Mektupçusu (başbakanlık genel sekreteri) Mehmed Tahsin Efendi, Başmuhâsebeci (maliye müsteşar yardımcısı) Abdullah Râmiz Efendi, Tuna Yalısı Mübâyaacısı Mehmed Emin Behic Efendi’dir. Bu zatlara “Ruscuk Yârânı” denmektedir. Ruscuk Yârânı’nın başına, Alemdar Mustafa Paşa geçmişti. Zâten III. Selim’i çok seven ve Nizâm-ı Cedîd’e inanan Paşa, ekserisi genç olan bu ateşli inkılâpçıların tesiriyle, bir yıl içinde bir darbe yaparak İstanbul’daki mürteci idareyi yıkmıya karar verdi. Alemdar’ın emrinde büyük kuvvetler bulunuyordu. Ancak gene de böyle bir işi gerçekleştirmek, büyük maharet isteyen bir şeydi. Alemdar, câhil, sâf, harîs, fakat vatanperver, cesur ve sâdık bir askerdi. Ruscuk Yârânı ise, aydın ve merkezî idarede pişmiş adamlardı. Alemdar’ın İstanbul hakkında vâzıh bir fikri yoktu. Hayatı Tuna yalılarında geçmişti. Hezargrad âyânı iken, himâyesinde yetiştiği Tirsiniklioğlu İsmâîl Ağa’nın yerine Ruscuk âyânı olmuş, Tuna yalılarından kendini sevdirmiş, Ruslar’a karşı başarı göstermiş, vezâret rütbesiyle taltif edilmişti.</p>

  <p class="normal">İşin kritik noktası, Alemdar’ın ne şekilde İstanbul’a gelebileceği husûsuydu. Cebren İstanbul’a yürüse, büyük ölçüde kan döküldükten başka, III. Selim de katledileceği için, maksat gerçekleşmezdi. İstanbul hükûmeti, Alemdar’ın niyetinden gafildi. Gerçek idare, Şeyhulislâm Topal Atâullâh Efendi’nin elindeydi. Şeyhulislâm’dan ve zorbalardan, IV. Mustafa da bunalmıştı. Ruscuk Yârânı’nın bâzıları, İstanbul’a geldiler. Saray ve Bab-ı Âlî ile gizli temaslara başladılar. Alemdar, İstanbul’a çağrılırsa, zorbaları temizleyeceğinden ve IV. Mustafa’nın devlete hâkim olacağından bahsettiler. Şimdiye kadar her padişah kendisini tahta çıkaran ihtilâlcileri temizlediği için, zâten IV. Mustafa, bunu yapamadığına müteessirdi. Alemdar’ı İstanbul’a çağırmaya râzı oldu. 28 Haziran 1808’de ordusuyla Edirne’ye gelen Alemdar, Sadrâzam’ı kandırmayı başardı. O da, IV. Mustafa gibi zorba tahakkümünden ve Atâullah Efendi’nin mürteci idaresinden bıkmıştı. Alemdar, 14 Temmuz’da Edirne’den İstanbul’a doğru hareket etti. Önden 80 süvari göndererek, 13 Temmuz gecesi, Rumelihisarı’ndaki evinde zifafa giren Kabakçı Mustafa Ağa’yı bastırıp öldürttü. Çorlu konağında, Kabakçı’nın kellesi Alemdar’a sunuldu. 19 Temmuz’da Alemdar, İstanbul’a vardı. IV. Mustafa, Dâvudpaşa Sarayı’na inip Alemdar’ı kabûl etti. Râmiz Efendi, bu sırada padişahın tevkif edilmesini söylediyse de, Alemdar, bunun mertliğe yakışmıyacağı cevabını verdi. Bu cevapla da, III. Selim’in felâketi hazırlanmış oldu. Büyük bir fırsat kaçırılmıştı.</p>

  <p class="normal">2 gün sonra Alemdar, Bâb-ı Âlî’de Sadrâzam’ı ziyâret etti. Şeyhulislam Atâullah Efendi, bu gün, Alemdar’ın kuvvetlerine güvenen IV. Mustafa tarafından azledildi. İki meşîhatinin toplamı, 8 ay, 7 gündür. İki meşîhati arasında, 13-14 Temmuz 1807’de bir gün için Sâmânî-zâde Ömer Hulûsî Efendi’nin şeyhulislâmlığı vardır. Arab-zâde Mehmed Ârif Efendi, meşîhate getirildi.</p>

  <p class="normal">İrtica hareketine karışan ilmiye mensubları, bu gün ve ertesi gün, çeşitli yerlere sürülerek İstanbul’dan uzaklaştırıldı. Bu durumda Sadrâzam, Alemdar’a hizmetinden dolayı teşekkür edip, Ruscuk’a dönmesini emretti. Alemdar’ın tam bir hafta maksatsız vakit geçirmesi ve sonunda böyle bir emir alması, büyük gafletti. Paşa, 28 Temmuz sabahı harekete geçebildi. 15.000 askeriyle Bâb-ı Âlî’ye giderek, Sadrâzam’dan zorla mühr-i hümâyûnu aldı. Çelebî Mustafa Paşa’nın sadâreti 1 yıl, 1 ay, 10 gün sürmüştü. Silistre beylerbeyisi ve Tuna seraskeri Alemdar Mustafa Paşa, hukuken değilse bile, fiilen sadârete geçti.</p>

  <p class="normal">Alemdar, Bâb-ı Âlî’den Topkapı Sarayı önüne geldi. IV. Mustafa, Bâb-ı Âlî baskınını öğrenmiş, Alemdar’ın maksadını anlamış, uğursuz tedbirlerini almıştı. Paşa, IV. Mustafa’yı hemen tevkif etmek fırsatını da kullanamıyarak, Şeyhulislâm’ı, tahttan vazgeçmesi için padişaha gönderdi. Şeyhulislâm’ın sözlerini bile dinlemiyen IV. Mustafa, eski padişah amca oğlu III. Selim’le Velîahd-Şehzâde Mahmud’un yâni kardeşinin öldürülmelerini emrini verdi. Hayatta başka Osmanoğlu bulunmadığı için, bu durum tahakkuk ederse, Alemdar, mecbûren onun hükümdarlığını kabûl edecekti. Başçuhadar Gürcü Abdülfettah, İmrahor Kör Mehmed, Hazîne Kedhudâsı Ebe Selim, Tebdil Hasekisi Bağdadlı Hacı Ali ve Bostancı Deli Mustafa adlarındaki Enderûn’un yüksek rütbeli subayları, 20 kadar neferle berâber III. Selim’in dairesine girdiler. Eski hükümdarı korumak isteyen zevcesi Re’fet Kadınefendi yere serilip padişahın hizmetçilerinden Pâkize Usta’nın parmakları kılıçla doğrandıktan sonra, silâhı olmadığı için o sırada üflemekte olduğu ney’iyle nefsini savunmaya çalışan III. Selim, sağ şakağına yediği bir kılıç darbesiyle şehîd edildi. Padişahın üzerine kapanan Re’fet Kadınefendi ile iki cariyeye dokunmıyan kaatiller, daireyi terkettiler. II. Osman’ın şehîd edildiği Hâile-i Osmâniye’nin üzerinden tam 186 yıl, 2 ay ve 9 gün geçmişti.</p>

  <p class="normal">Velîahd-Şehzâde Mahmud, Sultan Selîm’in dâiresinin basıldığını öğrenince, 3 ağasını, eski padişahı korumak için yollamıştı. Ancak ağalar, Sultan Selîm’in dâiresine yaklaştıkları zaman, kaatiller işlerini bitirmiş, kapıdan çıkıyorlardı; ağaları kısa bir vuruşmadan sonra yaralayıp bertaraf ettiler ve Sultan Mahmud’un dairesine girdiler. Târîh-ı Enderûn müellifi Atâ Bey’in babası ve Şehzâde Mahmud’un başlalası olan Tayyâr Efendi, durumu Velîahd’e bildirdi. Şehzâde Mahmud, elinde kılıç bekliyordu. Yanında bir iki ağa vardı. Bunlar, şehzâdenin bacadan dama çıkabilmesi için tertibat hazırlamakla meşguldüler. Velîahd’in hayâtı, bir veya iki dakikalık zaman kazanılmasına bağlıydı. Şehzâde’nin hizmetkârlarından Cevrî Kalfa adındaki Çerkes cariyesi, mangaldaki kızgın külleri kürekleyip, kaatillerin gözlerine doğru serpmeye başladı ve bu sûretle lâzım gelen dakikalar kazanılmış oldu. Sonradan II. Mahmud, Cevrî Kalfa’ya çok ikram etmiş ve bu cariye, hâlen Divanyolu’ndaki mektebini yaptırarak ismini yaşatmıştır. Bacadan dama çıkan Velîahd-Şehzâde, Ebe Selîm’in fırlattığı hançerle kolundan yaralanmasına rağmen, Tayyâr Efendi ile diğer iki ağanın dayadıkları merdivenden, sarayın avlusuna indi.</p>

  <p class="normal">IV. Mustafa, Alemdar’ın ümidini kırmak için, III. Selim’in cesedini avluya naklettirdi. İlerliyen Paşa, cenâzeyi görünce: “Vay Efendim, seni iclâs içün bunca yerden geleyim de şu kör olası gözlerim seni bu hâlde görsün; hemân “Enderûn Halkı” denen hâinleri katl-i â’m edip intikaamın alayım!” diyerek III. Selim’in üzerine kapanıp ağlamaya başladı. Yakınlarının Velîahd-Şehzâde’nin hayatını kurtarmak için harekete geçmesi ihtarı üzerine ayrılıp ileriye doğru yürüdü. Tam bu sırada uzaktan perişan bir halde Sultan Mahmud göründü. Velîahd’i tanımıyan Alemdar: “Abe bu da kimdir?” diye sorunca İmam Hâfız Efendi: “Sultan Mahmud Han Efendimiz budur!” dedi. Derhal etek öpen Alemdar, Velîahd-Şehzâde’ye bîat etti.</p>

  <p class="normal">Alemdar, Saray’a girip III. Selim’i şehîd eden Enderûnlular’ı kılıçtan geçirmek niyetindeyken Sultan Mahmud : “Sen o işle mukayyed olma, askerini dağıt arkamdan gel!” emrini verdi. Askerini çeken Alemdar, Sultan Selim’in hediyesi olan murassâ hançerinden başka silâhlarını çıkararak, yeni hükümdarın arkasından Hırka-i Saâdet Dâiresi’ne doğru yürüdü. II. Mahmud, sadâreti Alemdar’a verdi ve ilk irâdelerini bildirdi.</p>

  <p class="normal">III. Ahmed’den (1730) sonra ilk hal’ edilen padişah olan III. Selim, Sultan İbrahim’den beri (1640) ilk katledilen hükümdardır. 1 yıl, 2 aydan beri, tahttan indirilmiş bulunuyordu. Şehîd edildiği zaman 46 yaşını 7 ay ve 5 gün geçiyordu. Ertesi gün pek büyük törenle cenâzesi kaldırılıp, Lâleli Camii’ndeki babası III. Mustafa’nın türbesine gömüldü. Aynı gün, III. Selim’in tahttan indirilmesi ve şehâdetinde uzak ve yakın ilgisi olan bine yakın şahıs yakalanıp öldürüldü. Bu arada 10 cariye de Kızkulesi açıklarından denize atıldı.</p>

  <p class="normal">IV. Mustafa, 1 yıl, 2 aylık bir saltanattan sonra, Topkapı Sarayı’nın bir dairesine gönderildi. 28 yaşını 10 ay ve 21 gün geçiyordu. V. Murad’dan (1876) sonra en kısa saltanat, IV. Mustafa’nınkidir.</p>

  <p class="normal">II. Sultan Mahmud, I. Abdülhamîd’in Nakş-ı Dil Vâlide-Sultan’dan doğmuş oğludur. 20 Temuz 1785’te doğmuştur. 23 yaşını 9 gün geçiyordu. Padişahların 32.’sidir. Ondan sonra günümüze kadar gelen bütün Osmanoğulları, yalnız II. Mahmud’dan inmişlerdir. Genç hükümdar, III. Selim’in bütün fikirlerine vâris olduğu gibi, kendisinden 23 yıl, 7 ay, 27 gün yaşlı olan amca oğlunun bütün hatalarından da mükemmelen ders almıştı. Çocuğu olmıyan III. Selim tarafından, öz oğlu gibi büyütülmüştü. III. Selim, II. Mahmud’un 5 yıl, 10 ay, 12 gün büyük ağabeyi olan IV. Mustafa’nın saltanatı sırasında, Velîahd-Şehzâde ile sık sık temas ederek, musiki öğretmek bahanesiyle, tahta geçeceği zaman yapması icab eden şeyleri kendisine iyice telkin etmişti. Kaanûnî’den sonra (1566) gelen Osmanlı hükümdarlarının münakaşasız şekilde en büyüğü olan II. Mahmud, Türkiye tarihinde de modern devrin açıcısıdır. İyi şâir, bestekâr ve hattattı. Mahlası “Adlî” idi. Devrinin bütün bilgileriyle mücehhezdi. Son zamanlarında biraz Fransızca da öğrendiği rivayet edilmektedir. Bütün Batılı tarihçilerin “büyük hükümdar” olarak vasıflandırdıkları II. Mahmud, doğuş eseri olarak dehâsı bir yana, sabır, tâkip fikri, azim, bir işi sona erdirme, icabında adımını geri almasını bildiği gibi yerinde son derece atak ve sert olma gibi, III. Selim’de pek bulunmıyan vasıfları nefsinde toplamıştı. Onun gibi büyük bir san’at koruyucusu ve imarcı olan II. Mahmud, imparatorluğun en felâketli bir ânında, dağılması âdetâ muhakkak bir durumda tahta geçmişti.</p>

  <p class="solbaslik">Alemdar Vak’ası ve İrticâın Kesin Zaferi (15 Kasım 1808)</p>

  <p class="normal">Devletin en acele ve ehemmiyetli mes’eleleri, dış durum dolayısıyle Nizâm-ı Cedîd ordusunun yeniden toparlanması, merkezin nüfuzunu çok azaltan âyanların ve serkeş valilerin emir dinler hâle getirilmesi ve devlet mekanizmasını işliyemez duruma sokan zorbalığın önlenmesiydi. Âyanların çoğu İstanbul’a çağrıldı ve 29 Eylül’de, kendileriyle “Sened-i İttifak” imzâlandı. Bu vesîka ile âyanlar, hükûmet emirlerini dinliyeceklerine söz veriyorlardı. 14 Ekim’de ise Nizâm-ı Cedîd ordusu, “Segbân-ı Cedîd” adıyle yeniden kuruldu. Vezir Kadı Abdurrahman Paşa da Konya’dan çağrılmıştı. “Ruscuk Yârânı” denen inkılâp komitesinden Defterdâr (maliye bakanı) Behic Efendi, “Umûr-ı Cihâdîye Nâzırı” unvanıyle yeni ordunun harbiye nâzırı tâyin edildi. Hükûmet, “esâme” denen Yeniçeri Ulûfe cüzdanlarını, bedellerini ödiyerek toplayıp imha etmiye başladı. Ölen Yeniçeriler’in cüzdanları iade edilmediği için, binlercesi, şunun bunun elindeydi. Bunlar, Yeniçeri hayatta gibi maaş alıyorlardı. Çok defa bu “esâme”, alınıp satılan bir metâ hâline gelmişti. Haylisi toplanıp imha edildiyse de, tam bir başarı gösterilemedi.</p>

  <p class="normal">Alemdar, reform hareketinin liderliğini yapacak bir adam değildi. Devletin merkezî idaresi hakkında hiçbirşey bilmiyordu. İstanbul’a yerleşen gönüllüleri de, Yeniçeriler derecesinde zorbalığa başlamışlardı. Genç padişah, bütün bunları önliyecek nüfuzu henüz elde edememişti. Kapıkulları, Alemdar’ı yok etmek ve padişahı sindirmek için fırsat kolluyorlardı. II. Mahmud, diktatörlüğe heveslenen Alemdar’dan memnun değildi. Diğer taraftan IV. Mustafa taraftarları, onu yeniden tahta çıkartmak için kesif bir faaliyete girişmişlerdi. Bizzat IV. Mustafa, bu faaliyetin içindeydi. Bütün bunlardan haberdar olan II. Mahmud, olayların gelişmesini bekliyor, yanlış bir adım atmamaya çok dikkat ediyordu. Bizzat Ocak’tan yetişmesine rağmen, gurûra kapılan Alemdar, Yeniçerilere ehemmiyet vermiyor : “Manav ve leblebici gürûhu” diye kendilerini açıkça tezyîf ediyordu. 14 Kasım’ı 15 Kasım’a bağlıyan gece Alemdar, Şeyhulislâm’ı ziyâretten Bâb-ı Âlî’deki sarayına dönmüştü. Yeniçeriler, darbeyi o gece indirmek üzere anlaşmışlardı. Yeniçeri ağası Mustafa Ağa, işi öğrenip engel olmak istediyse de, derhal parçalandı. Kendilerine katılan serserilerle büsbütün kalabalıklaşan Yeniçeriler, Alemdar’ın sarayını kuşattılar. Kadı Abdurrahman Paşa, Segbân-ı Cedîd askeriyle, padişahı savunmak için, Topkapı Sarayı’nın kapılarını tuttu. Fakat hiç hoşlanmadığı Alemdar’a yardıma gitmedi. Gafil Sadrâzam ise, imdada gelecek kuvvetleri bekliyor ve çevresindeki bir avuç adamıyle Yeniçeriler’le kıyasıya döğüşüyordu.</p>

  <p class="normal">Alemdar, bulunduğu yerin damının delinmekte olduğunu görünce, getirdiği bir barut fıçısına tabancasıyle ateş etti. Dehşetli bir patlama oldu. Damdaki 500’den fazla Yeniçeri havaya uçarak öldü. Alemdar da, kendisini terketmek istemiyen bir kaç yakınıyla şehîd düştü.</p>

  <p class="normal">Ancak 3 ay, 18 gün sadârette kalabilen Alemdar Mustafa Paşa’nın yerine Çavuşbaşı (hunkâr seryâveri) Memiş Paşa, önce sadâret kaymakamı, bir hafta sonra da sadrâzam oldu. 1 ay, 9 gün iktidarda kalabildi. 1 Ocak 1809’da Sakız’a sürüldü ve az sonra orada öldü. Haleb beylerbeyisi eski sadrâzam Yusuf Ziyâ Paşa, sadârete çağrıldı. 23 Nisan’da İstanbul’a gelinceye kadar 3 ay, 23 gün, Kapdân-ı Deryâ Çarhacı Ali Paşa, kaymakamlık yaptı. Yusuf Ziyâ Paşa’nın iki sadâreti arasında, 3 yıl, 7 ay, 7 gün geçmiştir.</p>

  <p class="normal">Alemdar, 15 Kasım günü sabahın erken saatlerinde ölmüştü. Aynı gün Şeyhulislâm, IV. Mustafa’nın îdâmı için fetvâ verdi. II. Mahmûd, ağabeyini öldürtmekte tereddüd ediyordu. Ancak eski padişahın âsîlerle işbirliği ettiği kesin şekilde anlaşılmıştı. Zorbalar, Sultan Mustafa’nın adını haykırmaya başlamışlardı. Bunun üzerine IV. Mustafa, aynı günün gecesi, Kadı Abdurrahman Paşa’nın öncülüğüyle kuşakla boğuldu. 29 yaşını 2 ay ve 28 gün geçiyordu. Tahttan uzaklaştırıldığı 3 ay, 19 gün olmuştu. 18 Kasım’da cenazesi, babası I. Abdülhamîd’in Bahçekapısı’ndaki türbesine gömüldü. Halk, III. Selim’i öldürttüğü için diş bilediği IV. Mustafa’nın ölümüne hiçbir teessür göstermedi. IV. Mustafa’nın bir iki çocuğu olmuşsa da, bir müddet sonra ölmüşlerdir.</p>

  <p class="normal">Alemdar’ın yok edilmesi üzerine zorbalar, azgınlıklarını son haddine getirdiler. “Ruscuk Yâranı”ndan Defterdâr (maliye bakanı) Tahsin Efendi ile Umûr-i Cihâdîye Nâzırı (savunma bakanı) Behic Efendi, İstanbul’dan kaçtılar; sadâret kethüdâsı (iç işleri bakanı) Mustafa Refik Efendi, parçalandı. İrtica, kesin şekilde zafer kazandı. Devletin hayatının bahis konusu olduğu ıslahat, bu defa 18 yıl gecikti. Napoléon devrinin ve Fransız İhtilâli savaşlarının son bulduğu, Viyana Kongresi ile yeni bir düzenin kurulduğu bu yıllarda Avrupa, buharın sanayie tatbikıyle, Türkiye ile arasındaki mesâfeyi bir daha kapatılmasına imkân olmıyacak derecede açtı.</p>

  <p class="normal">Alemdar’ın işini bitiren ihtilâlciler, II. Mahmud’un IV. Mustafa’yı öldürttüğünü bilmelerine ve ortada padişahtan başka hânedanının hiçbir erkek üyesi bulunmamasına rağmen, saraya hücum ettiler. Padişahı öldüreceklerdi. Bir kısmı, II. Mahmud’un 6 yaş büyük ablası, Kapdân-ı Deryâ Küçük Hüseyin Paşa’dan dul kalan Esmâ Sultan’ı tahta çıkarmaya karar vermişti. Ancak Kadı Abdurrahman Paşa, 4.000 Segbân-ı Cedîd’le Topkapı Sarayı’nı savundu. İki taraftan yüzlerce kişi ölmesine rağmen, âsiler sarayı ele geçiremediler. Bozulan ihtilâlciler, modern Segbân-ı Cedîd kuvvetleri tarafından tâkıyb edildi ve 3.000’den fazla Yeniçeri ve serseri imhâ edildi. Donanmay-ı Hümâyûn, Yeniçeri kumandanlığının bulunduğu Ağa Sarayı’nı bombardıman etti. Bu bombardımanda bâzı evler de zarar gördüğü için, kendi gemilerinin ateşine mâruz kalan ve tarihlerinde böyle bir şey görmiyen İstanbullular, sokaklara yığıldılar. Padişahı alt edemiyeceklerini anlıyan âsiler, ulemânın aracılığını istediler. Bu aracılıkla ateş kesildi ve korkunç dahilî savaş sona erdi. Ne mürteciler padişahı yenebilmişler, ne de pâdişâh onları temizliyebilmişti. Bundan sonra 18 yıla yakın bir müddet, iki taraf, kıl kadar ince bir dengeyle hayatlarını devâm ettirebildiler. Bu dengenin muhâfazası, Sultan Mahmud’un en hayatî mes’elesi hâline geldi. Büyük bir sabırla, harekete geçeceği ânı beklemiye başladı. Âsiler, Donanma’yı, Tophâne’yi ele geçirmişler, Levend ve Selimiye kışlalarını yakmışlar, halkın evlerine tecavüz etmişlerdi. Kadı Abdurrahman ve Ruscuk Yârânı’ndan Râmiz Paşalar’ı, II. Mahmud, gizlice saraydan Rumeli’ne kaçırtarak hayatlarını kurtardı. 18 Kasım’da II. Mahmud, Segbân-ı Cedîd’i ilga ettiğini ilân etti. Bunun üzerine ihtilâlciler, zâten ortada tahta çıkaracak şehzâde kalmadığı için, II. Mahmud’un padişahlığına râzı oldular. Segbân-ı Cedîd askeri, şuraya buraya dağıldı. Yüzlercesi Yeniçeriler’in eline geçerek öldürüldü.</p>

  <p class="normal">Şimdi, Türkiye tarihinin bir dönüm noktası olan bu olayları, daha yakından görelim:</p>

  <p class="normal">Osmanlı Devleti kan ağlıyordu. 25 Mayıs 1807’de İstanbul’da bir sokak ihtilâli olmuş, III. Selim tahttan indirilmişti. İnkılâpçı padişaha karşı yapılan ayaklanmayı “Kabakçı Mustafa” adında bir serseri idâre etmiş, IV. Mustafa tahta çıkarılmıştı.</p>

  <p class="normal">III. Selim’in “Nizâm-ı Cedîd = Yeni Düzen” ismi verilen ıslahat hareketlerinin en ateşli taraftarları, İstanbul’dan kaçmış, Ruscuk’ta, Vezir Alemdar Mustafa Paşa’ya sığınmışlardı. Bunlar, Mehmed Said Galib Efendi, Mustafa Refik Efendi, Mehmed Tahsin Efendi, Abdullah Râmiz Efendi ve Mehmed Emin Behic Efendi idi. Hepsi de genç, ateşli, inkılâpçı devlet adamları idi. Alemdar’ın başkanlığında “Ruscuk Yârânı” adıyle bir komite teşkil etmişlerdi. Komitenin tek hedefi, III. Selîm’i tekrar tahta çıkarmak ve Nizâm-ı Cedîd’i yeniden yürürlüğe koymaktı.</p>

  <p class="normal">Alemdar Mustafa Paşa, henüz genç, câhil, saf, haris, fakat vatanperver, cesur, sâdık bir vezirdi; iyi bir kumandandı. İstanbul ve merkezî devlet idaresi hakkında hiç bir fikri yoktu. Hayatı Tuna yalılarında geçmişti. Hezargrad âyânı iken, himayesinde yetiştiği Tirsiniklioğlu İsmail Ağa’nın yerine Ruscuk âyanı olmuştu. Bütün Tuna boylarında kendisini sevdirmiş, Ruslar’a karşı zafer kazanmış, vezâret payesiyle mükâfatlandırılmıştı.</p>

  <p class="normal">İstanbul’daki aydın ve bilgin devlet adamlarının çoğu III. Selim’in ıslahat hareketlerinin gerekliliğine inanmadıkları halde bu cahil vezir, şimdi tahttan indirilen padişaha candan inanmıştı. Devletin kurtuluşunun Nizâm-ı Cedîd’in başarısında olduğuna kesin olarak inanıyordu.</p>

  <p class="normal">III. Selim’i tekrar tahta çıkarmak kolay bir iş değildi. Hattâ pek zor bir mes’eleydi. Gerçi Alemdar’ın emrinde, devlet Rusya ile savaş hâlinde olduğu için, büyük kuvvetler vardı. Bu ordu, hem Alemdar’a sadıktı, hem de III. Selim’den başka hükümdar tanımak istemiyordu. Fakat İstanbul’a nasıl, ne sûretle, hangi bahâneyle gelinebilirdi? Cebren İstanbul üzerine yürümekte fayda yoktu. Çünkü hem büyük ölçüde kan dökülür, hem de III. Selim öldürüleceği için, maksat gerçekleşemezdi.</p>

  <p class="normal">“Ruscuk Yârânı” denen inkılâp komitesinin üyeleri, Tuna ordusunu İstanbul’a nasıl getireceklerini düşünüyorlardı. Bir yıldır alttan alta çalışıyor, şartları kolluyorlardı. Şimdiye kadar yeni hükümdarın, eski hükümdarı deviren ihtilâlcileri ilk fırsatta yok etmesi, Osmanlı târîhinde istisnâsı olmayan bir vâkıa idi. IV. Mustafa, aynı şeyi yapamadığı, ihtilâlcileri temizleyemediği için rahatsızdı.</p>

  <p class="normal">Asiler, bu durumu biliyorlardı. Gerçi IV. Mustafa, amca oğlu III. Selim’i devirmek için kendileriyle işbirliği yapmıştı. Ancak yeni padişahın, hânedan gayretiyle kendilerine karşı harekete geçeceğinden kuşkuluydular. 31 Mayıs’ta, Osmanlı tarihinde bir eşi daha olmayan garip bir vesika imzalandı. Bu vesikaya göre Yeniçeriler, devlet işlerine karışmayacaklarına, IV. Mustafa da III. Selim’i deviren Yeniçeri zorbalarını ihtilâlden hiç bir şekilde sorumlu tutmayacağına söz veriyorlardı. Zorbaların sözü, kâğıt üzerinde kaldı. Devlet işlerinden asla el çekmediler.</p>

  <p class="normal">25 Ağustos’ta Rusya ile 8 aylık bir mütareke yapıldı. İki yıla yakın bir zamandan beri devâm eden Rus savaşı, bu sûretle geçici bir zaman için durdu. Ruslar, Fransız İmparatoru Napoléon’un baskısı altında mütarekeyi imzalamaya mecbur olmuşlardı. İşte Alemdar, bu fırsattan faydalanarak, ordusunun bir kısmını Rus cephesinden çekip, İstanbul’a gidebildi. Ne yapılırsa, bu 8 aylık mütareke müddeti içinde yapılmak icap ediyordu.</p>

  <p class="normal">İstanbul hükûmeti, Alemdar’ın niyetinden gafildi. Gerçek idâre, Şeyhulislâm Topal Atâullâh Efendi’nin elindeydi. Şeyhulislâm’ın mürteci idaresinden ve zorbalardan, IV. Mustafa da bunalmıştı. Ruscuk Yârânı’ndan bâzıları, gizlice İstanbul’a geldiler. Saray ve Bâb-ı Âlî ile temaslara başladılar. Alemdar, İstanbul’a çağırılırsa, zorbaları temizleyeceğinden bahsettiler. Devlete hâkim olmak isteyen IV. Mustafa, buna inandı. Alemdar’ı İstanbul’a çağırmaya râzı oldu.</p>

  <p class="normal">28 Haziran’da Alemdar, Ruscuk’tan Edirne’ye vardı. 14 Temmuz’da, gene zorbalardan nefret eden, fakat IV. Mustafa’ya sâdık olan Sadrâzam’ın izniyle Edirne’den İstanbul’a doğru hareket etti. Önden 80 atlı gönderdi; 13 Temmuz gecesi, Rumelihisarı’ndaki evinde zifafa giren Kabakçı Mustafa Ağa’yı öldürttü. Kabakçı’nın kellesi, Çorlu konağında, Alemdar’a sunuldu.</p>

  <p class="normal">19 Temmuz’da Alemdar ve ordusu, İstanbul’a vardı. IV. Mustafa, Davudpaşa Sarayı’na inip, Alemdar’ı kabûl etti. III. Selim’den en yakın adamlarından ve Ruscuk Yârânı’ndan Râmiz Efendi, Alemdar’a:</p>

  <p class="normal">- Paşam, dedi; bu fırsatı fevt etmeyin! Sultan Mustafa’yı tevkif edecek an, bu andır. Sonra işler yaman olsa gerektir.</p>

  <p class="normal">- Bre Davudpaşa’ya kadar ayağımıza gelen bir padişaha böyle iş edilir mi? diye cevap verdi Alemdar. Bu hareket mertliğe sığmaz. Tuna yalılarında ismimiz kallâşa çıkar.</p>

  <p class="normal">Böylece câhil Alemdar, efendisi III. Selim’in felâketini hazırlamış oldu. Büyük fırsat kaçırılmıştı.</p>

  <p class="normal">İki gün sonra Alemdar, Bâb-ı Âlî’de Sadrâzamı ziyâret etti. Alemdar’ın kuvvetlerine güvenen IV. Mustafa, aynı gün Şeyhulislâm Atâullâh Efendi’yi azledecek cesâreti kendisinde buldu. Arabzâde Mehmed Ârif Efendi, meşîhat makamına getirildi. Zorbalar, başsız kaldı.</p>

  <p class="normal">Aynı gün ve ertesi gün, irtica hareketine karışan ilmiye mensubları, çeşitli yerlere sürülerek İstanbul’dan uzaklaştırıldı. Sadrâzam, Alemdar Mustafa Paşa’yı çağırttı:</p>

  <p class="normal">- Bak Paşa, dedi; yarar hizmet ettin. Teşekkür ederim. Padişahımız senden memnundur. Sâyende zorbalar sindi. Artık ordunu topla, Tuna boyuna dön!</p>

  <p class="normal">Evet, zorbalar sinmişti, ama sadece sinmişti. Alemdar’ın kuvvetleri çekilir çekilmez ne yapacakları meçhuldü. Üstelik Nizâm-ı Cedîd’in iâdesinden söz bile edilmemişti. Alemdar, afalladı. Tam bir hafta maksatsız vakit öldürmüş, sonunda böyle bir emir almıştı. Ruscuk Yârânı’ndan III. Selim’in reîsülküttâbı Galib Efendi:</p>

  <p class="normal">- Paşam, dedi; çün bu kadar günü eğlenerek fevtettik. Bir dahi böyle fırsat elimizin altına girecek değildir. Tez şimdi emreyle, Bâb-ı Âlî’yi ve Sarayı basıp Sultan Selim Efendimizi iclâs edelim. Yoksa devlet Nizâm-ı Cedîd düşmanlarının elinde kalıp batsa gerektir!</p>

  <p class="normal">Alemdar, 28 Temmuz sabahı nihayet harekete geçebildi. 15.000 askerle Bâb-ı Âlî’ye geldi. Sadrâzamın odasına girdi:</p>

  <p class="normal">- Bre herif, dedi; mühr-i hümâyûnu ver!</p>

  <p class="normal">Çelebî Mustafa Paşa’nın eli ayağına dolaştı. Müşkülâtla koynundan çıkardığı padişah mührünü, adaşı Alemdar Mustafa Paşa’ya verdi. Bu defa Alemdar şaşırdı; elindeki mührü ne yapacağını, devlet âdet ve geleneklerinin neyi icab ettirdiğini bilmiyordu. Ruscuk Yârânı’ndan III. Selim’in sadâret kethudâsı (dahiliye nâzırı) Refik Efendi kulağına eğildi:</p>

  <p class="normal">- Paşam, dedi; mühr-i hümâyûnu çavuşbaşına ver!</p>

  <p class="normal">Alemdar, mührü, IV. Mustafa’nın başyâveri olan Tahsin Efendi’ye uzattı. Sonra Şeyhülislâm Ârif Efendi’yi çağırdı :</p>

  <p class="normal">- Bak Efendi, dedi; tez Sultan Mustafa’nın katına var! Selim Han Efendimizi tahta hazırlasın. Zinhar direnmesin. Yoksa iş yaman olur!</p>

  <p class="normal">Böylece Alemdar, ikinci büyük hatâsını yapmış oluyordu. Padişaha adam gönderip müzakere etmekle boş yere vakit kaybedilecekti. Bir an önce Saraya girip III. Selim’i fiilen ele geçirmek lâzımdı. Nitekim IV. Mustafa’nın tahttan inmeye niyeti yoktu. Alemdar’ın Bâb-ı Âlî’yi bastığını haber almıştı. Alemdar’ın ordusu Soğukçeşme Kapısı’ndan Saraya girdiği zaman Sultan Mustafa :</p>

  <p class="normal">- Acaba ne tedbir etsek? diye etrafındakilere soruyordu.</p>

  <p class="normal">Alemdar’ın yeni bir gafleti, Sultan Mustafa’ya ne tedbir etmesi gerektiği hakkında fikir verdi.</p>

  <p class="normal">Filhakika Alemdar, cebren Hareme girip Sultan Selim’i çıkartacağına, bu defa, Sarayın en büyük âmiri olan Dârüssâdetişerîfe ağası Mercan Ağa’yı yanına çağırdı:</p>

  <p class="normal">- Ağa, dedi; umumen ulema ve rical-i devlet ve Rumeli ve Anadolu âyânı ve millet ve ordu, Sultan Selîm Efendimiz’in cülûsunu taleb ederler. Anınçün bu mahalle geldik. Haydi git, Efendimizi çıkar, iclâs edelim!</p>

  <p class="normal">Bu sırada Şeyhulislâm Ârif Efendi de, Sultan Mustafa’nın huzuruna çıkabilmişti. Âlim, nazik, çelebî bir adamdı. Telâşından perîşân olmuştu. Dili dolaşarak Alemdar’ın dediklerini padişaha nakletti. IV. Mustafa, korkunç bir gazabla:</p>

  <p class="normal">- Bu fesadda sen de Paşa ile müttefik imişsin ki, önüne düşüp beni hal’etmeye geldin, dedi. Şimdi seni pâre pâre etsem gerektir!</p>

  <p class="normal">Ârif Efendi’nin, Osmanlı tarihine, katledilen dördüncü şeyhulislâm olarak geçmeye niyeti yoktu. Bir fırsatını bulup sıvıştı. Temmuz sıcağında buram buram ter dökerek, Alemdar’ın karşısına çıktı; vaziyeti hikâye etti. Bu defa Mustafa Paşa gazaba geldi :</p>

  <p class="normal">- Bre münafık herif-i nâşerif, dedi, sen içeride işi başka kalıba döktün. Tez var bu işe bir suret ver. Yoksa canına okurum!</p>

  <p class="normal">Ruscuk Yârânı, Alemdar’a yaklaştılar:</p>

  <p class="normal">- Paşam, dediler; çok vakit zayi ettik. Allah vere bir felâket olmasa! Emir ver, cebren kapıları kırıp Enderûn’a girelim!</p>

  <p class="normal">Öyle yapıldı. Sarayın gümüş, kurşun, bakır ve demir karışımından dökülmüş azametli kapıları balta ve kazma vurularak kırılmaya başlandı. Bu sırada Sultan Mustafa’nın yakınları da, kendisine şu dehşetli tavsiyede bulunuyorlardı:</p>

  <p class="normal">-Padişahım! Sultan Selim’le Sultan Mahmud îdâm olunursa, taht-ı saltanatta pâyidâr olursunuz. Sizden başka hânedanda erkek kalmaz. Pâdişahlığınızı tanımaya mecbur kalırlar. Ruhsat ver, hemân Harem-i Hümâyûn’a girip anları katledelim. Ol vakte kadar kapılar sıkı tutulsun!</p>

  <p class="normal">Sultan Mustafa, bu korkunç tavsiyeyi benimsedi, ruhsat verdi. Yüksek rütbeli Enderûn zâbitlerinden Başçuhadar Abdülfettâh Ağa, Hazine Kethudâsı Ebe Selim Ağa, Nezir Ağa, İmrahor Deli Eyüboğlu Kör Mehmed Bey, tebdil hasekisi Bağdadlı Hacı Ali Ağa, bostancı ve baltacılardan yirmi kadar nefer aldılar, Harem-i Hümâyûn’a girdiler. Mercan Ağa, hıyanetinden, dairesine çekildi. Yoksa onun müsaadesi olmaksızın kaatillerin Hareme girmeleri mümkin değildi. Üstelik Alemdar tarafından, Sultan Selim’i sâlimen Harem’den çıkarmaya memur edilmişti.</p>

  <p class="normal">Harem kapısında kaatilleri, sarayın baş muhâfızı olan Bostancıbaşı Ali Ağa karşıladı:</p>

  <p class="normal">- Bre nereye gidersiz? diye sordu; kimden ruhsat aldınız da Harem-i Hümâyûn’a ayak basmaya cesâret edersiz?</p>

  <p class="normal">- Var Ağa, karşımızdan çekil, bizzat padişah hazretlerinden ruhsat almışız. Ve Saray-ı Hümâyûn’un en büyük âmiri olan Mercan Ağa izin vermiştir. Maslahatımız vardır.</p>

  <p class="normal">- Kimden izin almış olursanız olun, ben sizi içeri bırakmazım! Nâmeşrû bir niyyetiniz var görünür. Kaatilin âkıbeti katildir. Def olup gidin, kuşca canlarınızı kurtarın!</p>

  <p class="normal">Kaatiller, lâfı fazla uzatmadılar. Kılıç üşüşerek Ali Ağa’yı yaraladılar. Sonra Velîahd-Şehzâde Mahmud’un dairesine gitmek üzere, önce sâbık hükümdar Sultan Selim’in dairesine girmeye karar verdiler.</p>

  <p class="normal">Gerçekten Sultan Selim’le Sultan Mahmud öldürüldüğü takdirde, hânedanın tek erkeği olarak ortada Sultan Mustafa kalıyordu. III. Selim’in çocuğu olmamıştı. Amcası Sultan Abdülhamîd’in çocukları olan Sultan Mustafa ile Sultan Mahmud’u, büyük bir şefkatle yetiştirmiş, hiç bir arzularını reddetmemişti. Tahta geçtiği zaman, amca oğlu Sultan Mustafa, 10 yaşında velîahdliğe yükselmişti. Sultan Mahmud ise henüz 4 yaşında idi. Sultan Selim’in 18 yıllık saltanatı boyunca Sultan Mustafa, kendisine ısınamamıştı. Aralarında bir hükümdar-velîahd geçimsizliği vardı. Sultan Selim, babası ve amcası gibi, hattâ onlardan çok daha köklü bir inkılâpçı olduğu için, Sultan Mustafa’ya da mürtecileri tutmak kaderi nasîb olmuştu. Bu duruma rağmen III. Selim, velîahdinden hiç bir zaman sevgisini esirgemiş değildi. Fakat onun asıl gözdesi, Sultan Mahmud’du.</p>

  <p class="normal">Dört yaşında babasını kaybeden Şehzâde Mahmud, kendisinden 24 yaş büyük olan amca oğlu III. Selim’i baba bilmişti.</p>

  <p class="normal">Sultan Selim de, kendi öz evlâdı olmadığı için, onu gerçek bir baba şefkatiyle büyütmüş, tahsil ve terbiyesine fevkalâde özenmişti. Kabakçı ihtilâli ile III. Selim tahttan indirilip haremin bir dairesine çekilince, büsbütün Sultan Mahmud’un üzerine düştü. Hemen her gün, musiki dersi vermek bahanesiyle 24 yaşındaki Velîahd-Şehzâdeyi dairesine çağırıyor, siyâset üzerinde konuşuyordu :</p>

  <p class="normal">- Oğlum Sultan Mahmud, diyordu; bütün ümidim sendedir. Devletin istikbali de sendedir. Nizâm-ı Cedîd tatbik edilmezse, bu devlet için felâh bulmak ihtimali yoktur. İnşaallah tez zamanda saltanat sana nasîb olur. Benim hatâlarımdan da ders alarak Nizâm-ı Cedîd ile devlete taze bir ruh verirsin!</p>

  <p class="normal">Kaatillerin önce Sultan Selim’i, sonra Velîahd-Şahzade Mahmud’u öldürmek için Harem’e daldığını öğrenen ve bu cinayetlere mâni olmak isteyen Enderûnlular da vardı. Bunlar başlala Tayyâr Efendi –ki <span class="ideitalik">Târîh-ı Enderûn</span> müellifi Atâ Bey’in babasıdır,- Şehzâde Mahmud’un başlalası Receb Paşa-zâde Mehmed Bey, IV. Mustafa’nın başimamı Tatar Hâfız Ahmed Efendi, Hâfız Îsâ Ağa ve Anber Ağa idi.</p>

  <p class="normal">Bu zatlar, durumu derhal Şehzâde Mahmud’a arzettiler. Velîahd:</p>

  <p class="normal">- Çün evvel Sultan Selim’i şehîd etmek isterler, tez yetişip amcamı kurtarın, dedi; ben burada elimden gelen müdafaa tertibatını alırım. Alemdar Mustafa Paşa kapıları kırmak üzeredir. Balta ve kazma sesleri buradan bile duyulur. Paşa yetişinceye kadar kazandığımız her dakika bizim için kâr-ı azîmdir.</p>

  <p class="normal">Velîahd-Şehzâde’nin dairesinde bu kısa müzâkere cereyan ederken, otuza yakın kanlı kaatil, Sultan Selim’in dairesine girmişti. Geçen yıl tahtından indirilen büyük hükümdar, dünyadan habersiz, ney üflüyordu. Dairesine dolanları görünce vaziyeti anladı. Kendini müdafaa edecek silâh yoktu. Elindeki kamış neyle nefsini savunmaya çalıştı. Padişahın zevcesi Refet Kadınefendi, Sultan Selim’i korumak için kaatillerin önüne geçti. İçlerinden biri, bir omuz darbesiyle genç kadınefendiyi yere düşürdü. Bu defa hizmetçilerden Pâkize Usta, kaatillere mâni olmaya çalıştı. Elleriyle baltacılara vuruyordu. Bir kılıç darbesi, cariyenin parmaklarını doğradı. Sultan Selîm’e erişmek için, en zayıf bir mânia bile kalmamıştı.</p>

  <p class="normal">Bir mel’un, kılıcını büyük hükümdarın sağ şakağına çaldı. Sultan Selim, o anda şehîd oldu.</p>

  <p class="normal">Tam bu saniyelerde Sultan Mahmud’un ağaları, padişahın dairesi önüne geldiler. Baktılar ki, kaatiller telâşla daireden çıkıyorlar. Vaziyeti anladılar. Kan ağlayarak gerisin geri döndüler. Tek ümidleri olan Sultan Mahmud’u kurtarmak için koşarak Harem koridorlarını geçtiler.</p>

  <p class="normal">Velîahd-Şehzâde, elinde kılıç, telâş eseri göstermeksizin kaatilleri bekliyordu. Osman Gazi’nin on sekizinci kuşaktan torunu olan Sultan Mahmud, tam bir Osmanoğlu idi. “Ya devlet başa, ya kuzgun leşe” diye düşünüyordu. Bir şehzâde için ikisinin ortasında bir ihtimal yoktu.</p>

  <p class="normal">Velîahd’in hizmetkârlarından Cevrî Kalfa adında bir Çerkes câriyesi vardı. Gaayetle akıllı, cesur ve efendisine sâdık bir kadındı. Kimseye sorup danışmadan, kaatilleri bir iki dakika olsun geciktirmek için kendi hesabına ne yapabileceğini düşündü ve kararını verdi. Çevresine bakındı, hiç bir silâh bulamadı. Ancak bir kadının aklına gelebilecek bir hareketle bitişikteki hamama girdi. Külhandan küreklediği kızgın külleri büyük bir kaba doldurdu. Bir elinde kap, diğerinde kürek, ayak sesleri gittikçe yaklaşan kaatilleri beklemeye başladı.</p>

  <p class="normal">Velîahd dairesi’nin kapısını Îsâ Ağa ile Anber Ağa tutmuştu. Elde kılıç bekliyorlardı. Kaatillerle kısa bir vuruşma oldu. İki kişinin otuza yakın adamla başa çıkmasına imkân yoktu. Müdafileri yaralayıp yere düşüren kaatiller, onları öldürmeye tenezzül etmeden dairenin kapısından girmeye başladılar.</p>

  <p class="normal">Kapının dar olması yüzünden kaatiller ancak birer ikişer içeri girebiliyorlardı. Cevrî Kalfa, ilk girenlerin gözlerine kızgın kül serpti. Arkadan girenler de aynı âkıbete uğradı. Gözlerini açabilenler, yeni bir kürek külle karşılaşıyorlardı.</p>

  <p class="normal">Bu kargaşada, yaralı olmalarına rağmen, Anber ve Îsâ Ağalar da Velîahd Dâiresi’ne girdiler. Gayet dikkatli olan Cevrî Kalfa, onları tanıdığı için kül serpmedi. Ağalar, büyük gayret göstererek Şehzâde’ye omuz verdiler. Sultan Mahmud’u dama çıkarmak için uğraşmaya başladılar.</p>

  <p class="normal">Ebe Selim denen mel’un, bir ara kül deryasına dönen odada gözlerini açıp dama çıkmaya uğraşan Şehzâde’yi gördü. Pencerenin içinde bulunan Sultan Mahmud’a doğru hançer attı. Gaayet keskin nişancıydı. Fakat gözlerinin yanması yüzünden Şehzâde’nin hayatî bir uzvuna değil, koluna isabet ettirdi. Kolundan kan akan Velîahd, sakat koluyle saçakları iyi yakalayamadı. Yüzünü saçaklara vurdu. Sağ kaşının üstü vuruşun şiddetinden patlayarak kanamaya başladı. Nihâyet, yüzü ve gözleri kan içinde, dama tırmanmaya muvaffak oldu.</p>

  <p class="normal">Bu sırada Şehzâde’ye dama çıkması için haber göndermiş olan Tayyâr Efendi, yanında Mehmed Bey, İmam Ahmed Efendi ve Koyunyiyen Ârif Ağa olduğu halde, merdiven tedarikiyle meşguldü. Bir türlü münasip bir merdiven bulamadılar. Nihayet Kuşhâne ve Meşkhâne’de bir kaç merdiven bulundu. Fakat kısa geldi. Dama yetişmedi. Dam gaayet yüksekti. Tayyâr Efendi ve arkadaşları, bellerindeki şalları çözdüler. İki merdiveni sıkıca birbirine bağladılar. Duvara dayadılar. Sultan Mahmud, müşkilâtla merdivenden avluya indi.</p>

  <p class="normal">Kaatillerden biri Sultan Mustafa’ya gitti:</p>

  <p class="normal">- Sultan Selîm’in kârını itmâm eyledik padişahım, dedi; Sultan Mahmud’u da şimdi katletmek üzereyiz.</p>

  <p class="normal">Ok yaydan fırlamıştı. IV. Mustafa, Alemdar’ı ve “Sultan Selimliler”i ümitsizliğe düşürmek için emretti, şehîd hükümdârın cesedi, avluya çıkartıldı. Arz Odası ile Bâbüssaâde arasındaki büyük kapının iç taraftaki cephesine konuldu. Tam bu sırada bu kapı Alemdar’ın kuvvetleri tarafından kırılmıştı. Başta Mustafa Paşa olduğu halde, Sultan Selimliler, avluya doluştular.</p>

  <p class="normal">Sultan Selim, baştan ayağa kana bulanmıştı. Sağ şakağına yediği kılıç darbesi, derisini yüzmüş, sakalının sağ kısmı, çenesine düşmüştü. Alemdar kapıdan girer girmez fecî manzarayı gördü. Ciğeri yandı. Cesedin üzerine kapanıp:</p>

  <p class="normal">-Vây efendim, seni iclâs içün bunca yerden geleyim de kör olası gözlerim seni bu halde görsün! Hemân “Enderûn Halkı” denen hâinleri katl-i â’m edip intikaamın alayım, diyerek ağlamaya başladı.</p>

  <p class="normal">Sultan Selim’in en yakın inkılâp arkadaşları olan Ruscuk Yârânı da pek elemli olan manzarayı görünce gözlerinden yağmur gibi yaş akmaya başlamıştı. Tuna yalılarından gelen asker içinde, padişahın insan cinsinden olup olmadığını tastamam bilmeyenler vardı. Her halde padişahı insanüstü bir varlık olarak bilenler ekseriyetteydi. Şimdi efendileri Sultan Selim’i bu halde görünce perişan olmuşlardı. Ellerinde kılıç, intikam için öldürecek adam arıyorlardı. Vaziyeti gören Sultan Selim’in reîsülküttâbı (hâriciye nâzırı) Galib Efendi, şuursuz bir katliâm olacağını, suçlunun yanında mâsumun da yanacağını anladı. Yerdeki cesedin üzerine kapaklanmış Alemdar Mustafa Paşa’nın yanına diz çöktü. Omuzlarından tutarak:</p>

  <p class="normal">- Paşam, dedi; hemen kalk. Askerine hâkim ol. Nâmeşrû işler olmasın!</p>

  <p class="normal">- Bre saltanatın sahibi kanlar içinde yatar, görmez misin? Artık askerin yapacağı işin meşrû ve nâmeşrû olması benim umûrumda mıdır?</p>

  <p class="normal">Râmiz Efendi söze karıştı:</p>

  <p class="normal">- Aman efendim, dedi; şimdi ölmüşe ağlayacak ve intikamın alacak vakit değildir. Gayet dar vakitteyiz. Devleti tehlikeden kurtaracak bir kaç dakikamız ya vardır, ya yoktur. Tahtın sahibi şimdi Sultan Mahmud’dur. Mâazallah ona bir şey olursa, devlet perîşân olur, belki dağılıp inkıraz bulur.</p>

  <p class="normal">Alemdar’ın aklına o âna kadar Sultan Mahmud gelmemişti. Onun tek düşüncesi, Sultan Selim’i yeniden padişah görmekti. Ancak şimdi, IV. Mustafa’nın tahtın tek çâresiz sahibi durumuna gelmesi ihtimalini düşündü.</p>

  <p class="normal">- Aman Sultan Mahmûd Efendimiz’e bakın, diye emir verdi.</p>

  <p class="normal">Fakat Tuna boylarından gelen asker, Saray’ın taksimatını bilmiyordu. Velîahd Dairesi’nin nerede olduğundan bile haberleri yoktu. Şaşkın halde şuraya buraya koşuşmaya başladılar. Kimisi damlara çıkıyor, kimisi elindeki kazma ve baltayla önüne çıkan duvarları yıkmaya çalışıyordu.</p>

  <p class="normal">Bu kargaşa içinde, Sultan Mahmud uzaktan göründü. Yüzü, gözü kan içinde, kolu yaralı, üstü başı tam mânâsıyle perîşandı. Arkasından Tayyâr Efendi ile Mehmed Bey ve IV. Mustafa’nın başimamı Ahmed Efendi geliyorlardı. Alemdar Mustafa Paşa, Velîahd’i tanımazdı. Kendisine doğru gelen bu perişan halli genç adamı görünce gayetle sinirlendi. Korkunç bir sesle ve Rumeli ağzıyle :</p>

  <p class="normal">- A be bu da kimdir? dedi.</p>

  <p class="normal">Hâıfz Ahmed Efendi ileriye çıktı:</p>

  <p class="normal">- İşte Sultan Mahmud Han Efendimiz budur, dedi.</p>

  <p class="normal">Alemdar Mustafa Paşa, derhal yetişip etek öptü; teessür içinde :</p>

  <p class="normal">- Âh Efendimiz, diye hitab etti; ben amcanızı çıkarmak için gelmiştim. Cenâb-ı Hak, bana Selim Han efendimi bu halde görmek felâketini takdir etmiş, bâri sizi iclâs ile müteselli olayım. Lâkin Cennet-Mekân’a kıyan Enderûn halkını kâffeten kılıçtan geçirmeden huzur bulmam mümkin değildir.</p>

  <p class="normal">Sultan Mahmud:</p>

  <p class="normal">- Sen o işle mukayyed olma Paşa, diye cevap verdi; şimdi askerini dağıt, arkamdan gel! Ben kaatilleri buldurup sana gönderirim. Silâhlarını da çıkar.</p>

  <p class="normal">Osmanoğulları’nın serinkanlılığına mâlik bulunmayan ve heyecanlı bir Rumeli çocuğu olan Alemdar’ın gözü dönmüş, ne yapacağını şaşırmış vaziyetini o kargaşa arasında Sultan Mahmud çok iyi teşhis ve müşahede etmişti. Paşa’nın tehevvüre kapılıp şuna buna kılıç çekmesinden ve askerinin de onu taklid etmesinden korkuyordu. Alemdar, kendisinden çok daha azim ve irade sahibi bir şahsiyetle karşılaştığını anladı. Silâhlarını çıkardı:</p>

  <p class="normal">- Yalnız belimdeki mücevherli pala, amcanız efendim Selim Han’ın hediyesidir, dedi; uyurken bile öpüp baş ucuma asarım. İzn-i hümâyûnunuz olursa onu çıkarmayayım.</p>

  <p class="normal">Sultan Mahmud müsaade etti. Peşinden gelen Alemdar’la Hırka-i Saâdet Dairesi’ne doğru yürümeye başladı. Ancak yaralarının ve kan kaybetmenin te’siriyle sendelediği için, Mehmed Bey’le Tayyâr Efendi birer koluna girdiler.</p>

  <p class="normal">Bu sırada Sultan Mustafa, kardeşinin, kaatillerin elinden kurtulduğunu, Alemdar’la buluştuğunu öğrenmişti. Aklı başından gitmişti. Bağdad Köşkü sofasında geziniyor, yanında kalan bir kaç adamına:</p>

  <p class="normal">- Ben tahttan inmedim, diyordu; Mahmud’u kim çıkardı?</p>

  <p class="normal">Hırka-i Saâdet Dairesi’nden, Sultan Mahmud’dan ilk emirlerini aldığı halde çıkan Alemdar Mustafa Paşa, uzaktan IV. Mustafa’yı gördü:</p>

  <p class="normal">- Bu da kimdir? diye sordu; Sultan Mustafa mıdır? Söyleyin ana, bucağına gitsin; yoksa elimden kıyamete kadar lânetime sebeb olacak bir kazâ çıkacak!</p>

  <p class="normal">Ser-İmâm-ı Hazret-i Şehriyârî Tatar Hâfız Ahmed Efendi, Alemdar’dan bu emri alınca, IV. Mustafa’nın yanına gitti:</p>

  <p class="normal">- Efendimiz, dedi; taht-ı saltanatta kısmetiniz bu kadarmış! Biraz da Harem-i Hümâyûn’u teşrîf ile istirâhat buyrun!</p>

  <p class="normal">Sultan Mahmud, hayâtını kurtaran Cevrî Kalfa’ya çok ikram etti. Bu fedâkâr kadın, Divanyolu’nda kendi adını taşıyan mektep, sebil ve çeşme yaptırarak, ismini yaşattı.</p>

  <p class="normal">Bu facialı günün ertesinde, III. Sultan Selim’in cenazesi, çok büyük ve hazin bir merâsimle kaldırıldı. Lâleli Camii’nde babası III. Mustafa Han’ın yanına gömüldü. Aynı gün, III. Selim’in tahttan indirilmesinde ve şehîd edilmesinde uzaktan yakından alâkalı olan bine yakın şahıs yakalanıp öldürüldü. Bu arada on cariye de kadınlar îdâm edilmedikleri için, Kızkulesi açıklarında denize atıldı.</p>

  <p class="normal">14 Ekim’de Nizâm-ı Cedîd ordusu “Segbân-ı Cedîd” adıyle yeniden kuruldu. Ruscuk Yârânı’ndan Behic Efendi, bu orduya harbiye nâzırı oldu.</p>

  <p class="normal">Fakat Alemdar Mustafa Paşa, ıslahat hareketini yürütebilecek bir devlet adamı değildi. Merkezî idare hakkında hiç bir şey bilmiyordu. İstanbul’a yerleşen askerleri de, Yeniçeriler derecesinde zorbalığa başlamışlardı. II. Sultan Mahmud, bütün bunları önleyebilecek nüfuzu henüz elde edememişti.</p>

  <p class="normal">Kapıkulları, Alemdar’ı yok etmek ve genç hükümdarı sindirmek için fırsat kolluyorlardı. II. Mahmud, keyfî bir idareye dalan Alemdar’dan memnun değildi. Diğer taraftan IV. Mustafa’nın taraftarları, onu yeniden tahta geçirebilmek için alttan alta çalışıyorlardı. Bizzat Sultan Mustafa, bu hareketin içindeydi. Bütün bunlardan haberi olan Mahmud Han, hâdiselerin inkişafını bekliyor, yanlış bir adım atmamaya çok dikkat ediyordu. Devlet öyle nâzik günler yaşıyordu ki, hükümdarın tek yanlış davranışı, telâfisi kaabil olmıyacak zararlara zemin hazırlayabilirdi.</p>

  <p class="normal">Kendisi de Ocak’tan yetişmesine rağmen Alemdar, büyük bir gurura kapılmıştı; yeniçerileri “manav ve leblebici gürûhu” diyerek küçümsüyordu.</p>

  <p class="normal">14 Kasım’ı 15 Kasım’a bağlıyan gece Alemdar, Şeyhulislâm’ı ziyâret etmiş, Bâb-ı Âlî’deki sarayına dönmüştü. Yeniçeriler, darbeyi o gece indirmek üzere anlaşmışlardı. Yeniçeri ağası Mustafa Ağa, hâdiseyi geç haber aldı. Mâni olmak istedi. Fakat derhal parçalandı. Kendilerine katılan serserilerle büsbütün kalabalıklaşan yeniçeriler, Alemdar’ın sarayını kuşattılar.</p>

  <p class="normal">Segbân-ı Cedîd askerinin kumandanı olarak Vezir Kadı Abdurrahman Paşa, durumu öğrendi. Birliklerini alıp padişahı müdafaa etmek için Topkapı Sarayı’nın kapılarını tuttu. Hiç hoşlanmadığı Alemdar’ın yardımına gitmedi. Gaafil Sadrâzam ise, imdada gelecek kuvvetleri boşuna bekliyor ve çevresindeki bir avuç adamıyle yeniçerilerle kıyasıya döğüşüyordu.</p>

  <p class="normal">Vuruşma hayli südü. Sonunda Alemdar şehîd düştü.</p>

  <p class="normal">Alemdar’ın sadrâzamlığı ancak 3 ay, 18 gün sürmüştü. Âsîler, sevinç çığlıkları atıyorlardı. Sıra Sultan Mahmud’a gelmişti. Elbette onu haklayıp ağabeyi Sultan Mustafa’yı yeniden tahta oturtacaklardı.</p>

  <p class="normal">15 Kasım gününün erken saatlerinde, Alemdar’ın şehîd olduğu haberi Sultan Mahmud’a bildirildi. Genç hükümdarın kılı kıpırdamadı. Zâten saltanatı facialarla başlamıştı. Sultan Selim’in katli hâdisesine şahit olduktan sonra, artık hiç bir olay onu sarsamazdı.</p>

  <p class="normal">Sultan Mahmud, mümkin olabildiği derecede Sultan Selim’in adamlarını işbaşına getirmişti. Bu arada meşîhat makamına, Nizâm-ı Cedîd’ci olan Sultan Selim’in eski şeyhulislâmı Sâlih-zâde Ahmed Es’ad Efendi’yi tâyin etmişti. Mürteciler, bu ıslahatçı şeyhulislâma diş biliyorlardı. O da, Alemdar’dan sonra sıranın Sultan Mahmud’a ve çevresindeki inkılâpçılara geleceğini çok iyi biliyordu. Derhal Sultan Mustafa’nın katlinin caiz olduğuna dair fetvâ verdi. Böylece ortada tek Osmanoğlu olarak Sultan Mahmud kalır, âsî mürtecilerin ümidleri sönerdi.</p>

  <p class="normal">II. Mahmud, ağabeyini öldürtmekte tereddüd ediyordu. Ancak IV. Mustafa’nın âsilerle işbirliği ettiği kesin şekilde anlaşılmıştı. Zorbalar, daha şimdiden :</p>

  <p class="normal">- Sultan Mustafa’yı isterük! diye bağırmaya başlamışlardı.</p>

  <p class="normal">Bunun üzerine IV. Mustafa, aynı günün gecesi, Kadı Abdurrahman Paşa’nın öncülüğüyle, III. Selim’i şehîd ettirdiği Harem Dairesinde kuşakla boğuldu. Vücudu, devlete cidden zararlı hâle gelmişti.</p>

  <p class="normal">İhtilâlcilerin gözü öylesine dönmüştü ki, Sultan Mustafa’nın öldüğünü bildikleri halde, sarayı basmak istediler. Sultan Mahmud’u öldürseler hânedan sönecekti. Başka bir şehzâde yoktu. Osmanoğulları’nın çevresinde toplanan muazzam devlet, hiç olmazsa uzak eyâletler, dağılacaktı. Âsilerin bir kısmı, II. Mahmud’un 6 yaş büyük ablası Esmâ Sultan’ı tahta çıkarmak istiyordu. Esmâ Sultan, III. Selim’in Nizâm-ı Cedîd’ci Kapdân-ı Deryâsı Dâmâd Küçük Hüseyin Paşa’dan dul kalmış, 29 yaşında, gaayetle akıllı bir genç kadındı. Fakat bir kadının tahta geçmesi Osmanlı tarihinde görülmek değil, akıldan geçirilmemiş bir şeydi. Üstelik bir kadın belki padişah olabilir, fakat halîfe sıfatını taşıyamazdı.</p>

  <p class="normal">- Kırım han-zâdelerinden birini padişah yaparız! diyen, Osmanoğulları yerine Cengizoğulları’nı geçirmek isteyen gözü dönmüşler de vardı.</p>

  <p class="normal">Kadı Abdurrahman Paşa, 4.000 Segbân-ı Cedîd’le Topkapı Sarayı’nı savundu. İki taraftan yüzlerce kişi öldü. Çok kalabalık olmalarına rağmen âsiler, yeni usulde talim görmüş askere karşı başarı kazanamayıp bozuldular. Abdurrahman Paşa, bozulan ihtilâlcilerin peşini bırakmadı. 3.000’den fazla Yeniçeri’yi ve serseriyi İstanbul sokaklarında tâkıyb edip hakladı. Padişahın tarafında olan Donanmay-ı Hümâyûn da, Süleymaniye’deki yeniçerilerin umumî karargâhı olan Ağa Sarayı’nı denizden topa tuttu. Fakat bâzı gülleler evlere isâbet etti.</p>

  <p class="normal">Pâdîşâhı alt edemeyeceklerini anlıyan âsiler, ulemanın aracılığını istediler. Bu aracılıkla ateş kesildi ve korkunç dahilî savaş sona erdi. Ne mürteciler padişahı yenebilmişler, ne de Sultan Mahmud onları temizleyebilmişti. Bundan sonra, uzun yıllar için, iki tarafın, kıl kadar hafif bir dengeyle hayatlarını devam ettirebilecekleri bir devre açılıyordu. Bu dengenin muhâfazası, Sultan Mahmud’un en hayatî mes’elesi hâline geldi. Büyük, sonsuz bir sabırla, harekete geçeceği ânı beklemeye başladı.</p>

  <p class="solbaslik">Türk – Rus Savaşı (1809 – 1812)</p>

  <p class="normal">25 Ağustos 1807’de, IV. Mustafa zamanında, Napoléon’un karşısında çok sıkışan Rusya, Türkiye ile bir mütareke imzalamıştı. Bu mütareke, 8 aylıktı. 8 ay geçmesine rağmen, iki tarafta da savaş isteği görülmedi. Ancak Napoléon, Rusya ve Prusya ile sulh yapıp, Türkiye’nin Eflâk ve Boğdan (Memleketeyn) eyâletlerini Çar’ın işgaline rıza gösterince, durum değişti. 5 Ocak 1809’da, bu yeni durum üzerine Türk-İngiliz ittifak muâhedesi imza edildi. Buna rağmen Rusya, Bâb-ı Âlî’nin Memleketeyn’in boşaltılması isteğini reddetti. Sadrâzam Yusuf Ziyâ (Ziyâeddin) Paşa 23 Temmuz 1809’da ordunun başında, serdâr-ı ekrem sıfatıyle İstanbul’dan ayrıldı. Şumnu ve Ruscuk yoluyla Silistre’ye geldi. 60.000 kişilik bir Rus ordusu, Silistre yakınlarında Tatariçe’ye gelmişti. Serdâr-ı Ekrem, Pehlivan İbrahim Ağa’yı, Ruslar’a karşı gönderdi. 24 Ekim 1809’da geçen Tatariçe meydan muhârebesinde, 10.000 ölü veren Ruslar, bozuldular. Türk şehîdleri 1.000 kadardı. Bu büyük başarı, Pehlivan İbrahim Ağa’ya vezir pâyesini kazandırdı.</p>

  <p class="normal">1809-10 kışında Ruslar, Tuna Deltası’na hâkim oldular. Aralık’ta İsmâil ve Ocak’ta İbrâil kaleleri düştü. Dobruca, Türkiye’deydi. Kafkas cephesinde de başarı, Rus tarafında kaldı. Ruslar, Batum kuzeylerine kadar ilerleyip Poti’yi işgal ettiler.</p>

  <p class="normal">1810 baharında Rusya, bütün gücüyle Türkler’in üzerine yüklendi. Dobruca ve Kuzey Bulgaristan’ı işgale başladı. Hacıoğlupazarı’nı savunan Pehlivan İbrahim Paşa, esîr oldu. Hezargrad ve Silistre düşünce, Dobruca, Ruslar’ın eline geçti. Güneye inen düşman, Varna’yı kuşatmaya başladı. Ancak Donanmay-ı Hümâyûn’un Varna limanına girmesi üzerine Ruslar, muhâsarayı kaldırdılar. Şumnu önlerinde mağlûb edilmeleri neticesinde de ileri hamleleri kırıldı. 4 Ağustos 1810’da geçen Şumnu meydan muhârebesinde Ruslar, 20.000 ölü verdiler. 27 Eylül’de Ruscuk’u ve Tuna’nın karşısında Romanya’da kalan Yerköyü’nü alan Ruslar, Sırbistan’a yürümek istiyorlardı. Ancak Fransız imparatoru I. Napoléon’un Rus seferine başlaması, onların bu teşebbüsünü durdurdu. Napoléon Türkiye’ye açık tekliflerde bulunmadığı ve daima Bâb-ı Âlî’nin aleyhinde oynak bir siyâset güttüğü için, her iki taraf için de bir ölüm kalım savaşı olan bu Fransız-Rus harbinde Türkiye, Rusya ile sulh yapıp bir kenara çekildi. Bâb-ı Âlî, Napoléon’a asla inanmıyor, dâimâ aldatılacağı vehmi içinde bulunuyordu.</p>

  <p class="normal">1811 yılı, iki taraf arasında muvazene hâlinde geçti ve mühim bir hareket olmadı. Sadrâzam ve Serdâr-ı Ekrem Yusuf Ziyâ Paşa, 10 Nisan 1811’de azledildi. Bu ikinci sadâreti 2 yıl, 3 ay, 9 gün ve her iki sadâretinin toplamı 8 yıl, 11 ay, 4 gündür. İmrahor Vezir Ahmed Paşa, sadârete getirildi. İstanbul’dan Şumnu’ya gidip, ordu kumandanlığını selefinden teslim aldı. 27 Haziran’da Ruslar’ın elindeki Ruscuk’u muhâsaraya başladı. 12 gün dayanan Ruslar, 9 Temmuzda kaleyi Sadrâzam’a teslim ettiler.</p>

  <p class="solbaslik">Bükreş Muâhedesi (28 Mayıs 1812)</p>

  <p class="normal">Bu defaki Türk-Rus savaşına da 28 Mayıs 1812 Bükreş Muâhedesi son verdi. 16 madde üzerine akdedilen muâhedenin başlıca hükümleri şöyledir : Besarabya’nın tamamı (70.00 km<sup class="calibre3">2</sup>’ye yakın), Rusya’ya bırakılıyordu. Bu, çok mühim bir kayıptı. Zira bu ülkede mühim bir Türk (Kırım asıllı) azınlığı yaşıyordu ve “Bucak” denen ülkenin güneyinde Türkler, çoğunluğu teşkil ediyorlardı. Ahalinin gerisi, Ukran ve Romen asıllı Ortodokslar’dı. Bu sûretle Dniestr sınırı yerine, Prut, Türk-Rus sınırını teşkil ediyordu. Tuna Deltası, Türkiye’de kalıyordu. Akkerman, Kilye, İsmâil gibi kaleler Ruslar’a geçiyor, fakat Kalas, İbrâil, İsakçı, Tulça, Türkler’de kalıyordu. Ruslar, işgal ettikleri Romanya’yı (Memleketeyn=Eflâk ve Boğdan prenslikleri) ve Kafkas topraklarını Türkiye’ye geri veriyorlardı. Belgrad ile güney arazisinden ibaret küçük bir Sırbistan prensliği teşekkül ediyordu. İç bağımsızlığı olan (Eflâk ve Boğdan gibi) bu devlet, Türk imparatorluğuna dâhildi. Belgrad ve sair kalelerde Türk askeri bulunacak, Sırbistan prensini Bâb-ı Âlî tâyin veya tasdik edecekti. Buna rağmen, bağımsız bir Sırbistan’ın temelleri atılıyordu. Bu Sırbistan, 1878’e kadar adım adım imparatorluktan ayrılacak ve bu târihte tamâmen bağımsız olacaktır. Sırp muhtariyeti, diğer Balkan kavimlerine çok kötü bir misal olmuş, bilhassa Mora Rumları’nı kışkırtmıştır. Bükreş Muâhedesi, Sırplar’ı memnun etmekten uzaktı ve Sırplar, Napoléon tehdidi altındaki Rusya’nın kendilerini feda ettikleri fikrindeydiler. Bâb-ı Âlî’ye ödiyecekleri yıllık vergiyi ağır buluyor, başlıca Sırp kalelerinde Türk askeri bulunmasına ve Sırplar’ın kale sahibi olmak hakkının olmamasına itiraz ediyorlardı. 1813 yılında, Sırplar’ı yola getirmek için bir sefer açmak îcâb etti. Sadrâzam Hurşid Paşa, Belgrad’a kadar gelerek, âsîleri yola getirdi. Sırp prensi Kara Yorgi, esîr düşmekten kurtulmak için Avusturya’ya sığındı. Ancak Napoléon tehdidi altında Türkiye ile bir ihtilâfı göze alamıyan Avusturya, o kadar himaye ettiği Kara Yorgi’yi siyâsî mülteci olarak kabûl etmedi ve tevkif ederek hapsetti. Bunun üzerine Sırplar’ın başına Miloş Obrenoviç geçti. Sırbistan tarihi bundan böyle, bu iki rakip hânedanın biribirleriyle kanlı mücadeleleri içinde geçecektir.</p>

  <p class="solbaslik">Sadâret Değişmeleri</p>

  <p class="normal">5 Eylûl 1812’de Ahmed Paşa, 1 yıl, 4 ay, 25 gün süren bir sadâretten sonra azledildi. Sofya seraskeri Ahmed Hurşid Paşa, sadrâzam oldu. 1 Nisan 1815’e kadar 2 yıl, 6 ay, 27 gün sadârette kaldı. Mehmed Emin Rauf Paşa, sadârete getirildi. Başdefterdârlıktan (maliye bakanlığı) sadrâzam olan bu zat, Çavuşbaşı Said Mehmed Efendi’nin oğludur. İlk sadâretinde 2 yıl, 9 ay, 4 gün kaldı. 5 Ocak 1818’de Hudâvendigâr (Bursa) valisi Derviş Mehmed Paşa, sadrâzam oldu. Bu zat, 2 yıl, ve 1 gün sadârette kaldı. 5 Ocak 1820’de Ispartalı Ali Paşa, Hudâvendigâr valiliğinden sadrâzamlığa çağırıldı. Ali Paşa, Koca Mustafa Reşid Paşa’nın eniştesi (ablasının zevci) olup, bu sırada 20 yaşında bulunan Mustafa Reşid Bey, onun yanında ilk devlet adamlığı tecrübelerini edinmiştir.</p>

  <p class="solbaslik">Arabistan Olayları</p>

  <p class="normal">Bu sıralarda Vehhâbîler, Necd’den başka, Hicâz’ın da mühim bir kısmını ele geçirmişlerdi. Arabistan’ın başka ülkelerini de rahatsız ediyor, çapulculuk yapıyor, hac yollarını kesiyorlardı. Bâb-ı Âlî, Mısır valisi Vezir Mehmed Ali Paşa’ya, Vehhâbîler’i ortadan kaldırması emrini verdi. Mehmed Ali, 2. oğlu Mehmed Tosun Paşa’yı, Hicaz’a gönderdi. Bâb-ı Âlî, 1812’de, 19 yaşındaki Tosun Paşa’ya vezâret pâyesiyle Cidde ve Habeş (Hicaz ve Eritre) valiliklerini verdi. Bu zat, 1811’den 1816’ya kadar çetin seferlerle Vehhâbîler’i alt etti. 2 Aralık 1812’de Medîne’yi, 23 Ocak 1813’te Mekke’yi, 28 Ocakta Tâif’i alarak Vehhâbîler’i Hicaz’dan kovdu. Bu başarı üzerine II. Mahmud’a “Gazi” unvanı verildi.</p>

  <p class="normal">Tosun Paşa’dan sonra, onun 4 yaş büyük ağabeyi olan İbrahim Paşa, Vehhâbîler’in Necd’deki merkezi Der’îye’yi aldı. 27 Nisan 1814’te 3. Vehhâbî emîri olan Süûd İbni’s-Süûd 10 yıl, 5 ay, 23 gün süren bir emirlikten sonra 66 yaşında ölmüştü. Yerine büyük oğlu Emîr Abdullah İbni’s-Süûd geçti. İbrâhim Paşa, bu emîri, Sâd, Nasr, Muhammed ve Hâlid adlarını taşıyan 4 oğlu, Faysal, Sâd ve Hâlid adlı 3 kardeşi, Fehd ve Hasan adlı 2 yeğeni ile berâber esîr aldı. Önce Kahire’ye getirilen bu emîrler, oradan, Mekke ve Medîne’nin kutsal makamlarından yağmaladıkları mücevherlerin bir kısmıyla berâber İstanbul’a sevkedildi. Emîr Abdullah ile 4 oğlu, 27 Aralık 1818’de İstanbul’da îdâm edildi. Vehhâbîler’in başına, Abdullah’ın kardeşlerinden esîr edilen Sâ’d’ın oğlu Muşârî (1819 – 1820), sonra Emîr Süûd’un amca oğlu Türkî (1820 – 1834) geçti. Fakat artık bu emîrler, pekçok örneği Arabistan çöllerinde dolaşan yağmacı Bedevî şeyhlerinden farksız bir durumdaydılar. 1830’da Lahsâ’yı, 1834’te Basra Körfezi’ndeki Bahreyn adalarını nüfuzları altına aldılarsa da, bir müddet sonra oralardan da kovuldular. Vehhâbîlik, ancak Osmanlı imparatorluğunun yıkılışından sonra kendisini toparlıyabildi.</p>

  <p class="solbaslik">Tepedelenli Ali Paşa Gailesi</p>

  <p class="normal">Bu yıllarda, Kütahyalı bir Türk’ten inen Tepedeleni Ali Paşa, Arnavutluk’la Yunanistan arasındaki Epir ve çevresinde, büyük bir nüfuz elde etmişti. İkinci bir Mehmed Ali olmaya hazırlanan ihtiyar, son derece muhteris, zâlim, çok zeki ve entrikacı bir adamdı. Zâhiren padişaha itaat eder görünüyorsa da, kendi hesabına muhtar bir devlet kurmaya çalışıyordu. Oğulları Muhtar ve Velîyeddin Paşalar da, mutasarrıf olarak Mora ve Güney Yunanistan’ı ellerinde tutuyorlardı. Ali Paşa, Arnavutluk’un büyük bir kısmına da türlü entrikalarla hâkim olmuştu. Yanya’daki müstahkem sarayında, hükümdarlar gibi yaşıyordu. II. Mahmud, bu adamın ölüp gitmesini bekliyor, binbir dış ve iç gaile içinde, bu kudretli valisiyle bir mes’ele çıkartmak istemiyordu.</p>

  <p class="normal">Bu sırada nişancılık (devlet bakanlığı) mevkiinde bulunan ve aslen Kırım Türkleri’nden olan Hâlet Efendi, padişah nezdinde görülmemiş bir nüfuz kazanmış, sadrâzamları değiştirip tâyine kadar her işe karışmaya başlamıştı. Hâlet Efendi, Tepedelenli’nin yok edilmesi fikrindeydi. Tepedelenli’nin tutumu, padişahın meşhur sabrını bile taşıracak bir hâle geldiği için nihayet Sultan Mahmud, eski sadrâzam Hurşid Paşa’ya, bu gailenin ortadan kaldırılması emrini verdi. Nasûh Paşa-zâde Ali Bey de, Arnavutluk sahillerini abluka etmek üzere, donanmanın bir parçasıyla Yunan (İyonya) Denizi’ne geldi. Tepedelenli, mâsum olduğunu iddia edip padişaha afvedilmesi için yalvaran mektuplar yazarken, Rusya ve Fransa’dan yardım istiyor, Balkanlar’da Hıristiyan unsurları kışkırtarak isyâna teşvik ediyordu. Bu kargaşa içinde devletin kendisiyle uğraşmaya vakit bulamıyacağı fikrindeydi. Mora Rumları, uzun zamandan beri kaynaşıyorlar, fakat Tepedelenli’den korktukları için ısyâna cesâret edemiyorlardı. Bu defa Tepedelenli, Rumlar’ı isyân için kışkırtmaya başlayınca, iş tamâmen çığırından çıktı. Rum ihtilâlini, bizzat Petersburg’da Çar planlıyordu.</p>

  <p class="normal">II. Mahmud, Ali Paşa ile oğullarını bütün görevlerinden azletti ve Yanya’ya çekilip büyük servetleri içinde kimseyi rahatsız etmeden yaşamalarını emretti. Ali Paşa, elindeki ülkelerin hiçbirini bırakmadı ve bunun üzerine, kesin şekilde ortadan kaldırılması lüzumu hâsıl oldu. Hurşid Paşa, Tepedelenli’nin elinden, işgal ettiği yerleri birer birer almıya başladı. Tepedelenli’nin oğulları Velîyeddin, Muhtar ve Sâlih Paşalar esîr edildi. Bunlar îdâm edilirlerse de, Tepedelenli-zâdeler günümüze kadar gelmişlerdir. Sonunda Ali Paşa, Yanya kalesine sığınıp kendisini savunmaya başladı. 5.000 askeri vardı. Bunların içinde ücretli Fransız, İsviçreli ve İtalyanlar bile bulunuyordu. Yanya’yı fevkalâde tahkim etmişti. 200 topu, yıllarca yetecek cephâne ve ağırlığı bulunuyordu. Hurşid Paşa, Yanya’yı hemen düşüremiyeceğini anlayınca, muhâsarayı ablukaya çevirdi. Tepedelenli, 1 yıl, 4 ay, 25 gün kaleyi savunduktan sonra, hayatına dokunulmamak şartıyle teslim oldu (24.1.1822). Ancak İstanbul’dan gelen fermân paşanın îdâm edilmesi yolunda olduğu için, Tepedelenli’nin kesik başı başkente yollandı.</p>

  <p class="solbaslik">Yunan İhtilâli’nin Hazırlanması</p>

  <p class="normal">Yunan ihtilâlinin tohumları, II. Katherina tarafından, 1768 – 74 Türk-Rus savaşında atıldı. Mora ihtilâlinin Muhsin-zâde Mehmed Paşa tarafından hızla ve kesin şekilde bastırılması üzerine, Çariçe’nin kışkırtmaları bir netice vermedi. Ancak Yunanlılar, bilhassa Ruslar’ın himâyesinde birtakım ilmî, edebî ve siyasî cemiyetler kurdular. Bunlardan 1814’te Odesa’da kurulan “Ethniki Hetairia”, gizli bir cemiyetti. Gayesi, Bizans imparatorluğunun ihyası, İstanbul’un Türkler’den alınması, Türkler’in Avrupa’dan Asya’ya atılması idi. Fransız İhtilâli’nden sonra uyanan milliyetçi fikirler, Yunanlılar’a büyük cesâret vermişti. Aynı dilin yeni bir lehçesini konuşmaktan başka Eski Yunanlılar’la ciddî bir bağlantıları olmamakla berâber Yunanlılar, antik medeniyetlerini terennüm etmek ve bunun propagandasını yapmak yoluyla, Avrupa’da aydın tabakayı kazanmışlardı.</p>

  <p class="normal">Ancak, Yunanlılar’ı kendi maksatlarına kullanmaktan başka gayesi olmıyan Çar hâriç, Avrupa hükümdarları Yunanlılar’ı tutmuyorlardı. Çünki bu kavim, meşrû hükümdarlarına, padişaha karşı ayaklanmak istiyordu. İhtilâlden ve milliyetler mes’elesinden bıkmış olan Avrupa hükümdarları ise, Yunanlılar’ın, kendi tab’alarına örnek olmasından korkuyorlardı. Hattâ 1815 Viyana Kongresi’nden sonra aralarında bir Mukaddes İttifak imzalıyan büyük Avrupa hükümdarları, ihtilâl prensibine müştereken karşı koymayı, Avrupa’da hiçbir hânedânın hukukuna tecâvüz edilemiyeceğini kararlaştırmışlardı. Zira bilhassa Napoléon, Avrupa’da, yüzlerce yıllık hânedanları yerinden oynatmış, hattâ “Almanya imparatoru” sıfatını Habsburglar’dan almıştı. Bunun üzerine Habsburglar, “Avusturya imparatoru” sıfatını almıya mecbur olmuşlardı. Napoléon, kendini imparator ilân ettiği ve Batı Avrupa’da, Batı Roma’dan kalan bir tek imparatorluk tâcı bulunması lâzım geldiği için, Napoléon’un Habsburglar’ın unvanı üzerinde hassasiyet göstermesi tabiî idi. Ancak Napoléon, 1815’te kesin şekilde düştükten sonra da Habsburglar, bir daha “Almanya imparatoru” sıfatını almaya cesâret edemediler ve “Avusturya imparatoru” olarak kaldılar. “Almanya imparatoru” sıfatı, ancak 1871’de, bu defa Prusya hânedanı (Hohenzollern’ler) lehine ortaya çıkabildi. Bu yıllarda Avrupa siyâsetine Avusturya şansölyesi (başbakanı) Prens Metternich hâkim olduğu için, Avrupa’da milliyetlerin bağımsızlığı fikrine senpati yoktu. Zîrâ meselâ Avusturya imparatorluğu, Almanlar, Macarlar, Hırvatlar, Slovenler, İtalyanlar, Lehler, Rutenler, Romenler, Çekler, Slovaklar’dan müteşekkildi. Rusya imparatorluğu ise, Ruslar’dan başka Ukranlar, Beyaz Ruslar, Türkler, Finler, Estonlar, Letonlar, Litvanlar, Lehler ve burada sayılması lüzumsuz daha bir sürü milliyetten ibâret bulunuyordu.</p>

  <p class="normal">Bu durumda, Osmanlı camiasını teşkil eden birçok milliyetten biri olan Yunanlılar’a bağımsızlık istemek saçmaydı. Ancak Avrupa saraylarında olmasa bile, Avrupa aydınları ve burjuvası arasında Yunan hayranlığı canlı idi. Hetairia cemiyetini, Çar’ın Rum olan yâveri Prens İpsilanti yönetiyor ve bizzat Çar, cemiyeti himaye ediyordu. İstanbullu Rumlar’dan olan İpsilanti, Rum asıllı olan Rusya hariciye nâzırı Capo D’Istria’dan da büyük yardım görüyordu. Fener’deki Ortodoks Cihan Patriki Grigorios ile İstanbul’un “Fener beyleri” denen Rum asilleri, cemiyetle işbirliği hâlindeydiler.</p>

  <p class="normal">Osmanlı imparatorluğunun pekçok eyaletinde Rum vardı. Fakat ekseriyette bulundukları yerler, Mora ve Ege adaları ile Attika yarımadasından ibaretti. Diğer bütün yerlerde, Tesalya ve Epir’de, Rumlar azınlıktı. Girit ve Kıbrıs’ta ise, zorlukla % 50’yi tutturabiliyorlardı. Bu durumda ihtilâlin Mora’da patlatılması uygun görüldü. Tepedelenli, Mora’dan bütün askerini çektiği gibi, onu muhâsara ile uğraşan Hurşid Ahmed Paşa da Mora’ya asker göndermemişti. Yarımadanın başlıca kalelerinde, pekaz Türk askeri bulunuyordu. Mora şehirlerinde ehemmiyetli bir Türk azınlığı da yaşamaktaydı; fakat Rumlar, bir kargaşada bunların katliâm suretiyle yok edilmesini kararlaştırmışlardı. Ancak Türk azınlığı kaleleri olan şehirlerde bulunduklarından, bunları imha edebilmek için, bu kaleleri düşürmek îcâb ediyordu. Bunların en mühimmi de, Mora’nın kuzeyinde, Patras Körfezi üzerinde bulunan Türkler’in “Balyabadra” dedikleri Patras idi (şimdi Atina ve Selânik’ten sonra Yunanistan’ın 3. büyük şehri). Nitekim, ihtilâl burada başladı. Bütün Mora, hattâ bütün Rumlar, mümkin olabildiği kadar silâh biriktirmişlerdi. Yıllardan beri Rum zenginleri, halkın silâh edinebilmesi için hertürlü fedakârlığı yapmışlardı.</p>

  <p class="solbaslik">Yunan İhtilâli’nin Başlaması (12 Şubat 1821)</p>

  <p class="normal">Yıllık ısı ortalaması 17o olan Mora’da, ılık bir kış sabahı, 12 Şubat 1821’de ihtilâl başladı. Bizzat Patras başpiskoposu Germanos’un kumanda ettiği 10.000 kadar silâhlı Rum, şehre hâkim olduktan sonra, kaleyi muhâsara altına aldılar. Patras’ta ayaklanma başlayınca, uzun zamandan beri bu ânı bekliyen bütün Mora, ayağa kalktı. Nisan başlarında, Mora sancağının merkezi olan Tropoliçe dışında bütün yarımada, âsîlerin eline geçmişti. İsyân, hızla Kiklad adalarına da geçti. Yunanlılar, Mora’nın kuzeydoğusunda Nauplion (Türkçe: Anabolu) limanını, ihtilâl idaresinin merkezi olarak ilân ettiler.</p>

  <p class="normal">Mora’daki Türkler’in bir kısmı Tripoliçe’ye can atmakla beraber, çok büyük ekseriyeti, katliâm edildiler. Yunanlılar’ın öldürdükleri Mora Türkleri’nin 40, 50 binden az olmadığı muhakkaktır. Bunların içinde, 400 yıl önce Mora’ya yerleşmiş Türk aileleri bile vardı. 5 Ekim 1821’de Tripoliçe’nin düşmesi, faciayı tamamladı. Kaledeki asker ve sivil 8.000 Türk, yeni doğmuş çocuklar bile ihmâl edilmeksizin katledildi.</p>

  <p class="normal">Bâb-ı Âlî, o kadar himaye ettiği ve bir hükümdar derecesinde imtiyazlar tanıdığı Ortodoks Cihan Patriki Grigorios’un âsilerle işbirliği hâlinde olduğunu tesbit edince, 22 Nisan 1821 günü kendisini tevkif ederek Fener Patrikhânesi’nin orta kapısında astırdı. Göğsünde ihânetini anlatan bir yafta yapıştırılan Patrik’in cesedi, 3 gün İstanbullular’a teşhîr edildi. Yeni Patrik’in emriyle bu orta kapı, o tarihten itibaren kapatılıp iptal edildi ve bir Türk devlet veya hükûmet başkanı aynı yerde asılıncaya kadar açılmamasına karar verildi. Bâb-ı Âlî, ihtilâlin başında olanlardan yakalıyabildiklerini imha etti. Bunların arasında Edirne, Kayseri, Tarabya ve Edremit piskoposları ile bir kaç Fenerli Rum beyi de asıldı. Bu Fenerli Rum beyleri, Boğaziçi’nde muhteşem saray ve konaklarda yaşıyan, bilhassa armatörlükle zengin olan, Bâb-ı Âlî’nin Eflâk ve Boğdan prenslerini aralarından seçtiği bir kitleydi.</p>

  <p class="normal">Mora’daki başarılı ayaklanmayı öğrenir öğrenmez Çar’ın yâveri Prens İpsilanti, Odesa’dan 3.000 Rum gönüllüsüyle, Boğdan’ın merkezi olan Yaş’a geldi ve 5 Martta bu şehri, aynı ayın 11’inde Kalas’ı ve 30’unda Bükreş’i işgal etti. Derhal Romanya’ya giren Türk askeri, ihtilâli söndürdü. Rumlar’ın yakalananları imhâ edildi. Bir kısmı, Prens İpsilanti ile berâber Avusturya’ya sığındı. Yunanlılar, Romanya da Ortodoks olduğu için, Romenler’in ihtilâle katılacaklarını sanarak büyük hatâya düşmüşlerdi. Romanya mes’elesinin sür’atle halli, Bizans immparatorluğunun ihyâ edilemiyeceğini gösterdi. Yunanlılar, bir daha aynı hataya düşmediler ve bütün güçlerini, Mora ile çevresinde millî bir devlet kurabilmek noktasında topladılar.</p>

  <p class="normal">Bâb-ı Âlî’nin Rusya’yı protesto etmesi üzerine Çar, İpsilanti’yi yâverliğinden azletti ve “general” rütbesini taşıyan Hetairia liderini askerlikten çıkardı.</p>

  <p class="normal">13 Ocak 1822’de ihtilâlciler, Mora, Kiklad adaları, Ağrıboz ve Attika’yı içine alan bir Yunanistan kurulduğunu, diğer Yunan ülkelerinin de kurtulacağını ilân ettiler. Prens Mavrokordato, başkanlığa seçildi.</p>

  <p class="normal">İhtilâlciler, Ege adalarının çoğuna hâkim olmuşlardı. Anadolu’nun Kuşadası Körfezi’ndeki Sisam adası, bunlardan biriydi. 6.000 Sisamlı, adaya hâkim olduktan sonra, kuzeybatıda, Çeşme’nin karşısındaki Sakız adasına çıktı. Sakız’da, bir kaç bin Türk’ün yanında 80.000 Rum yaşıyordu. Bugün bile ada nüfusunun bu rakamı bulamaması, Osmanlı devrinde Sakız’ın refahını gösterir. Sisamlılar, Sakızlılar’ı derhal ayaklandırdılar. Muhâfız Vezir Vahîd Paşa, Sakız kalesini âsilere karşı savunmaya başladı. Adada isyânın başlamasından 19 gün sonra, 11 Nisan 1822’de Kapdân-ı Deryâ Nasûh-zâde Ali Paşa, adanın Çeşme’ye bakan Sakız limanına girdi. Bir hafta karşı koyan âsiler, imhâ edildi ve onbinlerce Rum öldürüldü veya esîr alındı. Bir devletin en tabiî hakkını kullanması ve Mora’da yapılanlara küçük bir karşılık olan bu hareket, Avrupa’da büyük akisler uyandırdı. Lord Byron ve Victor Hugo gibi şâirler, Beethoven gibi bestekârlar, ressamlar, gazeteciler, acıklı eserlerle Sakız isyânının bastırılmasını terennüm ettiler. Avrupa’da Türkler’in barbarlığı üzerinde uzun boylu sözler söylendi.</p>

  <p class="solbaslik">Son Türkiye-İran Savaşı (1821-1823)</p>

  <p class="normal">İbrâhim Paşa, Mora’ya çıkıncaya kadar Yunan ihtilâlinin ilk 4 yılı, bu şekilde geçti. Bu kargaşa içinde, Türkiye ile İran, iki Türk imparatorluğu, tarihlerindeki son savaşı yaptılar. Türkiye’nin durumundan faydalanmak isteyen Kaçarlar, 15 Kasım 1821’de Doğu Anadolu’ya ve Irak’a girdiler. Feth-Ali Şâh Kaçar’ın oğulları Velîahd Abbas Mirza ile Mehmed Ali Mirza, bâzı yerleri işgal ettiler. Bitlis’i aldıkları gibi, Bağdad’ı muhâsaraya başladılar. Bir müddet savaş devâm etti. 28 Temmuz 1823’te statüko üzerinden sulh imzalandı. Bu sırada Rusya, İran’dan 1804’te Doğu Gürcistan’ı, 1813 Türkmençayı Muâhedesi ile de Dağıstan ve Şîrvân’ı (Kuzey Âzerbaycan) almıştı. 1828 Gülistan Muahedesi ile de Ermenistan ve Nahcuvân’ı alarak, İran’ı Ortaçağ’dan beri muhâfaza ettiği büyük devlet sıfatından mahrûm edecektir. Güney Kafkasya’nın Rusya’ya geçmesi, şüphesiz İran derecesinde Türkiye’yi de tehdid ediyordu. Üstelik bu büyük Türk ülkelerinin Ruslar’a geçmesi, onlara Türkistan yolunu da açıyordu. Velîahd Abbas Mirza, 1799’dan, 10 yaşından beri Âzerbaycan umumî valisi sıfatiyle Tebriz’de oturuyordu. Modern ordu kurmak ve iyi bir asker olmakla berâber, uzun Rus savaşlarının sonunda yenik çıktı. 25 Kasım 1833’te 44 yaşında elem içinde öldü. Ertesi yıl, 16 Kasım 1834’te, Abbas Mirza’nın babası ve Türk Kaçar hânedanının 2. hükümdarı olan ve ”Baba-Han” diye anılan Feth-Ali Şâh, 37 yıllık bir saltanattan sonra 63 yaşında öldü. Abbas Mirza’nın oğlu Mehmed (Muhammed) Şâh, 27 yaşında Tahran tahtına çıktı. İran’ın kudretini kaybetmesi, Asya’ya Avrupalı emperyalistlerin, bilhassa Rusya ile İngiltere’nin müdahalesini, çok kolaylaştırmıştır. Bu durumda Abbas Mirza gibi İran tarihinde büyük bir şahsiyet kabûl edilen bir prensin, Türkiye’den toprak koparmaya çalışması, Türk âleminin, içinde bulunduğu şaşkın ve acıklı durumu gösterir.</p>

  <p class="solbaslik">Sadâret Değişiklikleri</p>

  <p class="normal">28 Mart 1821’de Ispartalı Ali Paşa, 1 yıl, 2 ay, 24 gün süren bir sadâretten sonra azledildi. Çıldır valisi Benderli Ali Paşa, 30 Nisan 1821’e kadar 1 ay, 3 gün sadrâzam oldu. Ancak 21 Nisan’da İstanbul’a geldiği için, fiilen sadâreti 8 günden ibaret kaldı. İstanbul’a gelişine kadar halefi olan Hacı Sâlih Paşa, kaymakamlık etti. Ali Paşa, azlinden bir ay sonra Kıbrıs’ta îdam olundu. İzmirli Sâlih Paşa, 19 Kasım 1822’ye kadar 1 yıl, 6 ay, 10 gün iktidarda kalabildi. Devlete yıllardan beri diktatör salâhiyetiyle hâkim olan Nişancı Hâlet Efendi, bu sadrâzamın zamanında Konya’ya sürülüp îdâm edilmiştir. Sâlih Paşa’nın yerine sadârete geçen Deli Abdullah (Hamdullah) Paşa, Karadeniz Boğazı’nın Anadolu kaleleri muhâfızı idi ve daha önce Kapdân-ı Deryâlık’ta bulunmuştu. Müstakbel Sultan Abdülmecid, 25 Nisan 1823’te bu sadrâzamın zamanında doğdu. Abdullah Paşa, 4 ay süren bir sadâretten sonra 10 Mart 1823’te İzmit’e sürüldü ve az sonra öldü. Vezir Hezargradlı İzzet Ahmed Paşa’nın oğlu Silâhdâr Ali Paşa, sadrâzam oldu. 9 ay, 4 gün sonra 13 Aralık 1823’te azledildi ve Konya vâlisi oldu. Mehmed Said Galib Paşa, sadârete getirildi. Karadeniz Boğazı’nın Rumeli kaleleri muhâfızı idi. 9 ay, 2 gün sonra 14 Eylûl 1824’te Erzurum valiliği ile İstanbul’dan uzaklaştırıldı. Benderli Mehmed Selim Sırrı Paşa, sadrâzam oldu. Silistre valiliğinden gelmiş olan bu zâtın sadâreti, 1805’ten beri en uzun sadrâzamlığı teşkil eder; 4 yıldan fazla sürmüştür. Vak’a-i Hayriye, onun zamanındadır.</p>

  <p class="solbaslik">Yunan İhtilâli’nin Geçici Olarak Söndürülmesi (1825-26)</p>

  <p class="normal">Bütün Avrupa’dan gönüllü, silâh, mühimmat ve para alan Yunan ihtilâlcileri, son demlerini yaşamakta olan Yeniçeriler’le söndürülemedi. II. Mahmud, Arabistan’ın çetin ikliminde Vehhâbîler’i tepeliyen Mısır valisi Mehmed Ali Paşa’nın büyük oğlu İbrahim Paşa’yı bu işe memur etti. 1 Nisan 1824’te, 35 yaşındaki İbrahim Paşa’ya Mora valiliği verildi. İbrahim Paşa, Temmuz içinde 30.000 askerle İskenderiye’den Rodos’a geldi. Mısır askeri, muntazam tâlim görmüştü ve Mısır Türkleri’nden ibaretti. Mısır’ın yerli halkı olan fellâhların askerlik kaabiliyeti olmadığı ve binlerce yıldan beri savaşmadıkları için, askere alınmıyorlardı. Mehmed Ali Paşa, büyük oğlunun yardımıyle, modern bir donanma da kurmuştu. Mısır’daki Memlûk beylerini Kahire kalesinde bir tuzağa düşürerek imhâ eden Mehmed Ali, bunların, Mısır’ın zenginliğinin büyük kısmını teşkil eden milyarlar değerindeki servetine el koymuş, bu para ile büyük işler yapmıştı. Kavalalılar’ın günümüze kadar gelen büyük servetinin menşei budur.</p>

  <p class="normal">Kapdân-ı Deryâ Husrev Paşa’nın (müstakbel sadrâzam) idaresindeki donanma, Rodos’ta İbrahim Paşa ile birleşti. 1824 –25 kışı Girit’te geçirilerek son hazırlıklar tamamlandı. 24 Şubat 1825’te Mora’nın güneybatısında Modon limanına çıkartma yapıldı. 18 Mayıs’ta Modon yakınlarında Navarin limanı alınarak Mora’nın âsilerden temizlenmesi harekâtı başladı. 1825 içinde, âsilerin Yunanistan’ın başkenti ilân ettikleri Anabolu (Nauplion) dışında bütün Mora, ele geçirildi. Müstakbel sadrâzam Mehmed Reşid Paşa da, serasker sıfatiyle kuzeyden Attika’ya girdi. İki ateş arasında kalan âsiler, bütün kuvvetlerini Misolongi ve Atina gibi bir kaç merkezde topladılar. Patras Körfezi’nin kuzey kıyısında, Mora’nın karşısında, Attika yarımadasının güney sahilinde olan Misolongi, bir yıl muhâsaraya dayandıktan sonra 23 Nisan 1826’da ele geçirildi. 5 Haziran 1827’de, Atina da teslim oldu. Yunan ihtilâli tamamen söndürülmüştü. Sultan Mahmud, İbrâhim Paşa’ya mükâfât olarak Girit valiliğini verdi.</p>

  <p class="normal">İbrahim Paşa’nın talim görmüş askerinin bu başarısı, Sultan Mahmud’un modern bir ordu kurmak tasarısını derhal gerçekleştirmesine âmil oldu. Bu tasarıyı gerçekleştiremezse tahtını, hattâ hayatını kaybetmesi işten bile değildi ama, devletin bekası da bu mes’eledeki başarıya bağlı bulunuyordu.</p>

  <p class="solbaslik">Vak’a-i Hayriye (15 Haziran 1826)</p>

  <p class="normal">Sultan Mahmud, Kapıkulu Ocakları’nı ortadan kaldırmak için tam 17 yıl bekledi. Yunan İhtilâli ile başa çıkamayan bir askerin, her an yeniden patlaması muhtemel bir Rus savaşında ne yapabileceği, artık yalnız padişahı değil, bütün devlet erkânını ve bizzat Yeniçeri generallerini düşündürür oldu. Bir zamanlar Tanrı’nın emrinden hemen sonra geldiğine inanılan padişah irâdesi yoluyla bu işi halletmek kaabil değildi. En menfaatli şartlarla ilga edilse bile, Yeniçeri Ocağı böyle bir irâdeyi tanımıyacağını, birçok defalar, devletin pek ağır zararları bahasına göstermişti. İşe, gene III. Selim gibi modern bir ordunun nüvesini hazırlamakla başlamak îcâb ediyordu. III. Selim, tahttan indirildikten sonra, o zaman velîahd-şehzâde olan ve oğlu gibi sevip yetiştirdiği Sultan Mahmûd’a, devletin geleceğinin bu noktada düğümlenip kaldığını iyice telkin etmişti. II. Mahmud, Yunan ihtilâlinin İbrahim Paşa tarafından söndürülmesinden hemen sonra, yeni bir ordunun teşkiline karar verdi. III. Selim’in bütün hatalarından ders aldığı için, bütün kilit noktalarına, hattâ Yeniçeri generalliklerine, bu fikrini yalnız zâhiren değil, içten inanarak destekliyen şahsiyetleri getirdi. Bu iş, burada yazıldığı kadar basit, kolay ve çabuk olmadı. Her an tetikte olan ve kendi hallerini padişah derecesinde bilen Yeniçeriler’i ürkütmemek için, çok dolambaçlı yolları dolaşmak îcâb etti. Nihâyet 25 Mayıs 1825’te “Eşkinci Ocağı” diye modern bir askerî ocağın teşkili resmen ilân edildi. Modern ordu, ilk safhada 7.650 askerin silâh altına alınıp Avrupa tarzı tâlim ettirilmesiyle başlıyacaktı. Efrat, Yeniçeri ortalarından (taburlarından) bu işe gönüllü olanlar seçilerek sağlanacaktı. Bu son tedbir, ne derecede ihtiyatlı hareket edildiğini gösterir. Burada şunu belirtmek lâzımdır ki, bu Yeniçeri kalabalığı artık devşirme değildi. Son devşirme yazılmasının üzerinden bir asırdan fazla bir zaman geçtiği gibi, ondan önce de pek uzun müddet devşirme yazılmamıştı.</p>

  <p class="normal">Şeyhulislâm Tâhir Efendi, yeni ocağın kurulması lüzumuna dâir ünlü fetvâsını verdi. 11 Haziran’da yeni askere Avrupa tarzında üniforma giydirildikten sonra, talime başladı. Bütün kapıkulu generalleri, bilhassa Yeniçeri Ağası Celâleddin Ağa, Sultan Mahmud’un en itimad ettiği adamlardan seçilmişti ve hepsi, herhangi bir ayaklanmada alacakları tedbirleri planlamışlardı. Boğaz’ın Anadolu kıyıları muhâfızı müstakbel sadrâzam İzzet Mehmed Paşa ile Rumeli kıyıları muhâfızı ve Yeniçeriler’in amansız düşmanı Ağa Hüseyin Paşa, Anadolu’dan topladıkları askerle, bir ayaklanmaya her an müdahale edecek ve şehre inecek şekilde bekliyorlardı. Ancak ihtilâl, bizzat pâdişâhın bile düşündüğünden çok önce patladı. Nizâm-ı Cedîd’e yıllarca sabredebilen Yeniçeriler, yeni askerin talime başlamasından 3 gün sonra 14 Haziran akşamı ayaklandılar. Parçalanmaktan zor kurtulan Osmanlı târihinin son Yeniçeri Ağası Celâleddin Ağa, Sultan Mahmûd’a durumu bildirdi.</p>

  <p class="normal">Türkiye tarihinin sayılı günlerinden olan 15 Haziran 1826 sabahı Yeniçeriler, meşhur kazanlarını Atmeydanı’na çıkararak “isterük!” veya “istemezük!” şeklindeki uğursuz nümayişlerine başladılar. Sadrâzam Benderli Selim Paşa, Ağa Hüseyin ve İzzet Paşalara, askerleriyle şehre inmeleri emrini verdi. Sultan Mahmud, Sancak-ı Şerîf’in Sultanahmed Meydanı’na dikilmesini ve vatanını seven her İstanbullu’nun sancak altında toplanmasını irâde etti. İnkılâpçı Şeyhulislâm Tâhir Efendi, yanına kazaskerleri, ileri gelen Ulemâ’yı, yüksek medrese talebesinden 3.500’ünü alıp, Sancak-ı Şerîf altına geldi ve halka ateşli nutuklar vermeye, devletin bugün ya batacağını, ya çıkacağını anlatmaya başladı. Ulemâ’yı elde etmedikleri takdirde hiçbir ihtilâlde başarı göstermiyen Yeniçeriler, bu defa kesin şekilde başarısızlığa uğrıyacaklardı.</p>

  <p class="normal">Bütün İstanbullular, Yeniçeriler’e diş biliyorlardı. Bu ocağın şehirde irtikâp etmediği edepsizlik kalmamıştı. Osmanlı tarihinde asla vuku bulmıyan bir şey olarak, kadınların bile sokağa dökülüp nümayişlere katıldıkları görüldü. Yeniçeri Ocağı dışındaki bütün ocaklar, padişaha sadakatlerini bildirdiler. Tophane’de bataryalar çıkarılıp, Yeniçeri kışlalarının bulunduğu Aksaray, Etmeydanı’na götürülmeye başlandı. Topçu yüzbaşısı Karacehennem İbrahim Ağa, kışlaları bombardıman etmeye girişti. Dârendeli İzzet Paşa ile Ağa Hüseyin Paşa, arkalarında, edinebildikleri silâhlarla kendilerini tâkip eden tahmini imkânsız sayıda bir halk kalabalığıyla, iki taraftan Etmeydanı’na girdiler. Kışla kapıları yıkıldı. Topuğundan kurşunla yaralanmasına aldırmayan Karacehennem İbrahim Ağa, ilk defa olarak kışladan içeri girdi. Şimdiye kadar Yeniçeriler’in müsaadesi olmadan, cebren kışlalarına girmek, hiçbir fânînin haddi değildi. Tophane imamı Hâcı Hâfız Ahmed Efendi, askerin başında ilerliyor, teşci ediyordu.</p>

  <p class="normal">Akşama doğru artık yeryüzünde Yeniçeri Ocağı diye bir şey kalmamıştı. 6.000 Yeniçeri öldürülmüştü. Ertesi günden itibaren de, şuraya, buraya sinen 20.000’den fazla Yeniçeri veya o iddiada bulunan kabadayı tevkif edilerek, uzak yerlere sürgüne gönderildi. Ocağın ilga edildiği, Yeniçeri bulunan bütün şehir ve kalelere bildirildi. Bütün Yeniçerilik alâmetleri, ve bu arada maalesef muhteşem Mehter-Hâne-i Hâkaanî ile Yeniçeri Ocağı arşivi ortadan kaldırıldı. Yeniçeriler’in mensub oldukları Bektâşî dergâhları kapatıldı. Mukavemet edenler tamamen yok edildi.</p>

  <p class="normal">Yeniçeri Ocağı’nın ilgası, bütün Avrupa’da derin akisler yaptı. Gazeteler bu haberi, manşette verdiler. Kitaplar ve risaleler yayınlandı. İstanbul’daki elçiler, hükümdarları nâmına Sultan Mahmud’a tebriklerini sundular. 465 yıllık ocak tarihe karıştı ve “Asâkir-i Mansûre-i Muhammedîye” adıyla modern Türk ordusu kurulmaya başlandı. Ağa Hüseyin Paşa, modern ordunun yetiştirilmesiyle görevlendirildi. Bâyezîd’de şimdi Üniversite Merkez Binası’nın yerinde bulunan Eski Saray, seraskerlik (savunma bakanlığı) merkezi yapıldı ve Ağa Hüseyin Paşa, ilk serasker sıfatiyle Bâb-ı Seraskerî’ye yerleşti. Süleymâniye’deki Yeniçeri Ağa Sarayı, Meşîhat’e verildi.</p>

  <p class="normal">Bu sûretle Sultan Mahmud’un, 17 yıl, 10 ay, 18 gün süren birinci saltanat devresi kapandı. 13 yıl, 1 ay, 16 gün sürecek olan ikinci saltanat devresi başladı. Bu tarihte padişah, 41 yaşındaydı. İkinci saltanat devresi, birincisinden de çetin olmakla berâber, 18 yıl iyice pişen Sultan Mahmud, Avrupa tarihlerinde kendisine “Büyük” unvanını kazandıran şahsiyetini, asıl bu devrede gösterecektir. “Vak’a-i Hayriye” diye anılan Yeniçeri ve diğer Kapıkulu Ocakları’nın ilgası, Türkiye tarihinin büyük dönüm noktalarından biri, hattâ modern devrin gerçek başlangıcıdır. 1839 Tanzimat’ı, hattâ Cumhuriyet, Vak’a-i Hayriye’nin bir neticesi şeklinde telâkki edilebilir. Türkiye’de Batı medeniyeti, bu tarihle başlar. Doğu medeniyetinde en üstün seviyeye çıkan Türkler, Batı medeniyetinde neler yapabileceklerini, Vak’a-i Hayriye’den bu yana tecrübe etmektedirler. Târihî oluşum daha tamamlanmadığı için, bu husustaki kesin hükmü, bir kaç kuşak sonraki tarihçiler verecektir.</p>

  <p class="normal">Şimdi Vak’a-i Hayriye’ye, o günlerin atmosferine girerek, biraz daha yakından göz atalım:</p>

  <p class="normal">14 Haziran 1826 gecesi Yeniçeri zorbaları birer, ikişer Atmeydanı’nda toplanmaya başladılar. Gece yarısına doğru, binlercesi bir araya gelmişti. İstanbullular gene korkulu anlar yaşayacak, evlerine kapanacaklardı. Bu, belki Osmanlı tarihinin yüzüncü “kazan kaldırması” idi. Güneş doğar doğmaz, asker geçinen bir sürü haydut, “isterük!” yahut “istemezük!” nâralarıyle yeri, göğü inletecek, muhârebe meydanlarında kaçmaktan başka işe yaramadıklarını, kaldırım kabadayılıkları ile telâfiye girişeceklerdi. Gene ne olmuştu? Hükûmet, devlete ve millete yararlı ne gibi bir teşebbüste bulunmuştu ki Ocak ayaklanmıştı?</p>

  <p class="normal">Yeniçeri ağası Celâleddin Ağa, parçalanmaktan zor kurtulup Sultan Mahmûd’un huzûruna can attı:</p>

  <p class="normal">- Ocak kazan kaldırdı Şevketlû Hünkârım, dedi; Atmeydanı’nda tecemmû ederler!</p>

  <p class="normal">15 Haziran sabahı gün ışırken padişah harekete geçti. Tatlı bir yaz günüydü. Boğaz da ne kadar lâtif ve sâkindi! Beşiktaş Saray-ı Hümâyûnu’ndan saltanat kayığına binen hâkan, Topkapı Sarayı’na çıktı. Sadrâzam Benderli Selim Paşa’ya, bütün devlet erkânını Topkapı Sarayı’nda toplaması için daha geceden haber salmıştı. Sadrâzam, ilk iş olarak, Ağa Hüseyin ve İzzet Mehmed Paşalar’a, askerleriyle şehre inmeleri emrini verdi.</p>

  <p class="normal">Devlet erkânı, sarayın Senet Odası’nda hükümdarı bekliyorlardı. Kapıda padişahı görünce ayağa fırlayıp el kavuşturdular. Sultan Mahmûd’un belindeki kılıcı fark edince heyecanlandılar. Osmanlı hâkanı, sert bir çehreyle devlet adamlarını selâmladı ve hemen söze başladı:</p>

  <p class="normal">- Cülûsumdan beri kıl kadar kanun ve şeriat ve an’anaden ayrılmadım. Esâsen böyle hareket etmek, benim vâcibe-i zimmetimdir. Bana Cenâb-ı Hakkın emâneti olan milletimi ve teb’amı sıyânet zımmında ne kadar gayret eylediğim cümlemin mâlûmudur. On sekiz senelik saltanatımda Yeniçeriler, bilirsiniz, defalarca ısyân ve tûyân etti. Eşkıyalıklarına tahammül gösterdimse, kan dökülmesinden çekindiğim içindi. Kapıkulları’na bu kadar ihsan ettim ve müsamaha gösterdim. Bu defa, ihsanlarıma müstağrak olan Ocak, yeni askerin yazılmasına rıza gösterdiği halde, gene ayaklandı. Devletin bakaası için şart olan yeni orduya karşı harekete geçti.Yemîninden döndü. Efendiler, söyleyin! Bu ısyân, “hurûc ales-sultân” değil midir? Meşrû hükümdarlarına karşı ihtilâl eden bu tâifeye ne yapmak gerektir? Bu hâinlerin te’dîbi emrinde şimdi artık göze alamayacağım tedbir yoktur. Kıtâlden de, katl-i âmdan da çekinmem. Efendiler, ne dersiniz?</p>

  <p class="normal">Paşalar, efendiler, ağalardan ses çıkmadı. Ulemâ zümresinden bir, iki zat, ihtiyatla hareket tavsiye edince, müderrislerden Abdurrahman Efendi fena halde kızdı; hiddetinden ağzı köpürerek:</p>

  <p class="normal">- Bu devletin devâm ve bekaası takdîr-i İlâhî ise, ısyân eden habîsleri vurur, mahvederiz, dedi; değilse, biz de bu devletle berâber gideriz. Daha ne olmak ihtimali kaldı?</p>

  <p class="normal">Heyecandan, elindeki tesbihi masanın üzerine şiddetle vurarak sözlerini bitirdi. Tesbih koptu. Kehribar tâneleri mermer zemin üzerine dağıldı. Herkes rikkate gelmişti. Ağlayanlar vardı. Sultan Mahmûd’un da gözleri yaşarmıştı:</p>

  <p class="normal">- Arkamdan gelin, Hırka-i Şerîf Dâiresi’ne gidelim! dedi.</p>

  <p class="normal">Orada kendi elleriyle Hazret-i Peygamber’in bayrağını çıkardı. Sadrâzam, şeyhulislâma:</p>

  <p class="normal">- İşte Sancak-ı Şerîf! dedi; Sultanahmet Meydanı’na dikilsin ve vatanını seven her İstanbullu, altında toplansın!</p>

  <p class="normal">Öyle yapıldı. İnkılâpçı Şeyhulislâm Tâhir Efendi, yanına kazaskerleri, ileri gelen ulemâyı, yüksek medrese talebesinden üç bin beş yüzünü aldı; Sancak-ı Şerîf altına geldi. Meydanda toplanan mahşerî kalabalığa:</p>

  <p class="normal">- Ey Cemâat-i Müslimîn, diye hitaba başladı; devletin ya batıp, ya çıkacağı gün bugündür! Şevketmeâb Efendimiz’e can borcu olanlar için gayret göstermek zamanıdır. Bu eşkıya yatağı ocağa boyun mu eğelim, haklarından mı gelelim? Muhâbere meydanında âr-ı firârı eyleyip devletin yüzlerce yıllık şeref ve haysiyyetini, azamet ve îtibârını yele veren bu zorbaların harâc almak, hâne basmak, kaldırımlarda cinayet işlemekten başka sebeb-i vücutları kalmamıştır!</p>

  <p class="normal">Şimdiye kadar Yeniçeri isyanları, ulemâ da kendileriyle birlik olursa netice vermiş, olmazsa ezilmişti. Bu defa da âkıbetleri belli olmuştu.</p>

  <p class="normal">Bütün İstanbullular, Yeniçeriler’e diş biliyorlardı. Ocağın dünyanın en kalabalık beldesi olan bu şehirde irtikâp etmediği edepsizlik kalmamıştı. Artık halk da konuşacaktı.</p>

  <p class="normal">Nitekim, kadınların sokağa dökülüp nümayişe katıldıkları görüldü. Böyle bir hâdisenin Osmanlı tarihinde benzeri yoktu. Yeniçeri Ocağı ve Cebeci Ocağı dışındaki bütün ocaklar, padişaha sadakatlerini arz ettiler.</p>

  <p class="normal">Millet, bu eşkıya ocağından kurtulduğu için sevinç içindeydi. Devrin büyük şâiri İzzet Molla, şu güzel kıt’ayı olaya târih düşürdü (Meydân-ı Lahm = Et Meydanı, Aksaray Meydanı, bâğî = haydut, eşkıyâ):</p>

  <p class="indentmetin"><span class="ideitalik">Tecemmû eyledî Meydân-ı Lahm’e</span></p>

  <p class="indentmetin"><span class="ideitalik">Edip Küfrân-ı nîmet nîce bâğî</span></p>

  <p class="indentmetin"><span class="ideitalik">Koyup kaldırmadan, îkîde birde</span></p>

  <p class="indentmetin"><span class="ideitalik">“Kazan devrildi, söndürdû ocâğı”</span></p>

  <p class="solbaslik">1826’da Türkiye</p>

  <p class="normal">Vak’a-i Hayriye ile Tanzîmât-ı Hayriye arasında geçen son 13 yılda (1826 – 1839), Türkiye imparatorluğunun bünyesi büyük ölçüde değişti. Fâtih devri müesseseleri ile, II. Mahmud’un devraldığı müesseseler arasında, şekil bakımından büyük fark yoktu. Yalnız vaktiyle devrinin en yüksek ve iyi müesseseleri, Sultân Mahmûd zamânında gittikçe bozulmuş, hiç değilse çağa uyumsuz hâle düşmüştü. II. Mahmud, imparatorluğu, çağdaş müesseselerle donattı. Eski orduyu ortadan kaldırıp modern ordu ve donanmayı kurdu. Batı medeniyeti ile sıkı temasa geçti. Bu medeniyetten birçok şeyi iktibas etmek sûretiyle, açıkça ve ilk defa olarak, Batı’nın Türkiye’den üstün olduğunu ilân etti. Böyle bir gerçeği açıklamaya, şimdiye kadar kimse cesaret edememişti. Zira Türkiye, pek azametli bir geçmişin mirasıydı. Bir yerde bu miras, devletin kalkınmasına bir yük, hattâ bir engel oluyordu.</p>

  <p class="normal">II. Mahmud, Mehmed Ali hariç, bütün serkeş valileri ve âyan denen bir çeşit derebeylerinin çoğunu merkeze bağladı. 1789 – 1826 arasında gittikçe zayıflayan devletin eyaletler üzerindeki otoritesini yeniden kurdu. Öldüğü zaman Mehmed Ali mes’elesi, imparatorluğun istikbalini tehdîd edecek bir ehemmiyet kazanmıştı. Fakat Mustafa Reşid Paşa’nın dehâsı, bu tehdidi bertaraf edecektir. Gerçekte Tanzimat, II. Mahmud’un eseri sayılabilir. Ancak yeni rejimin nasıl yürütüleceği, istikbâle, II. Mahmud’un yerine devlet idaresini ellerine alanların tutumuna bağlı kalacaktı. Türkiye’nin coğrafî pozisyonu, bir Japonya’ya benzemiyordu. Her tarafından azılı düşmanlarla sarılmıştı. İmparatorluğu askerlik ve diplomasi bakımından savunmak, gittikçe zorlaşıyordu. Devlet yeni hamleler yapmaya hazırlanırken, daimî bir şekil alan dış müdâhaleler, bu hamleleri kırıyordu. 1839’da, Türkiye’nin eski itibarını ve büyüklüğünü kazanabilmesi, Batı ile arasındaki mesafeyi kapatması, bir hayal değildi. Bu iş, XIX. asrın sonlarına doğru hayâl olacaktır.</p>

  <p class="solbaslik">1826’da Dünyâ Devletleri</p>

  <p class="normal">1.) BÜYÜK BRİTANYA KRALLIĞI (Londra): 20.706.331 km<sup class="calibre3">2</sup>, 119.884.000 nüfus. Kral: IV. George (1820 – 1830). Avrupa’da: İngiltere ve Galler 151.849 km<sup class="calibre3">2</sup> ve 12.442.000 nüfus + İskoçya 78.740 km<sup class="calibre3">2</sup> ve 1.113.000 nüfus + İrlanda 83.849 km<sup class="calibre3">2</sup> ve 6.850.000 nüfus + Cebelitârık 5 km<sup class="calibre3">2</sup> ve 5.000 nüfus + Malta 316 km<sup class="calibre3">2</sup> ve 125.000 nüfus + Hanover Krallığı (İngiltere kralı, aynı zamanda Hanover kralı idi): 38.478 km<sup class="calibre3">2</sup> ve 1.464.000 nüfus = 353.237 km<sup class="calibre3">2</sup> ve 22.999.000 nüfus. Asya’da: Seylan 66.203 km<sup class="calibre3">2</sup> ve 1.750.000 nüfus + İngiliz Hindistanı 1.213.611 km<sup class="calibre3">2</sup> ve 91.000.000 nüfus (Bengal, Madras – Andhara, Bombay, Orissa, Bihar eyaletleri) + Singapur 414 km<sup class="calibre3">2</sup> ve 1.000.000 nüfus (Kedah, Treng., Kelantan ve Perlis hariç bugünki Malezya) = 1.272.487 km<sup class="calibre3">2</sup> ve 93.780.000 nüfus. Okyanusya’da: Avusturalya 7.703.272 km<sup class="calibre3">2</sup> ve 400.000 nüfus. Kuzey Amerika’da: Kanada ve Newfoundland 9.952.733 km<sup class="calibre3">2</sup> ve 1.500.000 nüfus + İngiliz Antilleri 26.676 km<sup class="calibre3">2</sup> ve 650.000 nüfus (Jamaika, Barbados, Bahama, Bermuda, St. Lucia hariç Rüzgâr Adaları) + İngiliz Hondurası 22.965 km<sup class="calibre3">2</sup> ve 10.000 nüfus + Washington 179.032 km<sup class="calibre3">2</sup> ve 75.000 nüfus (bugünki A.B.D.’nin Washington eyaleti, Pasifik’te) = 10.181.396 km<sup class="calibre3">2</sup> ve 2.235.000 nüfus. Güney Amerika’da: İngiliz Guyanası 214.962 km<sup class="calibre3">2</sup> ve 100.000 nüfus. Afrika’da : Mauritius ve Seychelle Adaları 2.500 km<sup class="calibre3">2</sup> ve 140.000 nüfus + St. Helena Adası 419 km<sup class="calibre3">2</sup> ve 5.000 nüfus + Freetown 1.212 km<sup class="calibre3">2</sup> ve 30.0000 nüfus + Barhurst 55 km<sup class="calibre3">2</sup> ve 5.000 nüfus + Orange 128.580 km<sup class="calibre3">2</sup> ve 50.000 nüfus + Cape 716.867 km<sup class="calibre3">2</sup> ve 100.000 nüfus + Basutoland 30.344 km<sup class="calibre3">2</sup> ve 40.000 nüfus = 879.977 km<sup class="calibre3">2</sup> ve 370.000 nüfus. Büyük şehirler: Londra 1.500.000, Kalküta 450.000, Manchester 280.000, Glasgow 210.000, Liverpool 208.000, Bombay 200.000, Madras 180.000, Dublin 170.000, Birmingham 160.000, Benâres 150.000, Leeds 150.000, Patna 140.000, Bristol 115.000, Sheffield 110.000, Edinburgh 95.000, Newcastle 90.000, Belfast 89.000, Madûra 70.000, Kolombo 60.000, Dhâka 50.000, Triçinopoli 50.000. 21 büyük şehrin nüfus toplamı: 4.527.000.</p>

  <p class="normal">2.) FRANSA KRALLIĞI (Paris): 845.690 km<sup class="calibre3">2</sup>, 32.143.000 nüfus, Kral: X. Charles (1824-1830). Avrupa’da: Fransa 536.406 km<sup class="calibre3">2</sup> ve 31.150.000 nüfus. Afrika’da: Réunion adası 2.511 km<sup class="calibre3">2</sup> ve 70.000 nüfus + Komor adaları 2.167 km<sup class="calibre3">2</sup> ve 14.000 nüfus + Senegal 209.970 km<sup class="calibre3">2</sup> ve 600.000 nüfus = 214.648 km<sup class="calibre3">2</sup> ve 684.000 nüfus. Kuzey Amerika’da : St. Pierre ve Miquélon adaları 241 km<sup class="calibre3">2</sup> ve 1.000 nüfus + Martinique adası 1.106 km<sup class="calibre3">2</sup> ve 80.000 nüfus + Guadeloupe adası 1.780 km<sup class="calibre3">2</sup> ve 71.000 nüfus = 3.127 km<sup class="calibre3">2</sup> ve 152.000 nüfus. Güney Amerika’da: Fransız Guyanası 91.000 km<sup class="calibre3">2</sup> ve 17.000 nüfus. Asya’da Fransız Hindistanı 509 km<sup class="calibre3">2</sup> ve 140.000 nüfus. Şehirler: Paris 1.000.000, Lyon 146.000, Marsilya 116.000, Bordeaux 94.000, Rouen 90.000, Nantes 79.0000, Lille 86.000, Toulouse 54.000, Strasburg 50.000 = 1.715.000.</p>

  <p class="normal">3.) RUSYA İMPARATORLUĞU (Petersburg = Leningrad): 20.185.775 km<sup class="calibre3">2</sup>, 47.819.000 nüfus. İmparator: I. Aleksandr (1801-1825) ve kardeşi I. Nikola (1825-1855). Avrupa’da: 5.214.146 km<sup class="calibre3">2</sup> ve 44.119.000 nüfus. Asya’da Sibirya 13.279.552 km<sup class="calibre3">2</sup> ve 2.200.000 nüfus + Gürcistan 70.000 km<sup class="calibre3">2</sup> ve 750.000 nüfus + Kuzey Âzerbaycan 85.500 km<sup class="calibre3">2</sup> ve 700.000 nüfus = 13.435.052 km<sup class="calibre3">2</sup> ve 3.650.000 nüfus. Şehirler: Petersburg 320.000, Moskova 260.000, Varşova 100.000 Astırhan 55.000 = 735.000.</p>

  <p class="normal">4.) TÜRKİYE İMPARATORLUĞU (İstanbul): 11.844.192 km<sup class="calibre3">2</sup>, 58.308.000 nüfus. İmparator: II. Mahmud (1808-1839). Avrupa’da: İstanbul ve Doğu Trakya 23.975 km<sup class="calibre3">2</sup> ve 2.050.000 nüfus + Batı Trakya 8.586 km<sup class="calibre3">2</sup> ve 180.000 nüfus + Bulgaristan 110.842 km<sup class="calibre3">2</sup> ve 3.370.000 nüfus + Batı Makedonya 26.494 km<sup class="calibre3">2</sup> ve 800.000 nüfus + Bosna-Hersek 51.564 km<sup class="calibre3">2</sup> ve 1.445.000 nüfus + Sırbistan 45.427 km<sup class="calibre3">2</sup> ve 1.565.000 nüfus + Dobruca 15.800 km<sup class="calibre3">2</sup> ve 275.000 nüfus + Arnavutluk 28.744 km<sup class="calibre3">2</sup> ve 520.000 nüfus + Kosova 19.955 km<sup class="calibre3">2</sup> ve 445.000 nüfus + Girit 8.379 km<sup class="calibre3">2</sup> ve 240.000 nüfus + Doğu Makedonya 34.603 km<sup class="calibre3">2</sup> ve 850.000 nüfus + Epir 9.552 km<sup class="calibre3">2</sup> ve 155.000 nüfus + Tesalya 13.488 km<sup class="calibre3">2</sup> ve 340.00 nüfus + Attika 20.835 km<sup class="calibre3">2</sup> ve 440.000 nüfus + Ağrıboz 4.297 km<sup class="calibre3">2</sup> ve 70.000 nüfus + Mora 21.643 km<sup class="calibre3">2</sup> ve 615.000 nüfus + Kikladar 2.649 km<sup class="calibre3">2</sup> ve 180.000 nüfus + Karadağ 4.427 km<sup class="calibre3">2</sup> ve 105.000 nüfus + Romanya 119.356 km<sup class="calibre3">2</sup> ve 4.500.000 nüfus + İyonya Adaları 1.947 km<sup class="calibre3">2</sup> ve 240.000 nüfus = 572.565 km<sup class="calibre3">2</sup> ve 18.835.000 nüfus. Asya’da: Asya Adaları 6.582 km<sup class="calibre3">2</sup> ve 465.000 nüfus + Kıbrıs 9.251 km<sup class="calibre3">2</sup> ve 68.000 nüfus (39.000 Rum + 29.000 Türk) + Anadolu 743.605 km<sup class="calibre3">2</sup> ve 12.000.000 nüfus + Arabistan, Suriye, Irak, Lübnan, Filistin, Ürdün, Yemen vs. 3.074.706 km<sup class="calibre3">2</sup> ve 9.750.000 nüfus + Batum 4.300 km<sup class="calibre3">2</sup> ve 165.000 nüfus = 3.898.444 km<sup class="calibre3">2</sup> ve 22.448.000 nüfus. Afrika’da: Tûnus 125.180 km<sup class="calibre3">2</sup> ve 1.750.000 nüfus + Libya 1.759.540 km<sup class="calibre3">2</sup> ve 825.000 nüfus + Cezâyir 2.204.864 km<sup class="calibre3">2</sup> ve 2.800.000 nüfus + Mısır, Sûdan, Eritre, Cibûti 3.340.957 km<sup class="calibre3">2</sup> ve 12.000.000 nüfus + Zengîbâr 2.642 km<sup class="calibre3">2</sup> ve 100.000 nüfus = 7.433.183 km<sup class="calibre3">2</sup> ve 17.475.000 nüfus. Şehirler: İstanbul 1.300.000, Kahire 310.000, Edirne 300.000, Şâm 220.000, Bursa 175.000, Bağdad 160.000, Haleb 150.000, Erzurum 150.000, Mekke 150.000, İzmir 150.000, Konya 140.000, İskenderiyye 130.000. Cezâyir 120.000, Tûnus 110.000, Mûsul 105.000, Kayseri 100.000, Manisa 95.000, Sivas 90.000, Kütahya 85.000, Diyârbekir 80.000, Medîne 80.000, Bükreş 79.000, Sofya 76.000, Selânik 72.000, Urfa 70.000, San’a 70.000, Bosnasarayı 66.000, Silistre 63.000, Vahrân 60.000, Filibe 60.000, Trabzon 60.000, Üsküb 58.000, Belgrad 55.000, Adana 50.000, Afyonkarahisar 50.000, Ankara 50.000, Beyrut 50.000, Gelibolu 50.000, Zengibâr 50.000 = 5.284.000.</p>

  <p class="normal">5.) ÇİN İMPARATORLUĞU (Pekin): 11.765.119 km<sup class="calibre3">2</sup>, 320.000.000 nüfus. İmparator: Tao Kuang (1820-1850). Çin, Mançurya, Kore, Moğolistan, İç Moğolistan, Tibet, Formoza, Doğu Türkistan. Şehirler: Pekin 1.300.000, Kanton 1.100.000, Tiençin 950.000, Hanko 700.000, Fuçov 400.000, Nankin 200.000, Seul 200.000, Ningpo 180.000, Şanghay 150.000, Çungking 150.000, Mukden 130.000, Çangçun 120.000, Çangşa 110.000, Hançov 100.000, Harbin 100.000, Hveining 100.000, Çengtu 100.000, Tsingtao 100.000, Kâşgar 85.000, Taipeh 80.000, Çingkiang 80.000, Fuzan 65.000, Kaifeng 65.000, Amoy 60.000, Liçeng 60.000, Siangtan 60.000, Çengteh 55.000, Çihfeng 55.000, Hsingan 50.000, Takao 50.000, Vençov 50.000, Yârkend 50.000, Yunnan 50.000 = 7.105.000. Çin’in nüfusu: M. Ö. 280’de 14.000.000, M.S. 200’de 28.000.000, 726’da 41.500.000, 1644’de 89.000.000, 1743’te 150.000.000 (Will Durant, I, 769).</p>

  <p class="normal">6.) AVUSTURYA İMPARATORLUĞU (Viyana): 682.909 km<sup class="calibre3">2</sup>, 30.007.000 nüfus. İmparator : II. Franz (1792-1835). Büyük – Avusturya: 300.191 km<sup class="calibre3">2</sup> ve 14.090.000 nüfus + Büyük – Macaristan 323.854 km<sup class="calibre3">2</sup> ve 11.576.000 nüfus + Venedik 34.960 km<sup class="calibre3">2</sup> ve Lombardiya 23.804 km<sup class="calibre3">2</sup> ve ikisi birden 4.161.000 nüfus. Şehirler: Viyana 305.000, Milano 180.000, Venedik 140.000, Peşte 120.000, Prag 104.000 = 849.000.</p>

  <p class="normal">7.) PRUSYA KRALLIĞI (Berlin): 274.873 km<sup class="calibre3">2</sup>, 11.370.000 nüfus. Kral: III. Friedrich – Wilhelm (1797 – 1840). Şehirler: Berlin 290.000, Breslau 94.000, Königsberg 66.000, Danzig 56.000, Kolonya 50.000 = 556.000.</p>

  <p class="normal">8.) İSPANYA KRALLIĞI (Madrid): 937.398 km<sup class="calibre3">2</sup>, 19.167.000 nüfus. Kral : VII. Ferdinand (1814 – 1833). Avrupa’da: İspanya 495.788 km<sup class="calibre3">2</sup> ve 14.000.000 nüfus. Asya’da: Filipinler 296.285 km<sup class="calibre3">2</sup> ve 3.400.000 nüfus. Afrika’da: Kanarya Adaları 7.273 km<sup class="calibre3">2</sup> ve 190.000 nüfus + Presidios 213 km<sup class="calibre3">2</sup> ve 11.000 nüfus + Gine Adaları 2.052 km<sup class="calibre3">2</sup> ve 6.000 nüfus = 9.538 km<sup class="calibre3">2</sup> ve 207.000 nüfus. Okyanusya’da: Mikronezya Adaları 2.232 km<sup class="calibre3">2</sup> ve 10.000 nüfus. Kuzey Amerika’da: Küba 114.659 km<sup class="calibre3">2</sup> ve 1.200.000 nüfus + Porto Riko 8.896 km<sup class="calibre3">2</sup> ve 350.000 nüfus = 123.555 km<sup class="calibre3">2</sup> ve 1.550.000 nüfus. Şehirler: Madrid 265.000, Barselona 105.000, Sevilla 90.000, Valencia 85.000, Granada 64.000, Cadiz 60.000, Malaga, 50.000 = 719.000.</p>

  <p class="normal">9.) İRAN İMPARATORLUĞU (Tahrân): 1.671.458 km<sup class="calibre3">2</sup>, 11.500.000 nüfus. İmparator: Feth-Alî Şâh Kaçar (1796 – 1834). İran 1.641.558 km<sup class="calibre3">2</sup> ve 11.100.000 nüfus + Ermenistan 29.900 km<sup class="calibre3">2</sup> ve 400.000 nüfus. Şehirler: Tebriz 250.000, Isfahân 200.000, Tahrân 150.000, Meşhed 100.000, Şîrâz 50.000, Kâşân 50.000, Kazvîn 50.000, Kirmân 50.000, Reşt 50.000, Yezd 50.000 = 1.000.000.</p>

  <p class="normal">10.) BİRLEŞİK AMERİKA CUMHURİYETİ (Washington) : 5.116.470 km<sup class="calibre3">2</sup>, 11.138.000 nüfus (1.800.000’i Köle). Başkan : J. Monroe (1817 – 1825) ve J. Q. Adams (1825 – 1829). Bugünkü 40 devlet (state). Şehirler: New York 300.000, Philadelphia 175.000, Boston 90.000, Baltimore 88.000, New Orleans 70.000, Cincinnati 60.000 = 783.000.</p>

  <p class="normal">Büyük Devletler bitti. Büyük devletler, ehemmiyet sırasiyle sıralanmıştır. Diğer 1825 devletleri:</p>

  <p class="normal">Portekiz Krallığı: 488.354 km<sup class="calibre3">2</sup>, 5.400.000 nüfus (Portekiz ve Adaları: 91.721 km<sup class="calibre3">2</sup> ve 3.600.000 nüfus + Portekiz Afrikası 358.657 km<sup class="calibre3">2</sup> ve 1.100.000 nüfus + Portekiz Hindistanı 3.983 km<sup class="calibre3">2</sup> ve 400.000 nüfus + Portekiz Timoru 33.990 km<sup class="calibre3">2</sup> ve 300.000 nüfus). Şehirler: Başkent Lizbon 250.000, Oporto 50.000. – Holanda Krallığı: 727.205 km<sup class="calibre3">2</sup>, 12.528.000 nüfus (Holanda 32.370 km<sup class="calibre3">2</sup> ve 2.650.000 nüfus + Belçika 29.438 km<sup class="calibre3">2</sup> ve 2.926.000 nüfus + Lüksenburg 2.530 km<sup class="calibre3">2</sup> ve 265.000 nüfus + Surinam 142.822 km<sup class="calibre3">2</sup> ve 60.000 nüfus + Holanda Antilleri 992 km<sup class="calibre3">2</sup> ve 27.000 nüfus + İndonezya Adaları (Borneo, Sumatra ve Yeni Gine hariç) 518.943 km<sup class="calibre3">2</sup> ve 7.000.000 nüfus). Şehirler: Amsterdam 220.000, Brüksel 180.000, Batavya (Cakarta) 100.0000, Gand 72.000, Anvers 70.000, Rotterdam 70.000, Liège 64.000, Başkent Haag (Lahey) 50.000. – Danimarka Krallığı: 1.336.733 km<sup class="calibre3">2</sup>, 2.064.000 nüfus (Danimarka 39.048 km<sup class="calibre3">2</sup> ve 1.206.000 nüfus + Dukalıklar 17.523 km<sup class="calibre3">2</sup> ve 732.000 nüfus + Faroer Adaları 1.399 km<sup class="calibre3">2</sup> ve 7.000 nüfus + İzlanda 102.819 km<sup class="calibre3">2</sup> ve 48.000 nüfus = 160.789 km<sup class="calibre3">2</sup> ve 1.993.000 nüfus; Kuzey Amerika’da: Grönland 1.175.600 km<sup class="calibre3">2</sup> ve 7.000 nüfus + Danimarka Antilleri 344 km<sup class="calibre3">2</sup> ve 46.000 nüfus = 1.175.944 km<sup class="calibre3">2</sup> ve 53.000 nüfus). Şehirler: Başkent Kopenhag 105.000. – İsveç Krallığı: 836.989 km<sup class="calibre3">2</sup>, 3.360.000 nüfus (İsveç Krallığı : 449.165 km<sup class="calibre3">2</sup> ve 2.470.000 nüfus + Norveç Krallığı: 386.824 km<sup class="calibre3">2</sup> ve 890.000 nüfus). Şehirler : Başkent Stockholm 82.000, Christiania 62.000 (Oslo). – İsviçre Cumhuriyeti: 41.295 km<sup class="calibre3">2</sup>, 1.855.000 nüfus (ancak 1815’te katılan Genève, Neuchâtel ve Valais kantonları dahil). – Sicilyateyn Krallığı : 98.921 km<sup class="calibre3">2</sup>, 7.122.000 nüfus (Sicilya Krallığı : 25.707 km<sup class="calibre3">2</sup> ve 1.737.000 nüfus + Napoli Krallığı: 73.214 km<sup class="calibre3">2</sup> ve 5.386.000 nüfus). Şehirler : Başkent Napoli 400.000, Palermo 135.000, Catania 60.000. – Sardunya Krallığı: 72.749 km<sup class="calibre3">2</sup>, 4.130.000 nüfus (Sardunya 24.090 km<sup class="calibre3">2</sup> ve 490.000 nüfus + Piemonte, Aosta, Liguria, Nice ve Savoie 48.659 km<sup class="calibre3">2</sup> ve 3.640.000 nüfus). Şehirler: Başkent Torino 130.000, Genova 105.000. – Toskana Büyük – Dukalığı : 21.489 km<sup class="calibre3">2</sup>, 1.242.000 nüfus, başkent Floransa 95.000, Livorno 60.000. – Papalık : 47.433 km<sup class="calibre3">2</sup>, 2.425.000 nüfus (Lazio, Umbria, Marchese, Emilia eyaletleri), başkent Roma 165.000, Bologna 85.000. – Parma Dukalığı: 4.000 km<sup class="calibre3">2</sup>, 437.000 nüfus. – Lucca Dukalığı : 1.500 km<sup class="calibre3">2</sup>, 143.000 nüfus. – Bavyera Krallığı: 76.405 km<sup class="calibre3">2</sup>, 3.631.000 nüfus, başkent Münih 85.000, Augsburg 50.000. – Saksonya Krallığı : 14.933 km<sup class="calibre3">2</sup>, 1.387.000 nüfus, başkent Dresden 90.000. – Würtemberg Krallığı: 19.507 km<sup class="calibre3">2</sup>, 1.446.000 nüfus. – Baden Büyük – Dukalığı : 15.070 km<sup class="calibre3">2</sup>, 1.091.000 nüfus. – Hessen Büyük – Dukalığı: 8.788 km<sup class="calibre3">2</sup>, 688.000 nüfus. – Hessen Elektörlüğü: 10.085 km<sup class="calibre3">2</sup>, 585.00 nüfus. – Hamburg Serbest Şehri (cumhuriyet): 415 km<sup class="calibre3">2</sup>, 135.000 nüfus, Hamburg şehri: 130.000. – Bremen Serbest Şehri (cumhuriyet): 250 km<sup class="calibre3">2</sup>, 49.000 nüfus. – Lubeck Serbest Şehri (cumhuriyet): 297 km<sup class="calibre3">2</sup>, 35.000 nüfus. – Frankfurt Serbest Şehri (cumhuriyet): 88 km<sup class="calibre3">2</sup>, 52.000 nüfus, Frankfurt şehri: 50.000. – Mecklenburg – Schwerin Büyük – Dukalığı: 13.127 km<sup class="calibre3">2</sup>, 417.000 nüfus. – Mecklenburg – Strelitz Büyük – Dukalığı: 2.930 km<sup class="calibre3">2</sup>, 76.000 nüfus. – Oldenburg Büyük – Dukalığı: 6.429 km<sup class="calibre3">2</sup>, 241.000 nüfus. – Nassau dukalığı: 15.895 km<sup class="calibre3">2</sup>, 329.000 nüfus. – Brunswick Dukalığı: 3.672 km<sup class="calibre3">2</sup>, 230.000 nüfus. – Sachsen – Weimar Büyük – Dukalığı: 3.616 km<sup class="calibre3">2</sup>, 206.000 nüfus. – Sachsen – Meiningen Dukalığı: 2.468 km<sup class="calibre3">2</sup>, 56.000 nüfus. – Sachsen – Koburg Dukalığı: 83.00 nüfus, Sachsen - Gotha Dukalığı: 193.000 nüfus, Sachsen – Hild. Dukalığı: 32.000 nüfus (üçü birden: 3.301 km<sup class="calibre3">2</sup>). – 3 Anhalt Dukalıkları: 2.299 km<sup class="calibre3">2</sup>, 128.000 nüfus. – Schwarzburg – Sonderhausen Prensliği : 862 km<sup class="calibre3">2</sup>, 47.000 nüfus – Liechtenstein Prensliği: 159 km<sup class="calibre3">2</sup>, 6.000 nüfus. – Waldeck Prensliği: 1.121 km<sup class="calibre3">2</sup>, 54.000 nüfus. – Küçük Reuss Prensliği : 827 km<sup class="calibre3">2</sup>, 54.000 nüfus. – Büyük Reuss Prensliği: 316 km<sup class="calibre3">2</sup>, 23.00 nüfus. – Schaumburg – Lippe Prensliği: 440 km<sup class="calibre3">2</sup>, 26.00 nüfus. – Lippe Prensliği: 1.215 km<sup class="calibre3">2</sup>, 71.000 nüfus. – Hessen – Homburg Prensliği: 100 km<sup class="calibre3">2</sup>, 20.000 nüfus. – Hohenzollern – Hechingen Prensliği: 300 km<sup class="calibre3">2</sup>, 15.000 nüfus. – Hohenzollern – Sigmaringen Prensliği : 1.000 km<sup class="calibre3">2</sup>, 38.000 nüfus. – Monako Prensliği: 1,5 km<sup class="calibre3">2</sup>, 7.000 nüfus. – San Mariono Cumhuriyeti: 61 km<sup class="calibre3">2</sup>, 7.000 nüfus. Andorra Cumhuriyeti : 452 km<sup class="calibre3">2</sup>, 4.000 nüfus.</p>

  <p class="normal">Japonya İmparatorluğu: 444.599 km<sup class="calibre3">2</sup>, 24.000.000 nüfus (Sahalin adası dahil, Kuril adaları yok), Tokyo 500.000, Osaka 300.000, başkent Kyoto 240.000, Nagoya 100.000, Kanazawa 60.000, Yokohama 55.000, Hiroşima 50.000. – Afganistan İmparatorluğu: 761.642 km<sup class="calibre3">2</sup>, 8.00.000 nüfus (Müslüman) (Afganistan ve Pathanistan), başkent Kâbil 80.000, Herât 80.000, Kandehâr 70.000. – Türkistan Krallıkları: 3.959.800 km<sup class="calibre3">2</sup>, 10.000.000 nüfus (Müslüman), başkent Buhârâ 215.000, Semerkand 155.000, Taşkend 150.000, başkent Hıyve 130.000, Hokand 100.000, Nemengân 65.000. – Malezya – İndonezya Devletleri (Müslüman) : 1.206.536 km<sup class="calibre3">2</sup>, 4.500.000 nüfus (Sumatra, Borneo, Kedah, Treng., Kelantan, Perlis). – Siyam Krallığı: 744.955 km<sup class="calibre3">2</sup>, 6.300.000 nüfus (Siyam ve Laos), başkent Bangkok 300.000. – Birmanya Krallığı: 677.955 km<sup class="calibre3">2</sup>, 5.400.000 nüfus, Rangun 75.000, başkent Mandalay 50.000. – Annam Krallığı: 334.334 km<sup class="calibre3">2</sup>, 7.400.000 nüfus (Kuzey ve Güney Vietnam). – Kamboç Krallığı : 181.000 km<sup class="calibre3">2</sup>, 1.400.000 nüfus. – Nepal Krallığı: 140.000 km<sup class="calibre3">2</sup>, 2.400.000 nüfus, başkent Katmandu 50.000. – Butan Prensliği: 46.600 km<sup class="calibre3">2</sup>, 140.000 nüfus. – Maratha Krallığı: 331.343 km<sup class="calibre3">2</sup>, 4.000.000 nüfus (Nagpûr eyaleti), başkent Pûna 120.000, Nagpûr 80.000, Şolapûr 60.000. – Sikh Krallığı: 135.676 km<sup class="calibre3">2</sup>, 5.300.000 nüfus (Doğu Pencâb), başkent Lâhûr 250.000, Amriçar 135.000, Multân 50.000. – Hayder – Âbâd Krallığı: 260.166 km<sup class="calibre3">2</sup>, 13.300.000 nüfus (Müslüman), başkent Hayder-Âbad 260.000. – Timur İmparatorluğu ve tâbii Ûd Krallığı: 292.887 km<sup class="calibre3">2</sup>, 31.300.000 nüfus (Müslüman), başkent Luknov 350.000, Delhi 340.000, Agra 250.000, Hanpûr 175.000, Allaahâbâd 150.000, Barelli 80.000, Mirât 50.000. – Racastan Krallıkları: 338.860 km<sup class="calibre3">2</sup>, 13.300.000 nüfus (2’si Müslüman 22 devlet, en mühimleri: Ceypûr), başkent Codhpûr 70.000, başkent Ceypûr 100.000. – Gücerât Devletleri: 76.456 km<sup class="calibre3">2</sup>, 2.100.000 nüfus (223 devlet), başkent Ahmedâbâd 110.000, Sûrat 100.000. – Bhôpâl Krallığı: 17.923 km<sup class="calibre3">2</sup>, 650.000 nüfus (Müslüman). – Kişmir Krallığı: 213.039 km<sup class="calibre3">2</sup>, 2.700.000 nüfus, başkent Srinagar 70.000. – Assam Devletleri : 191.700 km<sup class="calibre3">2</sup>, 2.700.000 nüfus. – Maysûr Krallığı: 80.412 km<sup class="calibre3">2</sup>, 3.300.000 nüfus, başkent Maysûr 55.000. – Trivankur Krallığı: 23.709 km<sup class="calibre3">2</sup>, 2.000.000 nüfus. – Kolhapûr Krallığı : 8.048 km<sup class="calibre3">2</sup>, 450.000 nüfus. – İndûr Krallığı: 22.802 km<sup class="calibre3">2</sup>, 650.00 nüfus, başkent İndûr 60.000. – Rewa Krallığı: 32.075 km<sup class="calibre3">2</sup>, 650.000 nüfus. – Patiyâla Krallığı: 14.855 km<sup class="calibre3">2</sup>, 650.000 nüfus. – Barûda Krallığı: 20.588 km<sup class="calibre3">2</sup>, 1.600.000 nüfus. – Gvalyûr Krallığı: 63.101 km<sup class="calibre3">2</sup>, 1.800.00 nüfus, başkent Gvalyûr 50.000. – Sind Krallığı: 140.324 km<sup class="calibre3">2</sup>, 5.300.000 nüfus (Müslüman). – Belûcistan Krallığı: 447.060 km<sup class="calibre3">2</sup>, 2.900.000 nüfus (Müslüman).</p>

  <p class="normal">Fas İmparatorluğu: 2.841.729 km<sup class="calibre3">2</sup>, 7.400.000 nüfus (Müslüman) (Fas, Rio de Oro, Moritanya, Mali), başkent Fas 200.000, Miknâse 90.000, Merrâkeş 80.000. – Habeşistan Krallığı: 1.782.686 km<sup class="calibre3">2</sup>, 6.000.000 nüfus (Somali ile). – Bornû Krallığı: 3.040.260 km<sup class="calibre3">2</sup>, 7.000.000 nüfus (Müslüman) (arada bir nazarî olarak Türkiye’ye tâbî) (Nijer, Kuzey Njerya, Çad), başkent Kuka 60.000. – Madagaskar Krallığı: 590.033 km<sup class="calibre3">2</sup>, 2.700.000 nüfus. – Siyah Afrika: 12.220.646 km<sup class="calibre3">2</sup>, 35.000.000 nüfus (Uganda, Kenya, Tanganyika, İç Mozambik, Rodezya, Malavi, Zambiya, Baçuanaland, Transval, Natal, Swaziland, Güneybatı Afrika, Kongo, Ruanda, Brundi, İç Angola, Gabon, Kamerun, Orta Kongo, Orta Afrika, Güney Nijerya, Dahomey, Togo, Altın Sâhili, Volta, Fildişi Sâhili, Gine, Sierra Leone, Liberya, Gambiya, hepsi meçhul ülkeler).</p>

  <p class="normal">Havay Prensliği : 16.773 km<sup class="calibre3">2</sup>, 107.00 nüfus. – Meçhul Ülkeler (Yeni Gine, Yeni Zelenda ve Okyanusya adaları): 1.530.658 km<sup class="calibre3">2</sup>, 2.215.000 nüfus.</p>

  <p class="normal">Meksika Cumhuriyeti : 4.466.730 km<sup class="calibre3">2</sup>, 8.500.000 nüfus (Meksika, Kaliforniya, Colorado, Teksas, Arizona, Utah, Nevada, New Mexico), başkent Mexico 145.000. – Haiti Cumhuriyeti: 76.192 km<sup class="calibre3">2</sup>, 725.000 nüfus (Haiti ve Dominikana). – Orta Amerika Devletleri : 441.270 km<sup class="calibre3">2</sup>, 1.700.000 nüfus (5 devlet: Guatemala, Kosta Rika, Salvador,Nikaragua, Honduras).</p>

  <p class="normal">Brezilya İmparatorluğu: 8.313.844 km<sup class="calibre3">2</sup>, 5.300.000 nüfus, başkent Rio 155.000, Bahia 94.000. – Kolobiya Cumhuriyeti: 2.410.423 km<sup class="calibre3">2</sup>, 4.050.000 nüfus (Kolombiya, Venezuela, Panama, Ekvator), Carthagena 65.000, Quito 55.000. – Peru Cumhuriyeti: 2.497.630 km<sup class="calibre3">2</sup>, 2.122.000 nüfus (Peru, Bolivya), başkent Lima 60.000. – Arjantin Cumhuriyeti : 2.977.298 km<sup class="calibre3">2</sup>, 1.670.000 nüfus (Arjantin, Uruguay, Falkland adaları), başkent Buenos Ayres 100.000. – Şili Cumhuriyeti: 591.767 km<sup class="calibre3">2</sup>, 1.656.000 nüfus, başkent Santiago 50.000. – Paraguay Cumhuriyeti: 606.732 km<sup class="calibre3">2</sup>, 500.000 nüfus.</p>

  <p class="normal">1825’te Dünya nüfusu: 956.332.000 (1800 : 839.205.000), bu nüfusun kıt’alara dağılışı: Asya 625.408.000 (% 65,5), Avrupa 210.601.000 (% 22), Afrika 77.436.000 (% 8,1), Kuzey Amerika 24.630.000 (% 2,5), Güney Amerika 15.525.000 (% 1,6), Okyanusya 2.732.000 (% 0,3) (1800’e nisbetle yalnız Okyanusya’nın nüfusu azalmıştır).</p>

  <p class="normal">1825’te dünyada nüfusu 50.000’in üzerinde 227 şehir vardır (1975’te nüfusu milyonun üzerinde aşağı yukarı bu sayıda şehir bulunuyordu). Bunların 106’sının nüfusu 100.000’in üzerindedir. Milyonun üzerinde sadece 5 şehir (Londra, İstanbul, Pekin, Kanton ve Paris), yarım milyonla bir milyon arasında da 3 şehir (Tiençin, Hanko, Tokyo) vardır. 400-500 bin irasında da sadece 3 şehir bulunmaktadır (Kalküta, Fuçow, Napoli). Fakat sanayi devrinin eşiğindeyiz ve şehirleşme başlamak üzeredir.</p>
</body>
</html>
