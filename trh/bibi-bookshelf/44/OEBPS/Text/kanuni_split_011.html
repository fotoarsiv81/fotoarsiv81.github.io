<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kanuni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">NETİCE<br class="chapter" />
  KAANÛNÎ’NİN ÖLÜMÜNDE<br class="chapter" />
  TÜRKİYE (1566)</h1>

  <p class="normal">46 yıl, tamamen rakibsiz olarak Türkiye tahtında kalmak ve Yavuz gibi bir babadan kudretine son olmayan bir devlet tevârüs etmek şanslarına sâhib olan Kaanûnî Sultan Süleyman’ın târih sahnesinden çekildiği 1566 yılında, Osmanlı Türk İmparatorluğu tekâmülünü bitirmiş değildi. Daha çeyrek asır yükselmekte devâm edecek, ondan sonra duraklama devresine girecektir. Ancak bu duraklama devresinin tohumlarını, henüz filizlenmemiş de olsa, Kaanûnî devrinde, Türkiye devletinin bütün târih içinde her bakımdan akıl almaz bir büyüklüğe eriştiği çağda aramak ve bulmak mümkündür. “Kaanûnî Çağı” denen ve Türkler’in 2.500 yıllık tarihleri boyunca erişebildikleri en büyük saadet devrinde<sup class="calibre3"><a href="../Text/kanuni_split_015.html#footnote-100-1" id="footnote-100-1-backlink">[1]</a></sup> irtikâb edilen bazı hatalı ve zararlı davranışları hatırlamak, bu iddiamızı te’yid edebilir.</p>

  <p class="normal">Devlet idâresine ilk defa olarak kadın nüfûzu, Hurrem Haseki-Sultan’la girmiş ve son derece zarar vermiştir. Velîahd-Şehzâde Mustafa’nın îdâmı yalnız büyük bir hukukî haksızlık teşkil etmez, devletin istikbâli için de pek uğursuz olmuştur. Şehzâde Mustafa taht yolundan uzaklaştırıldığı gibi, ona yakın değerde olan Şehzâde Mehmed ve Şehzâde Bâyezîd de ölmüşlerdir. Cihan Tahtı, Kaanûnî’nin oğullarının en az değerlisi olan II. Selîm’e kalmıştır. II. Selîm kötü bir hükümdar değildir, belki zamanımıza göre hatta ideal bir hükümdardır. Çünkü devlet işlerine pek az karışmış, bütün işleri hükûmete ve hükûmetin başında bulunan Sadrâzam Sokollu Mehmed Paşa’ya bırakmıştır. Birçok meziyetleri olmasına rağmen, kendisinden önce aralıksız 10 çok büyük hükümdara sahib olan Osmanoğulları tahtı, onunla ilk defa olarak vasat bir şahsiyet görmüştür. Vasat bir şahsiyet ise, Cihan Devleti olan bir imparatorluk için, yetersiz bir şahsiyet demektir. O zamanın anlayışı da, devlet işlerinden el çeken ve “vezîrine ısmarlayan” bir hükümdarın varlığına müsait değildi. II. Selim’e kadar birbiri ardından gelen 10 büyük padişahın dehâlarıdır ki, Türkiye’nin Cihan Devleti halinde yükselmesine ve Türk milletinin tarihindeki en büyük zirveye erişmesine birinci derecede âmil olmuştur. II. Selim’le beraber artık bu çapta hükümdar görmek, arada bir rastlayan piyango kabilinden bir mes’ele olmuştur. II. Osmân, IV. Murad, III. Selim, II. Mahmud gibi çok büyük hükümdarların yanında, I. Mustafa, Sultan İbrahim, III. Osmân, IV. Mustafa gibi kabiliyetsiz simalar eksik olmamıştır. Şüphesiz bu vazıyet Türkiye’nin inhitâtının başlıca, hattâ birinci sebebi değildir, birçok sebepten biridir. Ancak Velîahd-Şehzâde Mustafa gibi, 40 yaşına yaklaşmış ve bütün davranışlarıyla tamamen müstesnâ bir şahsiyet olduğunu göstermiş ve bütün imparatorluğa da kabul ettirmiş bir prensi taht ve taçtan mahrum etmek, devlet ve Osmanoğulları için çok uğursuz olmuştur.</p>

  <p class="normal">O zamana kadar Türkler’de kadınlar, devlet işlerine karışmaz, hele devletin hayâtî mes’elelerine müdâhale edemezlerdi. Bu işler, Avrupa’da olurdu. Hurrem’in açtığı yolda bundan böyle Safiye ve Kösem Vâlide-Sultanlar gibi zararlı simalar eksik olmayacaktır.</p>

  <p class="normal">Kaanûnî’nin, zevcesi ve kızının da etkisiyle damadı Rüstem Paşa gibi halk tarafından sevilmeyen ve devlet adamlarının ekserisi tarafından tutulmayan bir şahsı ısrarla iktidarda bulundurması da çok zararlı bir davranıştır. Üstelik Rüstem Paşa büyük bir devlet adamı yahut kumandan da değildi. Meselâ İbrahim Paşa’nın kaabiliyeti onda yoktu. Kezâ Rüstem’i tekrar iktidara getirebilmek için Dâmâd Kara Ahmed Paşa gibi pek değerli bir sadrâzamı îdâm ettirmek de büyük bir haksızlık teşkil etmiştir.</p>

  <p class="normal">Aslında Pîrî Paşa’yı İbrahim Paşa’nın lehine iktidardan uzaklaştırmak da pek doğru bir hareket değildi. Pîrî Paşa iktidarda ölünceye kadar kalsa ve İbrahim Paşa, Dîvân-ı Hümâyûn’da onun yanında uzun yıllar çalıştıktan sonra vezîr-i âzam yapılsaydı, daha münasip olurdu. İbrahim Paşa’nın düşme sebepleri arasında, birden eriştiği ıkbâli hazmedememesinin de bulunduğunu hatırlamak lâzımdır.</p>

  <p class="normal">Rüşvet almak ve mal toplamak hırsı, insanlıkla başlar ve gene insanlıkla bitecektir. Ancak bu nakıysaları, devletin bünyesine zarar verecek dereceye çıkaran Rüstem Paşa olmuştur. Gerçi sonraki asırlarda bazı devlet adamları, bu bahislerde Rüstem Paşa’ya rahmet okutacak davranışlarda bulunacaklardır. Ancak yolu, Rüstem Paşa açmıştır.</p>

  <p class="normal">Kaanûnî’nin deniz siyaseti, övülmeye değer. Dehasını gösterdiği başlıca sahalardan biri budur. Barbaros’a verdiği mevki ve onu en yakın müşâviri derecesine yükseltmesi de unutulamaz. Ancak Barbaros’un ölümüyle Dâmâd Piyâle Paşa’nın Türk deniz kuvvetlerinin başına geçmesi arasındaki 8 yıl içinde kapdân-ı deryâlığın Sokollu Mehmed ve Sinan Paşalar gibi iki generale verilmesi doğru değildi. Bu senelerde Turgut ve Sâlih Paşalar, hatta Barbaros-zâde Hasan Paşalar gibi pek büyük denizcilerin hayatta bulunduğu hatırlanırsa, bu hususta işlenmiş olan hata ağırlaşır. Kezâ Pîrî Reîs gibi Türk’lüğün yüz aklarından çok büyük bir bilgin denizcinin 80 yaşlarında ve belki de hiçbir mühim suça dayanılmayarak îdâm edilmesi bu çağın acele verilmiş zararlı kararları arasındadır.</p>

  <p class="normal">Bütün bu mütalâalardan sonra, Kaanûnî’nin hemen her sahada pek kaabiliyetli adamları bulup çıkarmasını, kullanmasını ve yükseltmesini bildiğini de hemen ilâve etmek lâzımdır. Padişahın bu husustaki görüş enginliği, onun yetiştirdiği devlet adamlarının, asrın sonuna kadar iktidarda kalmalarını ve imparatorluğu daha çeyrek asır ilerletmelerini te’mîn etmiştir.</p>

  <p class="normal">Kaanûnî’nin Charles-Quint tehlikesini kelimenin bütün mânâsiyle görmesi, Protestan mezhebini himâye ederek Katolik âleminin parçalanmasına ve Almanya ile İspanya’nın ayrılmasına sebep olması, Türkiye’nin dış siyaset bakımından istikbâlini te’min etmiştir. Keza onun, Ebüssuûd gibi pek muktedir yardımcı ve müşâvirleriyle beraber giriştiği kanunlaştırma hareketi, Türkiye’yi daha uzun müddet iç huzur içinde yaşatmıştır. Bilhassa fıkh (İslâm Hanefî hukuku) ile “örfî-sultânî hukuk” denen Türk millî hukukunu, zamanın ihtiyaçlarını en iyi karşılayacak şekilde bağdaştırması, muazzam imparatorluğun her iklimi için, o ülkelerin vaziyetine en uygun kanunlar vaz’etmesi, Kaanûnî’yi “Kaanûnî” yapan çok büyük başarılarıdır.</p>

  <p class="normal">Mohaç’ta gösterdiği örnek imha muhârebesi ve diğer askerî hareketleri, Kaanûnî’yi bütün tarihin en namlı serdarları arasına koyduğu gibi, devlet adamı ve diplomat olarak, belki askerliğinden de üstün bir şahsiyet göstermiştir. İlim, devlet adamlığı için lâzım, fakat tek başına ve liderlik, temyiz gibi başka kaabiliyetler olmaksızın yetersiz olmakla beraber, Kaanûnî’nin hukuk ve edebiyat gibi sahalarda büyük bir bilgin olduğunu da söylemek lâzımdır. Haleflerinin çoğu, II. Selîm, III. Murâd ve başkaları da bilgindiler, ancak büyük hükümdar olamamışlardır. Çünkü Kaanûnî’nin şüphesiz doğuş eseri (par naissance) olan dehâsı bir yana, onun çalışkanlık, enerji, metod, tâkıyb fikri, intikal sür’ati vasıflarına sâhib değillerdi. Orhan Gazi ve I. Murad, bilgin olmadıkları halde, dehâ sâhibi çok büyük hükümdarlardı.</p>

  <p class="normal">Kaanûnî devrinde Türkiye öyle bir güç derecesine erişti ki, dünyanın geri kalan bütün devletlerinin güçlerinin toplamı, Osmanlı imparatorluğununkinden aşağıda kalıyordu. Yukarıda sayılan hataların, yarım asırlık oldukça uzun bir zaman zarfında ve Türk Cihan Devleti’nin sınırları gibi pek azametli bir mekân içinde işlendikleri hatırlanacak olursa, bu devir, “ideal çağ” olarak kabul edilebilir. Çünkü nice devlet adamı çıkmıştır ki, bir kaç yıl içinde ve pek dar sınırlar çerçevesinde, mantığın kabul edemiyeceği derecede akılsız davranmışlardır. Kaanûnî’nin mirasının azameti, halefleri olan II. Selîm ve III. Murâd devirleri incelenirken, daha iyi anlaşılır.</p>
</body>
</html>
