<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kanuni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">SULTÂN SÜLEYMÂN VE EKİBİ</h1>

  <p class="normal">Kaanûnî Sultân Süleymân’ın tarihin “örnek hükümdar”ı olduğunu belirtmeye çalıştık. Tabîatiyle bu hüküm, Devlet’i yöneten hükümdarlar tipi içindir. Sultân Süleymân’ın başarısının önde gelen sebebi de, her alanda yetenekleri bulmak, seçmek, korumak, yükseltmek, çalıştırmak husûsundaki engin görüşüdür. Bu sûretle tarihimizin büyük adamlarının, seçkin dehâlarının, yoğunlukla onun dönemine isabet ettiğini görüyoruz. Bu husus şüphesiz Devlet’in yücelmesinde fazlasıyle etkili oldu. Sultân Süleymân’ın yarım asrını, bütün Türk tarihinin en muhteşem dönemi hâline getirdi. Bazı Avrupalı tarihçiler 16. asra (1500-1600) “Türk Asrı” dedikleri gibi, “Süleymân Asrı” da demişlerdir. 16. asrın Türk tarihinin doruk yüzyılı olduğu doğrudur. Türk devletleri, Türkiye (Osmanlı), İran (Safevî), Hindistan (Timurlu), Güney Hindistan (Âdil-Şâh), Türkistan (Şeybânî) ve ikinci derecedeki diğerleri, gerçekten 16. asrı da Arz’ın en büyük ve o çağda en zengin parçalarını ellerinde tutarak büyük bir medenî aktivite ve kültür yoğunluğu oluşturmuşlardır. Tabiatiyle Osmanlı Türkiyesi, başı çekti. Sultân Süleymân da, 16. asrın Türk ihtişamının en belirgin senbolü oldu. Kurduğu, gerek Devlet, gerek kültür hayatında iktidara getirdiği ekip, gerçekten muhteşemdir. Çoğunun yetişmesinde ve yükselmesinde, seçilmesinde birinci derecede etkili olduğu, devrinin en büyük isimleri şu sûretle sıralanabilir:</p>

  <p class="normal">Askerlik alanında: Yavuz’un Güneydoğu Anadolu’yu Safevîler’den fetheden Akkoyunlu kumandanı, Diyarbakır’ı fethettiği için o yörede “Fâtih Paşa” diye anılan Bıyıklı Mehmed Paşa (ölm. 24.12.1521), Sultân Süleymân’ın saltanatının ilk günlerinde öldü. Sultân-zâde Gazi Husrev Bey (Paşa) (1480?-1541), İkinci Bâyezîd’in kızından torunu, Yavuz’un yeğeni, Sultân Süleymân’ın hala oğlu, büyük akıncı beyi (komando generali), Bosnasarayı’nın gerçek bânîsidir. Sultân-zâde Gazi Koca Balı Paşa (ölm. 8.1543), Sultân Süleymân’ın dîğer bir hala oğlu olup, Dâmâd Gazi Yahyâ Paşa’nın oğludur, çok ünlü akıncı beyi, 1542 Budin zaferinin başkumandanı idi, Budin beylerbeyisi (Macaristan eyâlet vâlîsi) iken vezîr (mareşal) rütbesinde öldü. Sultân-zâde Gazi Mehmed Paşa (ölm. 2.1548), Balı Paşa’nın kardeşi, Budin beylerbeyisi olarak halefi, Sultân Süleymân’ın Avrupa’daki sınırlarımızı korumakla görevlendirdiği, bu işi büyük liyâkatle yapan 3 hala oğlu prensin yaşça küçüğüdür. Ağabeyi gibi Budin’de (Budapeşte) eyâlet vâlîsi iken öldü. Bavyera’nın taht şehri Regensburg’u, Moravya’da Brno’yu (Brünn) ve Peç’i fethetti, Vertizo (2.12.1537) ve Istabur (22.8.1541) meydan muhârebelerinde başkumandan olarak zafer kazandı, oğlu Budin beylerbeyisi şâir Arslan Paşa’dır. Birinci Sâhib Giray Hân (1481-1551), Sultân Süleymân’ın Kırım ve Kazan hânı yaptığı büyük askerdir, Nijniy Novgorod’u (Gorkıy) fethetti; Yavuz’un kayın-pederi Birinci Mengli (Benli) Giray’ın oğlu, Devlet Giray’ın amcasıdır. Özdemir Paşa (1500?-1560), Sultân Süleymân’ın Arab ve Habeş işleri mütehassısı olan hâs müşâviri, Habeşistân Fâtihi, ilk Habeş beylerbeyisidir. Afrika’da büyük ülkeler fethetti. Birinci Devlet Giray Hân (1512-1577), Moskova’yı fethettiği ve Kremlin’e girdiği için “Taht-alan” diye anılan Kırım hânıdır. Lala Kara Mustafa Paşa (1520?-7.8.1580), Sultân Süleymân’ın şehzâdelerinin lalası idi, Sokollu-zâdeler’dendir, ağabeyi Husrev Paşa, Kaanûnî’nin 2. vezîri idi; sonra Kıbrıs Fâtihi ve vezîr-i âzam olup öldü. Özdemiroğlu Osmân Paşa (1526-30.10.1585), Özdemir Paşa’nın oğlu ve yerine Habeş beylerbeyisidir, sonra Kafkasya fâtihi oldu ve vezîr-i âzam iken öldü. Vezîr-i âzam Sokollu-zâde Lala Mehmed Paşa (ölm. 21.6.1606) ve vezîr Tiryâkî Hasan Paşa (1531?-1.1614), Kaanûnî devrinde doğmuş büyük askerlerdir, fakat şöhretleri daha sonradır.</p>

  <p class="normal">Devlet adamlığı, yöneticilik, diplomasi alanında: Pîrî Mehmed Paşa (1455?-13.11.1532), Yavuz’un son ve Kaanûnî’nin ilk vezîr-i âzamı, Kuzey Irâk’ın fâtihi, Şeyhulislâm Zenbilli Ali Efendi yeğeni büyük devlet adamıdır. Dâmâd Makbûl İbrâhîm Paşa (1495-15.3.1536), Sultân Süleymân ile yaşıt, onun en ünlü ve gözde ve 2. vezîr-i âzamı, eniştesi, büyük diplomattır. Hâdim Hacı Süleymân Paşa (1467?-28.9.1547), Kaanûnî’nin vezîr-i âzamlarından, Birinci Hindistan Seferi başkumandanı, devlet ve idâre adamı, uzun müddet Devlet’in 2. eyâleti sayılan Mısır’ın beylerbeyisidir, Mısır’da koyduğu kanunlar 19. asra kadar yürürlükte kaldı.</p>

  <p class="normal">Denizcilik alanında en büyük amiraller: Selmân Reîs (ölm. 1529), Hind denizlerinde Türk gücünün gerçek kurucusudur. Ahmedoğlu Aydın Reîs (1470?-8.1535), Barbaros Kardeşler’in ünlü arkadaşıdır. Barbaros Hızır Hayreddîn Paşa (1472?-4.7.1546), Oruç Reîs’in kardeşi ve halefi, Preveze galibi, kapdân-ı deryâ, muhtemelen tarihin en büyük amirali. Barbaros-zâde Gazi Büyük Kara Hasan Paşa (1491-1549), Barbaros’un mânevî oğlu ve Cezâyir beylerbeyiliğinde halefi, İmparator Charles Quint’e karşı Cezâyir galibi. Sâlih Paşa (1488?-6.1556), Çanakkaleli veyâ Kazdağlı denen, Oruç ve sonra Barbaros’un yanında yetişen amiral, Preveze’de sağ kanat amirali, Cezâyir beylerbeyisi iken Fâs’ı fethettiği için “Fâs Fâtihi” denir. Turgut Paşa (1485-17.6.1565), Barbaros’un gerçek halefi, Preveze amirallerinden, Trâblusgarb fâtihi, Malta’da şehîd oldu. Barbaros-zâde Küçük Hasan Paşa (1500?-15.3.1572), Barbaros’un tek oğlu ve Turgut Paşa’nın dâmâdı, 3 def’a Cezâyir Beylerbeyisi, 5.9.1558’de İspanyol ve Fâslılar’a karşı Mostaganem meydan muhârebesi galibi. Dâmâd Piyâle Paşa (1508?-21.1.1578), kapdân-ı deryâ, İkinci Selîm’in dâmâdı, 2. vezîr, Preveze’den sonraki târîhin en büyük açık deniz Türk zaferi olan Cerbe’nin galibi. Kılıç-Ali Paşa (1507?-21.6.1587), kapdân-ı deryâ, büyük Türk denizcilik ekolünün son halkası. Gazi Ramazân Paşa (ölm. 1589), Tûnus ve Cezâyir beylerbeyisi, Vâdi’s-Seyl meydan muhârebesinde büyük Portekiz devletini yıkan amiral, Gemlik civârından Kumla’dandır, şöhreti Kaanûnî devrinden sonradır. Koca Murâd Reîs (1529?-1609), Kaanûnî devrinde yetişmiş şöhretli amirallerin sonuncusu.</p>

  <p class="normal">Hukuk alanında: Zenbilli Ali Cemâlî Efendi (1445?-10.1525), İkinci Bâyezîd’in son, Yavuz’un tek, Kaanûnî’nin ilk şeyhulislâmı, Pîrî Mehmed Paşa’nın amcası olan devlet adamı ve bilgin. Mehmed Ebüssüûd Efendi (28.12.1490-23.8.1574), Kaanûnî’nin son şeyhulislâmı, en büyük şeyhulislâm, hukukçu ve devlet adamı, Sultân Süleymân’ın Kaanûnî olmasında en büyük teknik yardımcı.</p>

  <p class="normal">Târih alanında: Kemâlpaşa-zâde Ahmed Şemseddîn Efendi (1468-16.4.1534), şeyhulislâm olarak Zenbilli Ali Efendi’nin halefi, tarihçi, hukukçu ve devlet adamı, Matrakçı Nasûh Bey (1480?-28.4.1564), tarihçi, matematikçi, kartograf, ressam, silâh mütehassısı. Celâl-zâde Mustafa Çelebî (1495?-1568), tarihçi, bilgin, devlet adamı, Kaanûnî’nin ünlü nişâncısı. Hoca Sâdeddîn Efendi (1536-2.10.1599), şöhreti sonradan olmakla berâber Kaanûnî devrinde yetişen tarihçi ve devlet adamı, şeyhulislâm, Yavuz’un nedîmi bestekâr Hasan Cân Çelebî oğlu, en ünlü Osmanlı ulemâ âilesi olan Hoca-zâdeler’in atası, Üçüncü Murâd ile Üçüncü Mehmed’in baş-hocası, Haçova zaferinin mânevî galibi. Gelibolulu Mustafa Âlî Çelebî (Paşa) (24.5.1541-1600), en büyük tarihçilerden, çok verimli yazar, maliyeci, şâir. Selânikî Mustafa Efendi (1540?-1600 sonları), târihçi, Kaanûnî’nin hâssa hâfızlarından olup, ölümünde yanında idi.</p>

  <p class="normal">Coğrafya ve kartografya alanında: Muhyiddîn Pîrî Reîs (1475?-6.1554), büyük Türk denizcilik ekolünün kurucusu Kemâl Reîs’in yeğeni olan amiral, Hind Okyanusu amirali, büyük kartograf ve coğrafyacı. Seydî-Ali Reîs (1498?-1563), Türk amirali, coğrafya ve matematik bilgini, şâir, Hind Okyanusu amirali, Preveze’ye ve Cerbe’ye katılmıştır.</p>

  <p class="normal">İlim ve fikir alanında: Taşköprülü-zâde Ahmed İsâmeddîn Efendi (2.12.1495-13.4.1561), eserlerini Arapça yazan büyük ansiklopedist. Dâmâd Lutfî Paşa (1483?-1563), Kaanûnî’nin eniştesi ve vezîr-i âzamı, devlet adamı, bilgin ve yazar.</p>

  <p class="normal">Şiir alanında: Fuzûlî Mehmed Efendi (1480?-11.1.1556), Âzerî lehçesi kullanmıştır. Nev’î Yahyâ Efendi (1533 sonları – 24.6.1599), kazasker şâir. Bâkî (Mahmûd Abdülbâkıy Efendi) (1527-7.4.1600), Rûmeli kazaskeri, Sultân Süleymân’ın sultânü’ş-şuarâ’sı. Rûhî (Bağdâdlı Rûhî Dede) (ölm. 1605), Terkîb-i Bend’i ile ünlü şâir. Yahyâ Efendi (1.1553-27.2.1644), Kaanûnî devrinde doğdu, gazel formunun üstâdı, devlet adamı, 18 yıldan fazla şeyhulislâm oldu, babası da şeyhulislâmdır.</p>

  <p class="normal">Musiki (bestekârlık) alanında: Şeyh Abdülalî Efendi (ölm. 1575?), asrın en büyük bestekârı. Hatîb Zâkirî Hasan Efendi (1545?-1623), dînî bestekâr. Bora İkinci Gazi Giray Hân (1554-3.3.1608), Kaanûnî devrinde doğdu, büyük sâz eserleri bestekârı, sâzende, nakkaş, şâir, bilgin, devlet adamı, kumandan, Birinci Devlet Giray’ın oğlu olan Kırım hânı.</p>

  <p class="normal">Mimarlık alanında: Alâeddîn Ali Bey (ölm. 1537), Sultân Selîm Câmii mîmârı, Sinân’ın gerçek müjdecisi mîmârbaşı. Koca Sinân Ağa (29.5.1490-9.4.1588), muhtemelen Dünyâ tarihinin en büyük mimarı, Selîmiye ve Süleymâniye başta olmak üzere pek çok ülkede yüzlerce eser yapan ve yarım asır kadar mîmârbaşı olan san’atkâr. Koca Mehmed Ağa (1553?-1625?), Sultân Ahmed mimarı olup, Kaanûnî devrinde doğdu.</p>

  <p class="normal">Güzel san’atlar alanında: Karahisârî Ahmed Şemseddîn Efendi (1468-1556), 16. asrın en büyük hattâtı, Süleymâniye’deki yazılar onundur. Nigârî Haydar Bey (ölm. 1572), büyük minyatürcü. Nakkaş Bosnalı Seyyid Osmân Efendi (ölm. 1590?), Hüner-nâme minyatürlerini yapan ressam.</p>

  <p class="normal">Kesin dehâ eseri gösterdiklerine inandığımız isimleri andık. Bunlar dışında Sultân Süleymân Asrı, her alanda çok büyük isimlerle dolup taşmaktadır. Osmanlı Türkiyesi dışındaki Türk âleminde de Kaanûnî döneminde büyük şahsiyetler yetişti ki, en önemlileri şunlardır:</p>

  <p class="normal">Şâh İsmâîl Safevî (17.7.1487-22.5.1524), Âzerî Türkçesi ile hem klasik, hem halk tarzında büyük bir şâir, Safevî hânedânından ilk İran imparatoru, Yavuz’un rakıybi olup Türk’lüğü karpuz dilimler gibi ikiye böldü. Zahîrüddîn Muhammed Sultân Mîrzâ Bâbur Şâh (14.2.1483-25.12.1530), Timuroğulları’ndan son Türkistan hâkanı ve 19. asır ortalarına kadar devâm eden Hindistan Türk imparatorluğunun kurucusu, Çağatay Türkçesi ile yazan çok büyük edîb ve şâir. Dünyâ tarihinin en seçkin isimlerinden biri. Bihzâd (1455?-1537?), minyatür ressamlarının en büyüğüdür, önce Türkistan Timuroğulları’nın, sonra İran Safevîleri’nin sarayında çalıştı. Bayrâm Hân (ölm. 3.3.1561), Bâbur’un oğlu Hümâyûn ve onun oğlu Ekber Şâhlar’ın sadrâzamı devlet adamı, kumandan, Çağatay Türkçesi’nde şâir. Birinci Abdullâh Hân Şeybânî (1530?-1.1598), Türkistan (Doğu Türk) hâkanı, Cengizoğulları’nın Cuci Ulusu’ndan Şeybânî hânedânından, ondan sonra Türkistan büyük devletler arasından silinip çökmeye başladı. Abdürrahîm Hân Karakoyunlu (16.12.1556-1627), yukarıda anılan Bayrâm Hân’ın oğlu, babası gibi Hindistan Timuroğulları’nın sadrâzamı (hân-ı hânân), kumandan, devlet adamı, edîb, fikir ve ilim adamıdır.</p>
</body>
</html>
