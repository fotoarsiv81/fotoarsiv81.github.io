<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-3.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x5-3.html" xml:lang="tr-TR">
    <div class="Basic-Text-Frame-4">
      <p class="arabaslik-orta para-style-override-11" id="toc_marker-2-3" xml:lang="en-GB"><span xml:lang="tr-TR">3. Saray’ın I. Düzce, Kuva-yı İnzibatiye, I. Yozgat Harekâtları</span><span class="dipnot char-style-override-11" style="font-size:0.64em;" xml:lang="tr-TR"><a class="footnote-link" href="#footnote-225-129" id="footnote-225-129-backlink">129</a></span></p>

      <p class="arabaslik-sol para-style-override-11" id="toc_marker-2-3-1" xml:lang="en-GB"><span xml:lang="tr-TR">11. Saray’ın I. Düzce Harekâtı (13 Nisan - 31 Mayıs 1920)</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Düzce yakınında Ömerefendi köyünde toplanan padişahçılar Düzce’deki müfrezede görevli Süvari Yüzbaşı Avni’yi çağırdılar. Anlaşılan onunla bir görüşme, belki bir pazarlık yapmak istiyorlardı. O reddedince, müfreze karargâhını bastılar. Müfreze Komutanı Mahmut Nedim teslim oldu. İki süvari subayı, birkaç erle akşama dek savaşım verdiler. Yüzbaşı Avni yaralandı, Süvari Mülazım (Teğmen) Ruhsar şehit oldu. 4 bini bulan padişahçılar Düzce’ye girdiler. Tarih 13 Nisan’dı, yani Damat Ferit hükümetinin kurulmasından sekiz gün sonra. Elebaşları hükümet görevlerine el koydular. Berzeg Safer kaymakamlığı, Maan Ali jandarma komutanlığını, Vahap iaşe ve ikmali, Koçbey de belediye başkanlığını üstlendiler. Safer ve Vahap Düzce’nin ileri gelen Çerkeslerindendi. Koçbey de Çerkes’di ve emekli jandarma yüzbaşısıydı. Maan Ali emekli jandarma binbaşısıydı. Bu bölgede Çerkesliğin rol oynadığı görülüyor. Emekli subayların alaylı olduğu tahmin edilebilir.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Padişahçılar Avni’ye uyguladıkları taktiği Bolu Mutasarrıfı Haydar Bey’e de uyguladılar. Düzce’ye gelip halka öğütte bulunursa ortalığın yatışacağını bildirdiler. Haydar, Ankara’dan izin alarak 18 Nisan günü Düzce’ye gitti. Padişahçılar onu tutuklayıp Ankara’ya kendilerinden yana girişimde bulunması için zorladılar.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Düzce’nin padişahçılarca ele geçirilmesi ve Bolu mutasarrıfının tuzağa düşürülerek tutsak edilmesi Ankara’da bir telaş, belki de panik havası estirdi. 16 Nisan Yahyaköy zaferini bilselerdi ihtimal bu denli telaş etmezlerdi.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-130" id="footnote-225-130-backlink">130</a></span><span xml:lang="tr-TR">Telaşı, Heyet-i Temsiliye adına Mustafa Kemal’in Karabekir’e 18 Nisan gecesi, muhtemelen Haydar’ın başına gelenlerin öğrenilmesinden sonra çektiği telden anlıyoruz. Şöyle başlıyor: “Düşmanlarımızın memleketimizde harb-i dahili (iç savaş) ihdası teşebbüsü muvaffak olmak üzeredir.” Düzce olayı İzmit ve Adapazarı yönünde ilerleyebilir, önüne geçilmezse Sivas’taki Çerkes bölgelerine sıçrayabilirdi. İç Savaş’ta başarının ilk şartı “sür’at ile emin muvaffakiyet-i taarruziye” idi. Oysa düzenli birliklerin durumu güven vermiyordu. Yerlerinden oynatılan birliklerde “ziyade firar” görülüyordu. Oysa disiplin ve inancına güvenilebilecek, herhangi bir hareketi “kavi bir yumruk gibi” tepeleyebilecek seyyar güçler gerekiyordu. İşte “milli ihtiyat kıtası” oluşturmak üzere, Karabekir’in buyruğu altındaki tümenlerden kurulacak 500-1.000 mevcutlu seçkin bir kıtanın ya da gönüllülerden oluşacak bir birliğin Ankara’ya gönderilmesi gerekli görülmekteydi. Bu birliğe maddi fedakârlıklarda da bulunulacaktı. Mustafa Kemal bu konuda Karabekir’in görüşlerini istiyordu. Karabekir, verdiği yanıtı koymamış, ama anılarında görüşlerini dile getirmiştir. Karabekir’e göre Doğu’dan Batı’ya gidecek ve orada içine düşeceği “fesat çalkantısında” akidesini bozmayacak 500 kişi bulmak “gayri mümkündü.” İzmir’i Yunanlılar işgal ettiği ve İstanbul’un da uğradığı “hakaret ve felâket açısından” yüreği yanan o çevreden “bu kadarcık” güvenli bir kuvvet bulunamazsa, Doğu gibi “irfanen daha geri muhitte” nasıl bulunacaktı? Son günlerde silahlı ve toplu firarlar “elimdi.” Ve Karabekir elinde kalan askeri nasıl tutabildiğini açıklıyor. Ermenilere iki yıl önce vurulan darbeyi yeniden vurmak, Ermenilere bir daha yurdumuzu çiğnetmemek umudu...</span><span class="dipnot char-style-override-11" xml:lang="tr-TR"><a class="footnote-link" href="#footnote-225-131" id="footnote-225-131-backlink">131</a></span><span xml:lang="tr-TR">Karabekir onun için, aşağıda inceleneceği üzere, Ermenistan’a karşı askeri harekât yapmak için üstelemekteydi.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Yukarıda adı geçmiş olan Fransız Jandarma Yüzbaşı Laffranque’ın yazanağında askerin durumu üzerine çarpıcı bilgiler veriliyor. 1920’de Ankara’dan bindiği trende bir vagon asker varmış. Askerler istasyonlarda inemiyorlarmış ve vagonun kapıları subay gözetimi altında silahlı nöbetçiler tarafından tutuluyormuş. İlk istasyonda askerlerden biri Mustafa Kemal’in ailesine ağır bir küfür etmiş. İstasyonu dolduran işsiz güçsüzlerden hiçbir tepki gelmemiş. İstasyon görevlilerinden biri, on gün kadar önce askere alınmış birçok gencin trenin yokuşta yavaşlamasından yararlanarak toplu olarak kaçtıklarını, onun için önlem alındığını açıklamış. Yüzbaşı da Ankara’dan ayrılmasından birkaç gün önce, jandarma tarafından oraya getirilmekte olan askere alınmış 200 gençten 70’inin kaçtığını, getirilenlerden üçünün de kaçarken vurulduğu için yaralı olduklarını anlatıyor.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-132" id="footnote-225-132-backlink">132</a></span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Zavallı Türkler... Halkının yüzde 5’inden ne kadar fazlasının okuma-yazma bildiği belirsiz bir kitle... Şeyh ve ağaların ve bir tür “Süper Ağa” (padişah) ve “Süper Şeyh” (halife) konumundaki Vahdettin’in elinde tutsak, onun kulu... Onun için de kendi kurtuluşunun savaşına el uzatmadığı gibi, ona karşı silah çekmeyi de görev sayıyor.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">14 Nisan günü padişahçılar, Ankara’nın ilçesi olan Beypazarı’nda toplanarak, “Halk (halife?) ve padişah nerede ise, biz de oradayız,” deyip askeri depoyu basıp yağmalayarak ilçeyi ele geçirdiler. 18 Nisan günü Bolu’yu, 20 Nisan’da Gerede’yi ele geçirdiler. Mudurnu çevresindeki köylüler 21 Nisan’da ilçeye saldırdılar. 18 Nisan akşamı Mustafa Kemal Geyve’de bulunan 24. Tümen Komutanı Kurmay Kaymakam Mahmut’a Düzce’ye gitmesi için buyruk verdi. Mahmut Bey, iki tabur, bir kudretli dağ bataryası ve birtakım süvari ile 19 Nisan akşamı dükkânları kapalı, gergin bir hava içindeki Adapazarı’na vardı. İstanbul’la telgraf bağlantısını kesti. Ertesi gün Hendek’e hareket etti. Yoldaki köylere, hazırlamış olduğu bir bildirgeyi dağıtıyordu. Bildirge, padişahın İngilizlerin elinde tutsak, hükümetin İngilizlerin aleti olduğunu, padişahı kurtarmak için insanların Kuva-yı Milliye’ye yardımcı olmaları gerektiğini bildiriyordu.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">21 Nisan akşamı Mahmut ve kuvvetleri Hendek’e vardılar. Dükkânlar kapalıydı. Tellallar vasıtasıyla toplanmaya çağrılan halk, gelmedi. Ertesi günü Hendek’ten çıkan birlik padişahçıların ateşiyle karşılaştı. İhtiyar bir Çerkes, yine Çerkes olan Mahmut’a Çerkesce uzlaşma öneren şeyler söyledi. Padişahçılar onu tutsak almaya kalkışınca silahına davrandı. Onu öldürdüler. Zaten kimi asker padişahçılarla kucaklaşmaktaydı. Padişahçılar duruma egemen oldular. Askerin silahları alınıp serbest bırakıldı, subaylar tutuklandı. Hendekli padişahçılar Adapazarı’nı ele geçirmek için hazırlanırlarken, Adapazarı’ndan eşraftan Sait Bey başkanlığında bir nasihat kurulu 23 Nisan’da yola çıktı. Budaklar köyünde padişahçılara rastlanıldı. Nasihat dinlemek niyetinde olmayan Hendekliler heyetten Sait ve Kâzım beyleri öldürdüler. Bu sıralar (28 Nisan) İstanbul hükümeti Amasya mutasarrıflığına Zeki, Bolu mutasarrıflığına Osman Nuri, İzmit mutasarrıflığına İbrahim Hakkı beyleri atadı.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-133" id="footnote-225-133-backlink">133</a></span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Durum bu derece ağırlaşınca, demiryolu üzerinde bulunan ve Anadolu’nun kapısı sayılan Geyve Boğazı’na egemen olmak çok önem kazandı. Kuva-yı Milliye Umum Komutanı (ya da Garp Cephesi Komutanı) olan Ali Fuat Paşa dikkatini bu noktaya topladı. 19 Nisan günü Binbaşı Çolak İbrahim, Kuşçubaşı Eşref, Rauf, Bulgar Sadık ve 60 kişilik Kuva-yı Milliye müfrezesiyle birlikte Geyve’ye vardı. Padişahçılar Geyve’yi Göynük yönünden tehdit ediyorlardı, iki kasabanın ortasındaki Taraklı’ya gelmişlerdi. İbrahim, Taraklı’yı kurtardı, fakat kalabalık padişahçı grupların saldırısına uğradı. Bunları püskürttüğü gibi Göynük’e girdi (1 Mayıs). 6 Mayıs sabahı Mudurnu’ya geldi. Padişahçılar Mudurnu’da beş gün muharebe yaptılar. Sonunda ağır kayıplar vererek çekilmek zorunda kaldılar. Takip edildiler ve kimi padişahçıların evleri yakıldı. Bu arada Çolak İbrahim bazı takviyeler almıştı. Kendi birliğinin mevcudunu gönüllülerle 120’ye çıkarmıştı. Pirlepeli Hamdi, dava vekili İsmail Hakkı 200 Rumelili ile Mudurnu’ya geldiler. Ayrıca Nallıhan’dan Binbaşı Nâzım komutasında 250 zeybek ile zayıf bir piyade taburu geldi (14 Mayıs).</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Bu sırada herhalde Kuva-yı İnzibatiye’nin Geyve önlerinde ve diğer yerlerde saldırılarının devam etmesinden yüreklenen padişahçılar, 19 Mayıs’ta Göynük’e saldırdılar.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-134" id="footnote-225-134-backlink">134</a></span><span xml:lang="tr-TR">Sayıları 150 kadardı, yanlarında 25 üniformalı er ve birkaç subay vardı. Kasabayı kolayca ele geçirdiler. Hapishaneyi boşalttılar, memur evlerini yağma ettiler. Akşam Çolak İbrahim müfrezesi gelince kaçtılar. Fakat İç Savaş’ta Kuva-yı İnzibatiye’nin saldırıları dolayısıyla durum tehlikeli görülmeye devam ediyor olmalıydı ki, 20 Mayıs’a değin Miralay Refet padişahçıların başlarıyla, Düzce’de tutuklanmış olan Trabzon Mebusu Hüsrev’den (Gerede) de yararlanarak bazı görüşmeler sürdürdü. İbrahim 25 Mayıs’ta Mudurnu’dan hareketle, “köyleri taraya taraya” 28’inde Düzce’ye geldi. Fakat Çerkes Ethem kuvvetlerinin burada bulunduklarını görünce, geri döndü.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Şimdi de Beypazarı, Nallıhan, Gerede, Bolu’da bu sırada cereyan eden kimi gelişmeleri özetleyeyim. Beypazarı 14 Nisan’da padişahçıların eline geçmişti. 19 Nisan’da yeniden coştular ve kaymakama giderek İstanbul’dan gelen fetva ve hükümet bildirgesini elde etmek için postayı istediler. Kaymakam bu isteği yerine getirdiği gibi, 30 kadar tüfeği de vermek zorunda kaldı. Padişahçılar sokaklarda dolaşıp padişahın buyruklarını dinlemeyen Ankara’yı dinlemeyeceklerini, padişahın fermanı olmadıkça 1313 doğumluların askere alınamayacağını duyurdular. Bunun üzerine Heyet-i Temsiliye, Binbaşı Şemsettin komutasında 80 mevcutlu bir müfrezeyi 20 Nisan’da ilçeye gönderdi. Padişahçılar ateşle müfrezenin kasabaya girmesini önlediler. Daha sonra da saldırarak, müfrezeyi uzaklaştırdılar. Ardından Kaymakam Arif’in müfrezesi 25 Nisan’da Beypazarı’na saldırarak padişahçıları yenilgiye uğrattı. Ertuna’ya göre halk bu gelişmeyi iyi karşılamış, çünkü ilçeyi ele geçirenler civar köylerden ve Nallıhan’dan gelen kimselermiş.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Beypazarı’nı kurtaran Kaymakam Arif 210 atlı, 55 piyadeden oluşan Karakeçili Müfrezesi’ne komuta etmekteydi ve Bozkır’daki harekâtta başarı göstermişti. Şimdi Ankara çevresinde göreve çağrıldı. Ayaş ve Beypazarı’ndan (25 Nisan) sonra Nallıhan’a yöneldi. Nallıhan’da padişahçılar Kuva-yı Hilafet Heyeti diye bir kuruluş oluşturup (26 Nisan), birçok yere duyurmuşlardı. Nallıhan Kadısı Ahmet Hamdi Efendi kaymakam atanmış, Beypazarı’na 50 süvari, 50 piyadeden oluşan bir birlik göndermişlerdi. 26 Nisan’da Arif, Nallıhan’a doğru ilerlemeye başladı. Softa boğazında yapılan vuruşmada padişahçılar yenilgiye uğrayıp dağıldılar. Bunu üzerine Nallıhan müftüsü, Arif’e gelerek, padişahçıların kaçtığını, halkın müfrezeyi beklediğini bildirdi. Bu arada Nallıhan’daki hareketin daha çok Çarşamba köyünden kaynaklandığını öğrenmiş olan Arif, Nallıhan yerine bu köye yürüdü. 29 Nisan’da burada 400 kadar padişahçıyla vuruştu ve onları yenilgiye uğrattı. Bundan sonra Arif 1 Mayıs’ta Bolu’nun güneyinde Seben Dağı’nda padişahçılarla çatıştı ve onları yendikten sonra Bolu üzerine yürüdü. Bolulular teslim bayrakları çekerek Hoca Süreyya adında birini Arif’e gönderdiler. Bu kişi halkın bir kusuru bulunmadığını, Mutasarrıf Haydar Bey’in idaresizliğinden bu noktaya gelindiğini, elebaşı durumunda olan eski mebuslardan Abdülvahap, Boyacıoğlu Hacı Hamdi Emin, Çubukçuoğlu Sabri, Mengenli Avukat Nuri ve Müftü Ahmet’in Düzce’ye kaçtıklarını söyledi.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Arif, Bolu kentine girmeyi ihtiyata uygun görmedi ve bunun için 32. Kafkas Alayı’ndan Binbaşı İhsan’ı görevlendirdi. Fakat 3 Mayıs günü Düzce ve çevresi köylerden, Bolu çevresi köylerinden ve Mudurnu’dan padişahçılar Bolu’ya karşı büyük bir saldırı düzenlediler. Savunma sırasında İhsan şehit oldu. Padişahçılar cesedini çırılçıplak soyup ortada bıraktılar. Tutsak ettikleri başka bir subayı da işkence ettikten sonra sokaklarda sürükleyerek öldürdüler. “İşte şeyhülislam fetvasının hükmü yerine geldi,” diye bağırıyorlardı. Daha sonra kentin dışında bulunan Arif’e saldırdılar (4 Mayıs). Onların üstün gücü karşısında Arif 175 atlısıyla Kızılcahamam’a çekildi.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Bu sefer Çerkeş’ten 58. Alay’ın, 260 mevcuduyla Binbaşı Vasfi komutası altında devreye sokulduğunu görüyoruz. Gerede’ye 5 Mayıs’ta hareket eden birliğe Gerede Jandarma Bölük Komutanı birliğin iyi karşılanacağını bildirmişti. Bu güvenle ilerleyen Vasfi’nin birliği ateşle karşılanıp yaralı verince dağıldı. Kimisi kaçtı. Birlik toparlandı ama 85 er kalmıştı. Vasfi geri dönmeyi uygun gördü. Binbaşı Rüştü komutasındaki 400 mevcutlu Kızılcahamam Müfrezesi de Gerede önlerinde aynı sonuca ulaştı. Rüştü 89 erle Kızılcahamam’a döndü. Mustafa Kemal 8 Mayıs’ta Ali Fuat’a gönderdiği telde Ankara’nın, yani milli varlığın tehlikede olduğunu, bu durumda Adapazarı’na saldırmaktan vazgeçilebileceği ve Safranbolu-Çerkeş-Kızılcahamam-Beypazarı-Mudurnu-Geyve hattında savunmaya geçilmesi gerektiğini bildirdi. Aynı gün Konya Ereğlisi’nden 11. Fırka Ankara’ya çağrıldı. Fakat 11 Mayıs gecesi Arif’in bir suikastla öldürülmesi durumu daha da kötüleştirdi. Komutanlarına çok bağlı olan Karakeçili Müfrezesi askerleri, köylerine dönmek istediler.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Bu işler olurken Büyük Millet Meclisi’nin ve Mustafa Kemal’in bir tutumuna dikkat çekmek uygun olacaktır. Yukarıda gördüğümüz üzere padişahçılar çok kez düzenbazlıkla, demokratik-ulusçu güçleri aldatarak işlerini yürütüyor ve sık sık sonuç alarak duruma egemen oluyorlardı. Bu hengâmede Mustafa Kemal’in genellikle soğukkanlılık ve hukuka uyma kararlılığı gösterdiğini görüyoruz. Örneğin, Gerede halkının Düzcelilerle işbirliği yapmasının “çok fenalığı” dokunduğunu belirtmekle birlikte, “... biz Gerede’yi yakmak, yıkmak, vurmak istemedik. Çünkü her halde iğfal edildiğine kani idik,” diyordu. Arif Bey’in öldürülmesinden sonra padişahçıların bazı köyleri yaktığından söz edip, bu hareketleri bastırmada aşırılık gösterilmemesi için, “... Komutanları ve askeri sureti katiyede böyle şedit tazyikattan menediyoruz... Alelıtlak halkı zarardide etmemek lazımdır,” diyordu.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-135" id="footnote-225-135-backlink">135</a></span></p>

      <p class="arabaslik-sol para-style-override-11" id="toc_marker-2-3-2" xml:lang="en-GB"><span xml:lang="tr-TR">12. Çerkes Ethem Savaş Sahnesinde</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Çerkes Ethem’in 16 Nisan’da Yahyaköy zaferini kazandıktan sonra Düzce-Bolu bölgesine müdahalesi ancak 23 Mayıs’ta olmuştur. Arada 37 günlük bir süre var. Ertuna, Çerkes Ethem kuvvetlerinin yeniden toparlanıp intikali için bu süre “normal sayılabilir” diyor. Oysa Düzce, Bolu ve genel olarak Ankara’nın batısı ve kuzeybatısında durum hayli karanlıktı. Çolak İbrahim ve Arif’in başarıları padişahçıları bir miktar önlemişse de bastırmaya yetmemişti. Arif’in öldürülmesi ve Karakeçili Müfrezesi’nin dağılma noktasına gelmesi durumu daha da kötüleştirmiş bulunuyordu. Ertuna’nın tersine, aradan geçen zaman bana pek de “normal” görünmüyor. Burada ya Çerkes Ethem yönünden ya da Ankara yönünden bir isteksizliğin payı olmuş olabilir. Çerkes Ethem’de “böbürlenme ve başkaldırma” sürecinin başlamış olduğu düşünülürse, isteksizlik Mustafa Kemal’in bu yöndeki gelişme istidadını duyumsamış olmasından kaynaklanmış olabilir. Başka bir deyişle, Ethem’e minnet borcu altına girmek istememiş olabilir. Ethem yönünden bir isteksizlik söz konusuysa, onun da Marmara bölgesinde değil, kendi yöresi olan Salihli’de Yunanlılarla vuruşmayı yeğlemesinden kaynaklanmış olabilir.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Ertuna bu 37 günle ilgili ilginç bir soru soruyor. Acaba padişahçılar güçlü durumlarından yararlanarak neden daha fazla yayılmadılar? (Örneğin, Ankara’ya neden saldırmayı denemediler?) Ertuna dört neden sıralıyor:</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">1) Damat Ferit ve adamları arasında bu işi “ustalıkla, cesaret ve enerjiyle” yürütebilecek bir kimse ya da grup yoktu. Damat Ferit bir yanda Kuva-yı İnzibatiye’de Süleyman Şefik Paşa’yı, öte yanda Anzavur’u “hemen hemen aynı görevle ve geniş yetkilerle” görevlendiriyordu. Sonradan kolordu komutanı olarak giden Suphi Paşa da “kararsız, kuvvetli şahsiyetten yoksun” birisiydi. Saray ile demokratik-ulusçu hareket arasındaki iktidar savaşımı, somut olarak 31 Mart Olayı’nda görüldüğü gibi, bir bakıma da bir “alaylılık-mekteplilik” savaşımı olduğuna göre, “alaylı” sayılabilecek Vahdettin ve Damat Ferit’in, yine alaylı olan Anzavur’u yeğlemeleri anlaşılabilir bir şeydir.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">2) İç Savaş bölgesindeki padişahçı elebaşılar önderlerinden “çok daha bilgisiz, gerici, belli bir gaye ve maksadı olmayan basit kimselerdi.” Bunların, örneğin Anzavur’dan “çok daha” bilgisiz ve basit oldukları bence tartışmalıdır. Bilgisizlik alaylılığın niteliğidir zaten. Belli bir maksatları olmadığı da bence pek doğru değil. Bunlar hem kulluklarının gereğini yapıyor, hem de kurulu düzenin değişmesine karşı duruyorlardı. Gaye ve maksatları bence çok açıktı.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">3) Padişahçı köylüler kendi bölgelerinden uzaklara gitmek istemiyorlardı, “yaradılışları maceraya elverişli” değildi. Gerçekten de yüzlercesi, binlercesi savaşıma girebiliyor, fakat bölgelerinden uzağa gitmedikleri görülüyordu. Örgüt ya da lojistik destekten yoksun olunca böyle olması beklenebilirdi.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">4) Ertuna ulusçuları “cesur, bilgili, vatansever, yaptığı işe inanmış kıymetli” kimseler olarak tanımlıyor. İbrahim, Arif, Mahmut, Refet, Ali Fuat “ve emsalini” örnek gösterdikten sonra, “çok hizmeti geçmiş” olan Çerkes Ethem’i de ekliyor (Çerkes Ethem’in sorunu belki de siyasal bilinç sahibi olmakla birlikte, mektepli olmamasıydı).</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Çerkes Ethem Geyve’ye gelince, Ali Fuat padişahçılara karşı genel bir taarruz buyruğu verdi (22 Mayıs). Çerkes Ethem kuvvetleri Geyve’den Sapanca-Adapazarı yönünde ilerleyecekler, sonra da Hendek denetim altına alınacaktı. Bu harekâta koşut olarak, Genelkurmay, Mudurnu’da Refet komutasında bulunan kuvvetlere Bolu ve Düzce’ye ilerleme buyruğunu verdi.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">23 Mayıs akşamı Sapanca ve Adapazarı işgal edilmiş bulunuyordu. Yolda ateş açan köyler “tamamen” yakıldı. Padişahçılardan üç subay, 40 er tutsak alındı, 4 top, 4 makineli tüfek ele geçirildi. Bunlar Kuva-yı İnzibatiye mensuplarıydı. 25 Mayıs’ta Kuva-yı Milliye kuvvetleri Hendek’e girdiler. Bu sırada Düzce’de yoğun bir telaş başlamıştı. Düzceliler Kuva-yı Milliye’nin bu sefer ağır bastığını görünce, kentlerine Çerkes Ethem’in değil de Refet kuvvetlerinin girmesi davasına sarıldılar.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Çünkü Çerkes Ethem sertti, hiç şakası yoktu. Bunun için ellerinde tutsak bulundurdukları Trabzon mebusları Hüsrev ve Osman beyleri salıverdiler. Bunlar Mudurnu’ya gelince, Ankara’ya padişahçıların “gerekçelerini” sıralayan ve Berzeg Safer Bey’le uzlaşılması, Refet’in gelmesi gerektiği yolunda teller gönderdiler. Erkân-ı Harbiye’nin yanıtı sertti: Halka şefkat gösterilecek, fakat şehit subay ve erlerin hesabı sorulacaktı. Subay ve memurlardan ihanet edenler, halkı aldatanlar affedilmeyeceklerdi. Fakat Düzcelilerin çabası boşunaydı. 26 Mayıs günü Çerkes Ethem, direnmeyle karşılaşmadan Düzce’ye girdi. Safer ve Koçbey’i, Abdülvahap’ı idam etti. Padişahçıları örgütlemek için dokuz subayla İstanbul’dan gelmiş olan Erkân-ı Harp Kaymakamı Hayri de kaçarken yakalanıp idam edildi.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-136" id="footnote-225-136-backlink">136</a></span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Beri yandan Refet’in buyruğundaki kuvvetler Mudurnu’dan ilerleyerek 27 Mayıs’ta Bolu’ya girdiler. Mudurnu’daki güçlerin azalmasını fırsat bilen padişahçılar bu kasabayı kuşattılar. Burayı korumak görevi İbrahim’e verilmişti. Bolu’dan gönderilen bir müfreze sayesinde bu saldırı püskürtüldü. 31 Mayıs’ta Gerede’ye girildi. Bu durumda padişahçılar sinmiş, köylerine dağılmışlardı. Böylece I. Düzce Harekâtı padişahçıların yenilgisiyle son bulmuş oldu.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-137" id="footnote-225-137-backlink">137</a></span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">29 Mayıs’ta Kuva-yı Tedibiye’nin (Uslandırma Güçleri) yayımladığı bildirgede yapılan “tedibat” yeterli görülüyor, adları duyurulmuş asi başkanlar, isyana katılmış memur ve subaylar dışındakilerin kabahatleri affediliyordu. Sözü edilenlerden kaçak olanları herkes ölü ya da diri teslim etmek zorundaydı. Ayrıca her türlü silah ve cephane, askeri eşya üç gün içinde teslim edilecek, askerlik çağında olanlar askerlik yapmak için başvurabileceklerdi. Bu çağrı üzerine Düzceli Rifat Bey 200 atlısıyla Aydın cephesinde hizmet etmek üzere Kuva-yı Milliye’ye katıldı. Gerede’de Kel Sait ölü ele geçirildi. Arkadaşları Bartınlı Ali, Yörük Ali, Kadıoğlu, Kel Sait’in babası idam edildi. Derviş Vahdeti’nin arkadaşı Kör Ali İstanbul’a kaçtı. Eğri Ahmet teslim oldu. Bolu ve Gerede’de bin tüfek, 1 top, 8 makineli, 1 otomatik İngiliz tüfeği toplandı. Gerede ve Bolulular, Abazaların ve onlara yardım eden birtakım “şerirlerin” edepsizlikleri sonucunda “arzuları hilafına” isyana sürüklenmişlerdi.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-138" id="footnote-225-138-backlink">138</a></span></p>

      <p class="arabaslik-sol para-style-override-11" id="toc_marker-2-3-3" xml:lang="en-GB"><span xml:lang="tr-TR">13. Kuva-yı İnzibatiye’nin Hazırlıkları</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Kuva-yı İnzibatiye’nin kuruluşunu ve özelliklerini 4. altbaşlıkta anlatmıştım. Görüldüğü ve görüleceği üzere, İç Savaş’ta padişahçı yanın savaşçı tabanını padişah kulu olan köylüler oluşturuyordu. Muhtemelen bu insanların bu çabasında parasal, maddi öğelerin de rolü vardı. Fakat bence olmazsa olmaz ideolojik öğe, “savaş asabiyeti,” padişah kulluğundan kaynaklanıyordu. Denebilir ki, geleneksel Osmanlı savaşçılığının manevi temeli bundan başkası değildi. Bunun için padişahçıların harekâtları Milliciler için çok tehlikeli olmuştur. Kuva-yı İnzibatiye’ye gelince, bu da padişah kulluğu üzerine kurulmuştu. Ama esas güdü paraydı ve katılanlar köylüden çok İstanbullulardı. Subaylar alaylı da olsalar, on iki yıl meşrutiyet görmüş insanlar olarak, kulluk duygularının köylülerinki denli güçlü olmaması olasılığı yüksekti. Herhalde Anzavur bunun böyle olduğunu önceden gördüğü için, Kuva-yı İnzibatiye’ye “ayaktakımı” muamelesi yapıyordu. Bunda haklı olduğunu olaylar gösterecekti. Sonunda İngilizler de benzer bir muamele yapacaklardı Kuva-yı İnzibatiye’ye.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Kuva-yı İnzibatiye, çıkan kararnameye göre, üç piyade alayı ve bir topçu taburunun oluşturduğu bir fırkadan (tümen) kurulacaktı. Bölükler subaylarıyla birlikte 250 kişilik olacak, dört bölük bir tabur, dört tabur bir alay oluşturacaktı. Komutanlığa ordu komutanlığı yetkisi ve maaşıyla, aynı zamanda İzmit ve havalisi fevkalade komutanı olarak 29 Nisan’da Süleyman Şefik Paşa atandı.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-139" id="footnote-225-139-backlink">139</a></span><span xml:lang="tr-TR">Kuva-yı İnzibatiye için Harbiye Nezareti’nde Karargâh Erkân-ı Harbiyesi diye bir birim oluşturulmuştu. Birimin kurmay başkanı, daha önce Bağdat’ta Redif Fırkası komutanlığı yapmış olan Miralay Refik’ti. Kuva-yı İnzibatiye’nin kararnamesi 18 Nisan’da çıktı. İngiliz denetimi altındaki silah depolarından silah ve cephane alınabilmesi için Damat Ferit Harbiye’deki İngiliz irtibat subayına başvurdu. Silah ve cephane çok sıkı denetim altındaydı. O derecede ki, Akbaş baskınında kaçırılan silahlara karşılık İstanbul’un komutası altındaki birliklerden İngilizler silah toplama yoluna gitmişlerdi.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-140" id="footnote-225-140-backlink">140</a></span><span xml:lang="tr-TR">11 gün sonra Binbaşı Hasan Tevfik komutasındaki bin kadar mevcutlu 1. Alay vapurla İzmit’e gönderildi. Orada “tertipsizlik ve ilgisizlik” yüzünden erler ve hayvanlar 3-4 gün gemiden çıkartılamadılar. 40 kadar hayvan öldü. Görüldüğü üzere, işler alelacele yapılıyor, muhtemelen birliklerin ciddi bir eğitim almalarına olanak verilmiyordu. Kuva-yı İnzibatiye’nin 1. Alay’ı gönderildikten sonra İstanbul’da 2. ve 3. Alayların oluşturulmasına hızla devam edildi. 2. Alay komutanı “subaylıkla ilgisi olmayan” Çerkes Bekir’di. Kuva-yı İnzibatiye Mürettep Fırkası’nın karargâhı, İzmit’in 2 kilometre doğusunda bataklık ve sıtmalık bir bölgeye kuruldu. Daha gerilerdeki tepelere kurulmasına İngilizler izin vermiyordu. İngilizler İzmit’i işgal etmiş durumdaydılar ve dikenli telle kentin çevresine bir savunma hattı yapmışlardı. Anlaşılan, çıkacak çarpışmalara bulaşmamak kaygısıyla Kuva-yı İnzibatiye’yi kendilerinden uzak tutuyorlardı.</span></p>

      <p class="arabaslik-sol para-style-override-11" id="toc_marker-2-3-4" xml:lang="en-GB"><span xml:lang="tr-TR">14. Anzavur’un Saldırısı</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Ertuna’nın verdiği bilgiye göre, Damat Ferit hükümeti 22 Nisan’da Miralay İbrahim eliyle Anzavur’a 55.000 lira göndermiş (bu sırada neredeymiş belirtilmiyor). Anzavur bu parayla adam toplayıp İstanbul’a geldi.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-141" id="footnote-225-141-backlink">141</a></span><span xml:lang="tr-TR">Saray ve İngilizlerle temas ettikten sonra İzmit’e geçti.</span> <span class="char-style-override-10" xml:lang="tr-TR">Yavuz</span> <span xml:lang="tr-TR">gemisinde Süleyman Şefik’le görüştü ve kendisine Kuva-yı İnzibatiye’ye istediği anda komuta etme yetkisinin verilmiş olduğunu bildirdi. Bu, Kuva-yı İnzibatiye’de şaşkınlık yarattı ve hükümete başvurarak komuta yetkisinin kimde olduğunu sordular, bir yanıt alamadılar. Anzavur, hükümete gönderdiği raporda, Kuva-yı İnzibatiye’nin boş durduğunu, hazırlık yapmadığını bildirdi. Süleyman Şefik’ten 15.000 lira, 2 bin tüfek, 600 sandık cephane aldıktan sonra kendi adamlarıyla trenle Adapazarı yönünde hareket etti. Süleyman Şefik, alaylı Anzavur’dan gördüğü muameleye çok kırıldı, komutayı bırakıp ayrıldı. Kurmay heyeti</span> <span class="char-style-override-10" xml:lang="tr-TR">Yavuz</span><span xml:lang="tr-TR">’dan çıkarıldı. 21 Mayıs’ta kolordu komutanı tahsisatıyla Suphi Paşa İzmit ve havalisi komutanlığına getirildi. Kuva-yı İnzibatiye Fırkası’nın başına da Kaymakam Senai Bey atandı.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-142" id="footnote-225-142-backlink">142</a></span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Şefik 29 Nisan’da atandığına göre, görevi bir ay bile sürmemişti. Şefik’in 85 yaşına yaklaşırken Göztepe’ye yazdığı bir mektuptan Kuva-yı İnzibatiye komutanlığını yaver-i ekrem olması dolayısıyla kabul etmek zorunluluğunu duyduğunu, fakat komutanlığında “tamamiyle istiklal” sahibi olmayı, Kuva-yı Milliye ile görüşebilmek ve hiçbir yere danışmadan af kararları vermeye yetkili bulunmayı şart koştuğunu anlıyoruz. Ne var ki İzmit’te mutasarrıf olan Mısır Çerkeslerinden İbrahim başına buyruk davranıyor ve bir çeşit “Çerkes hükümeti” oluşturma amacını güdüyormuş. Görevine son verilmesi yönündeki talebi Damat Ferit tarafından Çerkes ümerasını gücendirecek diye geri çevrilmiş. Üstelik, kendisine danışılmadan Anzavur’un Kuva-yı Seyyare komutanı atanıp İzmit’e gelmesi üzerine, Şefik, geldiğinden 12 gün sonra İstanbul’a dönmüş. İki gün sonra görev yerine dönmeyi reddettiği için azledilip emekliye sevk edilmiş ve emeklilerin üniforma giyememeleri gerekçesiyle yaver-i ekremliğine de son verilmiş.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-143" id="footnote-225-143-backlink">143</a></span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Kuva-yı İnzibatiye’nin hedefi Anadolu’nun ve Eskişehir-Ankara demiryolunun kapısı durumundaki Geyve Boğazı’ydı. Bu uğurda Anzavur yoğun bir etkinlik içindeydi. İngiliz kuvvetleri de takviyeler alıyor, İzmit’in batısındaki ordugâhlara yerleşiyorlardı. Anzavur 10 Mayıs’ta 500 kişilik bir güçle Adapazarı’nı işgal etti. Burada bulunan Dayı Mesut Müfrezesi’ni çekilmek zorunda bıraktı. 13 Mayıs’ta Kandıra’yı işgal etti. Ali Fuat, Geyve’yi savunmak üzere İkramiye-Doğançay-Değirmendere hattında mevzilendi. Anzavur 14 Mayıs’ta Harbiye Nezareti’ne gönderdiği raporda o gün saldırıya geçtiğini, 3 bin kişinin beslenmesi için para istediğini bildirdi. Saldırıyı Biga’dan getirdiği 500, Adapazarı çevresinden topladığı bir o kadar savaşçıyla yürütüyordu. 15, 16, 17 Mayıs günleri şiddetli muharebelere, Doğançay ve köprüsünün ele geçirilmesine, Millicilere çok tehlikeli anlar yaşatılmasına karşın Anzavur başarılı olamadı. Fakat bu arada İstanbul’a aşırı iyimser raporlar gönderdiği için aldanan Damat Ferit, Erkân-ı Harbiye reisini de yanına alarak bir zafer demeci vermek üzere 20 Mayıs’ta padişahın</span> <span class="char-style-override-10" xml:lang="tr-TR">Ertuğrul</span> <span xml:lang="tr-TR">yatıyla İzmit’e geldi. Durumun sandığı gibi olmadığını anlayınca, demecini de veremeden hayal kırıklığı içinde İstanbul’a döndü.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-144" id="footnote-225-144-backlink">144</a></span><span xml:lang="tr-TR">Ama</span> <span class="char-style-override-10" xml:lang="tr-TR">Alemdar</span><span xml:lang="tr-TR">’a göre İzmit’te askere “Zabitan ve Asker” diye bir konuşma yapmış, tarihimizin “en muzlim” (karanlık) dakikalarında her zaman olduğu gibi padişahın çevresinde toplanmanın gerekliliğini belirtmişti. Barış koşulları “pek ağırdı,” ama ülkemizde “sulh, asayiş ve adaletin” yerleşmesi uğrunda kanımızı dökerek, “büyük bir millet” olduğumuzu kanıtlayarak “memleketi bir kere daha kurtarmak” askerin elindeydi. Demek ki sadrazam, çok ağır barış koşullarına karşın, İç Savaş’ı sürdürmekten yana konuşmuştu.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-145" id="footnote-225-145-backlink">145</a></span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Anzavur 22 Mayıs’ta Damat Ferit’e gönderdiği telde genel durumu anlatıyordu. İzmit’e geldiğinde, kendisiyle mutabık kalındığı üzere 500 atlı ve 1.500 piyadenin beslenmesi ve maaşları için Kuva-yı İnzibatiye’den 60.000 lira, 2 bin tüfek, top ve cephane istediğini, buna karşılık paranın kesinlikle verilmeyeceği, 2 bin tüfek ve cephanenin üç gün içinde verileceği yanıtını aldığını söylüyordu. Sonra Adapazarı’na gelip bu sayıda atlı ve piyade toplamış, Kandıra’yı geri almıştı. Geyve’deki çok şiddetli çarpışmalar sırasında tren köprüsü ele geçirildiği halde Sapanca yönündeki nizamiye askerlerinin (Kuva-yı İnzibatiye olacak) muharebeye katılmaması yüzünden çok kayıp verilmişti. Dağlarda oturan Lazların Kuva-yı Milliye’ye katılıp, arkadan saldırması yüzünden köprü terk edilmişti. Boğazın kilidi durumunda olan Büyüktepe birçok kayıplar verilerek ele geçirilmiş ve nizamiye askerine teslim edilmiş, fakat tepeyi koruyamayarak geri çekilmişlerdi. Yağmur ve çamurda büyük özveriyle savaşan “mücahitler” olsun, hayvanları olsun yiyecek sıkıntısı çekmekteydiler. Birçok hayvan ölmüştü, bunların yerlerine yenileri alınmalıydı. Şefik Paşa’dan alınan 5.000 liradan başka 6.000 lira da borç edilmişti.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-146" id="footnote-225-146-backlink">146</a></span><span xml:lang="tr-TR">Bu biçimde iş yürümezdi. Ayağı, 21 Mayıs’ta devrilen atının altında kalıp ezildiğinden, sağaltım için İstanbul’a hareket ediyordu. Bundan sonra Anzavur’un adamlarının dağıldıkları anlaşılıyor.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Dikkat edilirse Anzavur başarısızlığı, görevini yapmayan, yapamayan “nizamiye askerine” –ki bu durumda Kuva-yı İnzibatiye olacak– bir de kimi “Laz” köylülerin ihanetine bağlamaktadır. Bu yüzden olacak, İzmit’ten ayrılırken adamlarına Kuva-yı İnzibatiye’yi savaşırken “arkadan tehdit ve taciz” etmeleri için tenbihte bulunduğu söylenmektedir. Anzavur’un düzenli orduya bu nefreti, yalnızca Kuva-yı İnzibatiye’nin başarısızlığından kaynaklanmıyor olabilir. Çünkü harekâttan önce de olumsuz bir tutumu vardı. İhtimal burada büyük yenilgiyle sonuçlanan tüketici bir dünya savaşı sonucunda genel olarak orduya karşı Osmanlı kamuoyundaki olumsuz tutumun da bir payı vardır. Bu tutum demokratik-ulusçu cephede de söz konusuydu ve bilindiği üzere, düzenli orduya geçişi bunalımlı bir biçime sokmuştur. Anzavur’un tutumunda alaylının mektepliye karşı düşmanlığı da rol oynamış olabilir. Herhalde Kuva-yı İnzibatiye içinde pek çok alaylı vardı, ama Süleyman Şefik, Suphi ve Senai, mektepliydiler ve belki bu da onu rahatsız ediyordu. Hatta tahmini bir adım daha ileri götürerek Vahdettin-Damat Ferit-Anzavur arasındaki dayanışmanın “alaylılıktan” kaynaklandığı belki söylenebilir. Çünkü bilindiği gibi, feodallik egemenliğini ve insanların kulluğunu sürdürebilmek için genellikle alaylılıktan yana ve eğitime karşı olmuştur. Padişahların eğitimi geliştirmek için yaptıkları uygulamalar çok kez zorunluluktan kaynaklanmış, yetersiz kalmış ve belki kerhen olmuştur.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Bundan sonra büyük Yunan taarruzunun ve işgalinin hemen öncesinde Anzavur Bursa, Balıkesir, Bandırma, Çanakkale’de etkinlikte bulundu. Sakarya zaferinden sonra ve Batı Anadolu henüz Yunan işgali altındayken, Köprülülü Hamdi Bey’in adamlarınca Biga bölgesinde öldürüldü. Anzavur İstanbul’da oturabilirdi. Yunan işgali altındaki bir yerde oturmayı yeğlemiş olması, onun hainlik konumunu açıklamaya yardımcı bir nokta olabilir.</span></p>

      <p class="arabaslik-sol para-style-override-11" id="toc_marker-2-3-5" xml:lang="en-GB"><span xml:lang="tr-TR">15. Kuva-yı İnzibatiye’nin Saldırısı ve Kuva-yı İnzibatiye’nin Sonu</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Yukarıda Kuva-yı İnzibatiye’nin hazırlıkları anlatılmıştı. Suphi Paşa’nın 27 Mayıs tarihli raporunda belirttiği üzere, önüne geleni almak, aslında muhtemelen (çünkü Kuva-yı İnzibatiye’de çalışmak paralı bir işti) arkası olanları almak tutumu yüzünden Kuva-yı İnzibatiye’nin “kıymet-i harbiyesi” zaten daha baştan düşüktü. Buna birtakım terslikler eklenmişti. Anzavur kuvvetleri Geyve önünde başarısızlığa uğramıştı. İkinci olarak, Kuva-yı Milliye 23 Mayıs günü bir hamlede Sapanca ve Adapazarı’nı almış, Sapanca dolaylarında bulunan Kuva-yı İnzibatiye birliklerine de ilk yenilgiyi tattırmıştı. Üçüncü bir etken olarak, Kuva-yı Milliye içinde Kuva-yı Seyyare’nin yarattığı yılgınlığı da hesaba katmak gerekir. Çünkü Çerkes Ethem’in şakası yoktu. Direnen köyler yakılıyor, direnen insanlar asılıyordu. Kuva-yı Seyyare Düzce’yi de ele geçirmiş, namı her yere yayılmıştı. Son olarak Sevr’de imzalanacak olan barış antlaşması koşulları Mayıs ortasında belli olmuş, Vahdettin’den Mustafa Kemal’e, bütün Türklerde bir şok etkisi yaratmıştı. Bu, Vahdettin ve Damat Ferit’te, buyruklarındaki insanlarda, İç Savaş’ı sürdürmek konusundaki hevesleri mutlaka etkilemiş olmalıdır. Bu etkinin İç Savaş’tan vazgeçme derecesine varmadığını, savaşımın (Konya’da) Ekim ortasına değin sürdürülmüş olmasından anlayabiliyoruz. Ama barış koşullarının öğrenilmesinin savaş azminde öncesine göre bir azalma yarattığı tahmin edilebilir. Bu azalmanın en azından Kuva-yı İnzibatiye komuta kademesini ve subayları etkilemiş olduğunu da düşünebiliriz.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Nitekim, demin andığım Suphi Paşa’nın 27 Mayıs raporu asker, donanım ve yiyecek yetersizliğinden yakınıyor, Geyve ve Lefke Boğazlarının cepheden zorlanamayacağını, önce yanların, yani İzmit Yarımadası, Bandırma-Bursa-Bilecik bölgesinin temizlenmesi gerektiğini anlatıyordu. Sapanca yenilgisi Kuva-yı İnzibatiye birliklerinin geniş bir alana dağılması yüzünden olmuştu. Üstlerin astları üzerinde etkisi azdı, herkes İstanbul’da memurluk ve izin peşindeydi... Suphi’nin yoğun isteksizliği bu anlatımlardan bellidir. Buna rağmen bir saldırı gerekiyordu. Kuva-yı İnzibatiye Haziran’da saldırıya geçecekti. Bu yüzden 5 ve 6 Haziran’da 140 er, 56 çavuş, bir süvari, dört makineli tüfek ve 16 sandıklık cephaneyle doğuya, yani Kuva-yı Milliye’ye doğru kaçmışlardı. 9 Haziran’da da kaçanlar oldu. Suphi bunu Kuva-yı İnzibatiye içinde gizli bir örgütün varlığına verdi ve bunun ortaya çıkarılmasını, bir de asker maaşlarına 15 lira zam yapılmasını ya da yemek giderlerinin maaşlardan kesilmesi uygulamasından vazgeçilmesini istedi. Yani askerin bağlılığı parayla sağlanacaktı.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">14 Haziran günü Kuva-yı İnzibatiye birlikleri İzmit’in kuzeydoğu yönündeki Tepeköy’e saldırıya geçtiler. 3. Alay’ın komutanı Kaymakam Ragıp’ın raporuna göre, kendisi Kaymakam Salim’in istifası üzerine 12 Haziran’da onun yerine komutanlığı üstlenmişti. Saldırıdan birkaç gün önce alay komutanının bu biçimde değişmesi ilginç bir tuhaflık. Ragıp’ın yazdığına göre kimse görevini benimsemiyormuş, erler nöbet yerlerinde bulunmuyorlarmış, bir kısmı havaya ateş ederek eğleniyormuş, silahlı erler kentte izinsiz dolaşıyorlarmış, Kuva-yı İnzibatiye’nin taarruz hazırlıklarından Kuva-yı Milliye haberliymiş, İzmit halkı Kuva-yı İnzibatiye’ye araba bile vermiyormuş. Taarruz geliştiği sırada karşı saldırıya geçen Kuva-yı Milliye birlikleri 3. Alay’ın gerilerle irtibatını kestiler. 1. Tabur cephanenin bitmekte olduğunu, 3. Bölük’ün Kuva-yı Milliye’ye katıldığını bildirdi. Kuva-yı Milliye padişahçıların Düzce-Hendek bölgesinde kullandıkları taktiği uygulayarak, “Kardeşiz, ateş etmeyin,” diyor, ateş kesilince de askeri saf değiştirmeye davet ediyorlardı. Adeta roller değişmişti. Kuva-yı İnzibatiye birlikleri Rahmi ya da Mahmut’un birliklerine benzemişlerdi. İşlerin Kuva-yı İnzibatiye için kötü gittiğini İngilizler görmüş olmalılar ki, bir İngiliz subayı Ragıp’a gelerek, İngiliz kuvvetleri üzerine çekilirlerse ateş edeceklerini bildirdi. Ragıp daha gerideki (batıdaki) İngiliz birliklerinin ateş etmemesini söyledi. Daha sonra öbür alayların çekilmekte olduklarını görünce o da çekildi. Bu arada artçılardan 40 askerin karşı yana geçtiği de ortaya çıktı. Alay, öteki alaylarla birlikte İzmit’in batısına çekilip oradan İzmit’e girdi. Erlerin, subayların silah ve cephaneleri, hatta subayların dürbünleri bile İngilizlere teslim edildi. Alay</span> <span class="char-style-override-10" xml:lang="tr-TR">Gülcemal</span> <span xml:lang="tr-TR">vapuruna bindirildi, 15 Haziran’da vapur, Kuva-yı İnzibatiye’yi Bostancı’ya getirdi, fakat İngilizler burada karaya çıkılmasına izin vermediklerinden Büyükçekmece’ye geçildi. İngilizlerin Kuva-yı İnzibatiye’ye yaptıkları muamele Osmanlı’nın ne denli İngiliz tutsağı durumuna düşmüş olduğunu çok iyi gösteriyor.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Şunu da belirtmeli ki, Kuva-yı İnzibatiye’ye karşı saldırıda bulunan Kuva-yı Milliye birlikleri arasında Kuva-yı Seyyare yoktu. Görev yapan birlikler 24. Fırka’nın 70. Alay’ı, 143. Alay, Gökbayrak Milli Taburu, Dayı Mesut Müfrezesi, Mülazım İbrahim Süvari Müfrezesi ve diğer birliklerdi. Gün batmadan Kuva-yı İnzibatiye’yi kesin yenilgiye uğrattılar. Kuva-yı Milliye İngiliz hatlarıyla yüz yüze geldi. Aralarında yürütülen kimi temaslar sonuca ulaşmayınca</span><span class="dipnot char-style-override-11" xml:lang="tr-TR"><a class="footnote-link" href="#footnote-225-147" id="footnote-225-147-backlink">147</a></span> <span xml:lang="tr-TR">bir Türk-İngiliz çatışmasına meydan vermemek için Kuva-yı Milliye, mevzilerine geri çekildi. İngilizlerin kuvvetleri yeterli olmasa da, donanma ve hava desteğinden yararlanıyorlardı.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Kuva-yı İnzibatiye’nin kimi acıklı, kimi gülünç öğeler içeren öyküsü artık hızla sona ulaştı. Daha İzmit’te başlayan dağılma, İstanbul’a gelince devam etti. Kalanlar Alibey köyü ile Silahtarağa arasında çadırlara yerleştirildiler. 25 Haziran’da Harbiye Nazırı Vekili adına Ferik Ahmet Hamdi imzasıyla verilen buyrukla merkez depo taburu ile yeni oluşturulan taburun Hırka-i Şerif’teki dağ takımı dışında, Kuva-yı İnzibatiye’nin varlığı son buldu. Hükümetin kararına göre (23 Haziran 1336) bundan sonra askeri polis görevini yapacak erlere beşer, onbaşılara altışar, çavuşlara yedişer lira maaş verilerek, kolordudan fırkaya (tümene) dönüştürülen İstanbul’daki askeri birliğin erlerine üçer lira maaş bağlanacak, Kuva-yı İnzibatiye en çok bir ayda terhis edilecek, ödemelerine son verilecekti.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-148" id="footnote-225-148-backlink">148</a></span><span xml:lang="tr-TR">Aşağıda anlatılacağı üzere, Kuva-yı İnzibatiye’nin kaldırılması Reşit-Cemil ve yandaşlarının Damat Ferit’e rağmen ve karşı yaptıkları bir hareketti. Bu yüzden Ali Kemal “küplere binmiş” ve</span> <span class="char-style-override-10" xml:lang="tr-TR">Peyam-ı Sabah</span> <span xml:lang="tr-TR">aleyhlerinde yazılar yazmıştı.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-149" id="footnote-225-149-backlink">149</a></span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Kuva-yı İnzibatiye’nin başarısızlığı Ferit hükümetini İngilizler karşısında zor duruma soktu. İngilizler de çok zor durumda kaldılar, çünkü Kuva-yı İnzibatiye aradan çekilince Kuva-yı Milliye ile burun buruna geldiler. Oysa İngilizlerin o sırada Kuva-yı Milliye ile savaşa girmeye niyetleri yoktu. Zaten İzmit bölgesinde bunu yapmaya yetecek askeri güçleri de yoktu.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-150" id="footnote-225-150-backlink">150</a></span><span xml:lang="tr-TR">14 Haziran gecesi Kuva-yı Milliye saldırıyı başlatınca, General Milne, Batum’un boşaltılmasını ve oradaki kuvvetlerin getirilmesini, Yunan ordusunun harekete geçirilmesini istedi. Zaten General Paraskevopulos bunu istiyormuş. 18 Haziran’da Milne’e Meriç’ten bir Yunan tümeninin kendi emrine İstanbul’a gönderileceği bildirildi.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-151" id="footnote-225-151-backlink">151</a></span></p>

      <p class="arabaslik-sol para-style-override-11" id="toc_marker-2-3-6" xml:lang="en-GB"><span xml:lang="tr-TR">16. Anadolu Fevkalade Müfettiş-i Umumiliği</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Damat Ferit kabinesi kurulduğunda Harbiye Nezareti’nin İsviçre’de bulunan Mahmut Muhtar’a verileceği söylendi. Çünkü Harbiye Nezareti boştu ve Bahriye Nazırı Mehmet Sait Paşa bu göreve vekâleten bakıyordu. Fakat anlaşılan Mahmut Muhtar işi olmayınca ve büyük olasılıkla Yahyaköy yenilgisi yüzünden vekâleti 20 Nisan’da Damat Ferit üstlendi. 21’inde Harbiye Nezareti’ne geldiğinde, sadrazam, verdiği demeçle, “davet edildiğimiz” barış konferansında ülkenin çıkarlarını savunabilmek için “asayişin” bir an önce sağlanması gerektiğini söyledi. Ayrıca açıkça, “Ben askerlikten anlamam,” dedi. O, idari vb. yönler üzerinde çalışacaktı.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-152" id="footnote-225-152-backlink">152</a></span><span xml:lang="tr-TR">İşte, Damat Ferit’in “anlamadığı” askerlik işlerine onun emrinde olarak bakacak biri arandı ve bulundu. Bu, daha önce Damat Ferit’in Hürriyet ve İtilaf yöneticilerinden olması için uygun bulmuş olduğu Müşir Mehmet Zeki Paşa’ydı. Paşa 28 Nisan’da Anadolu’da asayişin iadesi için kurulmakta olan Fevkalade Müfettiş-i Umumiliğe atandı. Oysa birkaç gün önce aynı müşir, Balkan ve Dünya Savaşlarının çıkışı ve yürütülmesini inceleyip suçluları cezalandırmak için kurulmuş olan Divan-ı Harp’e başkan atanmıştı. Görüleceği üzere, Damat Ferit ani ve fevri kararların adamıydı, onun için bu duruma şaşırmamak gerekir. Aynı gün müfettişliğin kararnamesi çıktı. Müfettiş-i umumi mülki ve askeri işlerde “salahiyet-i kâmileye” (tam yetkiye) sahip olacaktı. Görev ve yetkileri daha ayrıntılı olarak saptayan 6 Mayıs günlü aynı bir kararname çıktı.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-153" id="footnote-225-153-backlink">153</a></span><span xml:lang="tr-TR">Müfettişliğe mülki ve adli kesimden büyük rütbeli uzman danışmanlar verilecekti (md. 1). Anadolu’daki bütün: 1) Kuva-yı İnzibatiye-i Askeriye; 2) Kuva-yı Zabıta (jandarma, polis); 3) “Gönüllü Kıtaatı” (padişahçı milisler) müfettişliğin buyruğu altındaydı (md. 2). Gereken yerlerde “badehu esbab-ı mucibesiyle arz ve inha” etmek üzere sıkıyönetim ilan edebilirdi (md. 3). Müfettişlik mülki ve askeri konularda nezaretlerle yazışabilecekti ve sadarete bağlıydı (md. 4). Var olan askeri örgütleri kaldırabilecek veya yeniden Kuva-yı İnzibatiye oluşturabilecekti (md. 5). Müfettişe maaşı dışında 1.000 lira muhassesat, yanındaki uzman, subay ve askeri mensupların olağanüstü maaşlarına bir o kadar zam yapılacaktı. Bu zamlar İstanbul’dan görevle ayrılınca ödenecekti ve “hiçbir gûna” kesintiye bağlı değildi. Astsubay ve erlere Kuva-yı İnzibatiye kararnamesinin 12. maddesine göre ödeme yapılacaktı. Yolluklar asli maaşa göre hesap edilecekti (md. 6). Bu paralar Kuva-yı İnzibatiye dolayısıyla bütçeye eklenen olağanüstü ödenekten çıkacaktı (md. 7). Müfettişliğin ayda 20.000 liraya kadar örtülü ödenek harcamak yetkisi olacaktı (md. 8).</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Burada birkaç nokta dikkati çekiyor. Birincisi, sıkıyönetim ilanı dahil, müfettişe verilen olağanüstü yetkidir. Müfettiş, hem askerin (Kuva-yı İnzibatiye), hem zabıtanın (polis ve jandarma), hem de Anzavur ve benzerlerinin kullandığı milis-çete-başıbozuk tipi (“gönüllü kıtaat”) silahlıların başı olacaktı. Demek ki müfettiş-i umumi, Harbiye nazırı ve Erkân-ı Harbiye-yi Umumiye reisi gibi yetkilerin yanında, zabıta da ona bağlı olduğuna göre, Dahiliye nazırının da kimi yetkilerini üstlenmiş bulunuyordu. Sıkıyönetim ilanı ise hükümetten alınmış bir yetkiydi. Fakat müfettişten büyük olan sadrazamdı. Dikkati çeken başka bir nokta askeri örgütleri kaldırma yetkisi varken, yeniden kurma yetkisi yoktu. Çünkü ordu yok edilecek, artık arzu edilmeyen bir kurumdu. Buna karşılık Kuva-yı İnzibatiye kurma yetkisi verilmişti. Bu, bildiğimiz ordu değildi. Gördüğümüz gibi, bir tür paralı askerlikti. Damat Ferit paranın gücüne inanmış bir kişi olarak, günümüzde pek moda haline gelmiş paracılığın bir temsilcisi gibi ortaya çıkıyor. Kuva-yı İnzibatiye, yeniçeriler gibi padişahın kulu durumunda ve onlar gibi kullukları para ile sağlanan bir örgüttü. Müfettişin teftiş sırasında para ile alacağı aylık da “iyi para” idi: 1.000 lira yaklaşık o günün 800 ABD Doları etmektedir.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Zeki, göreve başlarken (11 Mayıs) bir genelge çıkardı.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-154" id="footnote-225-154-backlink">154</a></span><span xml:lang="tr-TR">Burada Kuva-yı İnzibatiye’nin görevini yaparken halkın canına ve malına saygılı, ciddi ve şefkatli olması gerektiğini belirtiliyordu. Silahlı ve direnmeye hazır topluluklara önce öğüt verilecekti. Tutuklanan halk ve askerler de silahsızlandırıldıktan sonra öğütler verilecek, hükümete bir daha itaatsizlik yapmayacaklarına dair ant içtirilip köylerine gönderileceklerdi. Direnenler ve tutuklanan subay ve astsubaylar yargılanmak üzere İstanbul’a gönderileceklerdi. Soruşturma sonucunda zararlı davranışları belli olan yerel memurlar İstanbul’a gönderilecek, yerlerine uygun vekiller konacaktı. Bu tür uygulamaları müfettişliğin görevlendirdiği kimseler yapabilecekti, müfrezeler ve gönüllü birlik komutanları yapamayacaktı. Halktan savaş vergisi olarak “bir kırıntı” bile alınmayacak, gereksinmeler yerel görevliler eliyle ve peşin para ile sağlanacaktı. Karargâh Erkân-ı Harp Reisliği’ne, Erkân-ı Harp Miralayı Mahmut Beliğ atandı.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Padişahçı basın Zeki’nin etkinliklerine, temaslarına çokça yer veriyordu. 2 Mayıs günlü</span> <span class="char-style-override-10" xml:lang="tr-TR">Alemdar</span> <span xml:lang="tr-TR">onun “yakında” Samsun yoluyla Anadolu’ya gideceğini bildirdi. 3 Mayıs’ta Refi Cevat şöyle yazıyordu: “Koca bir saltanatın ırzı, hayatı, malı ancak Anadolu harekâtının bir an evvel neticelenmesiyle taht-ı temine alınabilecektir. Gönüllü kıtaat yeni bir şehrah-ı (büyük yol) zafere doğru yürürlerken koca bir devletin... temenni-i muvaffakiyet ile memlu (dolu) olan kalbini de beraber götürdüklerini unutmamalıdırlar!” Aynı sayıda Anzavur’un yeni görev beklediğini, Zeki’yle temasta olduğunu, halkın Kuva-yı Milliye’yi “tepelemek için” silah beklediğini okuyoruz. 5 Mayıs’ta Zeki’nin uzun bir demeci çıktı. İnsanın yaratılışından beri yenilginin acısını tatmamış hiçbir kavim yoktu. İşte felaket günlerinde hükümet reisleri etrafında “sımsıkı” toplanan kavimler “inkıraz-ı muhakkaktan” kurtulmuşlardı. Değil böyle tehlikeli anlar, “asude” zamanlarda bile “nifak ve şikak” kuşkusuz felakete yol açardı. Özellikle kutsal hilafetin yakınında olanlar nifakçı tutkular peşinde olurlarsa, yalnız vatan ve millete fenalık yapmaz, İslam tarihi sayfalarına lanetlerle yazılırlardı. Zeki, vicdanından kopan şu kurtuluş sesine kulak asmayanları mutlaka “pençe-i kanuna” teslim edecekti. Paşa karşı tarafa bir de ümit ışığı yakıyordu: Aldatıldığını idrak edenlere yarım yüzyılı aşan hizmetini ve “bilumum arkadaşlarımca” bilinen ahde vefasını hatırlatıyordu.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-155" id="footnote-225-155-backlink">155</a></span><span xml:lang="tr-TR">Fakat Zeki Anadolu’ya gitmeden İstanbul’u yola getirmeyi düşünmüş olmalı ki, barış koşullarının belli olduğu bir sırada, 18 Mayıs’ta yayımladığı bir genelgeyle “alenen nakz-ı siyam”dan (herkesin içinde oruç yenmesi) kaçınılması ve geceleri “lubiyatla” (oyunla) vakit geçirilmeyip kışla ve evlerde dua edilmesini istiyordu.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-156" id="footnote-225-156-backlink">156</a></span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Barış koşullarının ortaya çıkması Zeki’yi kısa bir süre sonra etkilemiş görünüyor. Müfettişlik 23 Mayıs’ta Umur-u Askeriye Şubesi müdürü olan Fehmi adında bir subayı Kuva-yı İnzibatiye etkinliklerini izlemek ve her gün rapor hazırlamak üzere İzmit’e yollamışken,</span><span class="dipnot char-style-override-11" xml:lang="tr-TR"><a class="footnote-link" href="#footnote-225-157" id="footnote-225-157-backlink">157</a></span><span xml:lang="tr-TR">2 Haziran’da, daha Kuva-yı İnzibatiye’nin İzmit’teki 14 Haziran fiyaskosu yaşanmadan Zeki’nin bambaşka bir havada konuştuğunu görüyoruz. Onunla mülakat yapan</span> <span class="char-style-override-10" xml:lang="tr-TR">Alemdar</span><span xml:lang="tr-TR">, hayli şaşırtıcı bir açıklamayla başlıyordu. Muhabir, isyancıları bastırma harekâtının, kan dökülmesine meydan vermemek üzere, barışın kesinleşmesine ertelendiğinin “malum” olduğunu önbilgi olarak anlatıyordu. Bu durumda, muhabir, isyancılar bastırılmadan halkın nasıl korunacağını anlamak için Zeki’yle mülakat yapıyordu. Zeki de barış koşullarının çok ağır olması dolayısıyla temkinli olmak gerektiğini, nasıl olsa halkın mal ve canına saldıranların “her ne zaman olsa” yola getirilip cezalandırılabileceklerini açıklıyordu. Paşa, bu acı günlerde herkesin hükümete güçlük çıkarmaktan vazgeçeceğini umuyordu. Fakat muhabir ısrar ediyordu: Kadrolar ve tasarılar ne zaman bütünlenecek, Anadolu ıslahatı ne zaman başlayacak, Paşa Anadolu’ya ne zaman gidecekti? Zeki, kadronun gerektiğinde bütünleneceğini, tasarruf için küçük bir kadroyla idare ettiğini, barış koşularının ağırlığı yüzünden geniş çaplı uygulamalarda temkin gerektiğini söylüyordu.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-158" id="footnote-225-158-backlink">158</a></span><span xml:lang="tr-TR">Görülüyor ki, Osmanlı hükümeti tam anlamıyla içinden çıkılmaz bir durumdaydı. Muhabirin, “isyanın” zorla bastırılmasının ertelendiğini açıkça söylemesi çok ilginçtir. Bu, Anzavur hareketinin Yahyaköy’den sonra Geyve önünde de kırılmasının bir sonucuydu. Tabii, bunda barış koşullarının Osmanlı hükümetine bildirilmiş olmasının da büyük payı vardı.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">İngiliz askeri istihbaratının 9 Haziran tarihli raporuna göre, Zeki Paşa Mustafa Kemal’le mektuplaşmış, hatta ikinci mektuba verilen yanıt da ellerine geçmiş. Mektupları Ankara’ya götüren Binbaşı Recep Sezai Bey’miş. Mektupta (28 Mayıs) çatışmalara son verilmesi, Heyet-i İcraiye ve TBMM’nin dağıtılması, ordu birliklerinin İstanbul’un buyruğuna girmesi isteniyormuş. Bu arada Meclis-i Mebusan İstanbul’da toplanacakmış. Ayrıntılar görüşmelerle çözülecekmiş. Mektuptaki suçlayıcı ve buyurgan tutum belgenin sahihliğine gölge düşürüyor. 30 Mayıs’ta Recep Sezai’nin İsmet Bey’den aldığı, 5 Haziran’da Çekirge’de görüşmelerin başlamasını öneren mektuba göre, TBMM Heyeti’ne bizzat İsmet başkanlık yapacaktı. Bu arada vuruşmalar duracaktı.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-159" id="footnote-225-159-backlink">159</a></span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Bundan sonra, Haziran ortasında çıkan bir tek haber dışında, Anadolu Islahat Müfettiş-i Umumiliği’nin sesinin kesildiğini görüyoruz. Bu haber ise iyimserlik saçan bir haberdi. Müfettişlik bayramdan sonra faaliyete geçecekti. Tasarılar tamamlanmış ve uygun bulunmuştu. İlk iş olarak iyi memurlar ayrılacak, bunların maddi durumları iyileştirilecekti. Az memurla iyi iş görülecekti.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-160" id="footnote-225-160-backlink">160</a></span><span xml:lang="tr-TR">Bu son iyimserlik çabası herhalde 22 Haziran’da bütün Batı Anadolu’yu işgalle sonuçlanacak büyük Yunan taarruzu ile noktalanmış olmalıdır. 23 Haziran’da Heyet-i Vükela’nın aldığı karara göre, paşanın unvanı devam etmek ve icabı sonradan düşünülmek üzere maiyetindeki memurların görevleri sona erdirilecekti.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-161" id="footnote-225-161-backlink">161</a></span></p>

      <p class="arabaslik-sol para-style-override-11" id="toc_marker-2-3-7" xml:lang="en-GB"><span xml:lang="tr-TR">17. Birinci Yozgat Harekâtı (15 Mayıs - 27 Ağustos 1920)</span><span class="dipnot char-style-override-11" style="font-size:0.69em;" xml:lang="tr-TR"><a class="footnote-link" href="#footnote-225-162" id="footnote-225-162-backlink">162</a></span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Yozgat’ta padişahçı hareketin kolayca yayılabilmesinde üç temel etkenin payı olduğu anlaşılıyor. Birincisi, Yozgat’ın ünlü âyan ailesi Çapanoğullarının Hürriyet ve İtilaf yandaşı oluşuydu. O derecede ki, Yozgat Hürriyet ve İtilaf örgütünün başında bizzat Çapanoğlu Edip bulunuyor, kardeşi Celal de onu destekliyordu. Büyük Millet Meclisi’ne mebus gönderilmesi konusunda belediyede yapılan toplantıda iki kardeş, böyle bir meclise temsilci göndermenin padişaha karşı ayaklanmak anlamına geldiğini ileri sürmüş ve toplantıdan ayrılmışlar, Ankara’ya da çektikleri çok imzalı bir telle tutumlarını belirtmişlerdi. İkinci etken, bölgede birçok Çerkes yerleşiminin bulunmasıydı. Saray, gördüğümüz gibi, haremin büyük ölçüde Çerkeslerden oluşmasından yararlanabiliyordu. Ayrıca, Çerkes Ethem’in Düzce-Adapazarı bölgesinde padişahçıları ezmesi üzerine oradan kaçan kimi Çerkeslerin Yozgat-Sivas bölgesine gelip buradaki Çerkesleri kışkırtması da etkili olmuştu. Kışkırtma işinde aşiret bağlarının payı olduğu düşünülebilir. Üçüncü etken de önemlidir ve bütün Anadolu için geçerlidir. O da eşkıyalığın Anadolu’da yüzyıllardır süreğen (müzmin) olarak bulunmasıdır. Eşkıyalık bir bakıma köklü göçebelik geleneğiyle beslenen, bir çeşit almaşık yaşam biçimiydi. İttihatçılar zamanında bununla savaşıma girilmiş, fakat Dünya Savaşı onu yeniden canlandırmıştı. Çünkü çeşitli nedenlerle ordudan firar edenler bu yola girmek zorunda kalıyorlardı. Eşkıyalık hem Kuva-yı Milliye’yi, hem padişahçıları besleyen bir kaynaktı. Yozgat isyanında Aynacıoğulları, Deli Ömer gibi büyük eşkıya çetelerinin padişahçılara eklemlendiklerini biliyoruz. Daha küçük çetelerin de aynı biçimde harekete katıldıklarını tahmin edebiliriz.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-163" id="footnote-225-163-backlink">163</a></span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Mayıs’ın ikinci yarısında artan padişahçı propaganda ve huzursuzluklar karşısında durumu denetim altına almaya çalışan ordu birliklerine Sulusaray (21/22 Mayıs), Artova (26 Mayıs), Çamlıbel’de (27 Mayıs) başarılı saldırılarda bulundular.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-164" id="footnote-225-164-backlink">164</a></span><span xml:lang="tr-TR">Görüldüğü üzere padişahçıların silahlı eyleme başlamaları, Anzavur’un Geyve saldırısının başarısızlığı ve 23 Mayıs’tan başlayarak Adapazarı-Düzce bölgesini yitirmeleri üzerinedir. Muhtemelen bu yenilgileri dengelemek ve yeniden üste çıkabilmek için Yozgat bölgesinde eylem buyruğunu İstanbul vermiştir. Padişahçılar ulusal hareketin meşru hükümete bir başkaldırı olduğu dışında, vergilerin yükseltileceğini, seferberlik ilan edileceğini ileri sürüyorlardı. Öbür bölgelerde görüldüğü gibi genellikle yöneticilerin umursamaz ya da çekingen, askerlerin isteksiz olduğu görülüyordu. Antep’ten getirtilmiş olan Kılıç Ali ve kuvvetleri 11 Haziran günü Divanlı’da başarılı bir vuruşma yapmışlardı. Fakat Çapanoğlu Celal’den “Ankara’ya yürüyeceğiz” diye bir mektup alınca geriye, Boğazlıyan’a döndü. Gönderdiği iletiler de yılgınlık gösteren iletilerdi. Antep ve çevresinde kahramanca yararlıklar gösteren Kılıç Ali’nin İç Savaş cephesinde yılgınlığa düşmesi ilginçtir ve iç savaşın ne denli farklı bir olay olduğunu düşündürmektedir.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-165" id="footnote-225-165-backlink">165</a></span><span xml:lang="tr-TR">Nitekim 21 Haziran sabahı çok erken bir saatte Kılıç Ali’nin kuvvetleri Boğazlıyan’da baskına uğradılar, çünkü güvenlik postaları ateş açmamışlardı. Kılıç Ali ve birkaç arkadaşı kaçarak canlarını zor kurtardılar.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Yöneticilerin durumu da bir faciaydı. Ankara’daki Genelkurmay Başkanlığı Çapanoğullarının ne denli tehlikeli olduğunu anladığı için, onların Ankara’ya getirilmesini istemişti. Kılıç Ali de onların evlerine nöbetçiler dikmişti. Fakat Ankara vali vekili olan Yahya Galip,</span><span class="dipnot char-style-override-11" xml:lang="tr-TR"><a class="footnote-link" href="#footnote-225-166" id="footnote-225-166-backlink">166</a></span><span xml:lang="tr-TR">Abdülhamit döneminde Tokat’ta sürgündeyken mutasarrıf olan Çapanoğlu Celal’den gördüğü iyilikler yüzünden Çapanoğullarının zorla getirtilmesini önlemişti. Hatta Kılıç Ali Yozgat’tan Boğazlıyan’a gittiğinde nöbetçileri de kaldırmıştı. Galip’in görevini kötüye kullandığı açıktır. 7 Haziran’da Genelkurmay Başkanı İsmet, Çapanoğlu kardeşlerin tutuklanmaları için Yozgat mutasarrıflığına buyruk gönderdi. Yozgat Mutasarrıf Vekili Arif Hikmet Bey (yazar Hamdi Ertuna nedense adını vermiyor)</span><span class="dipnot char-style-override-11" xml:lang="tr-TR"><a class="footnote-link" href="#footnote-225-167" id="footnote-225-167-backlink">167</a></span><span xml:lang="tr-TR">buyruğu gizlice Çapanoğullarına duyurduğu için, bütün sülale kaçıp padişahçıların başına geçtiler (birkaçı bunu zaten yapmış bulunuyordu). Mutasarrıf vekilinin de Ankara’ya ihanet ettiği açıktır.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Çapanoğullarının kuvvetleri 13 Haziran’da Yozgat’ı kuşattılar, ertesi gün de ele geçirdiler. Bölgedeki yılgınlığın ne ölçülere vardığı kestirilebilir. Çorum ve Çankırı’nın da düşmesinden korkuluyordu. Çapanoğlu hareketini bastırmak için, Batı Anadolu’da tek işe yarar güç olan Çerkes Ethem’in Kuva-yı Seyyare’sinden başka bir birlik yoktu. Oysa Ethem, Düzce bölgesindeki işini bitirmiş (Mayıs sonu), Yunanlıların olası bir taarruzunu (ki 22 Haziran’da gerçekleşti) karşılamak üzere kuvvetlerini Salihli cephesine taşıma hazırlığı içindeydi. Bunun için Eskişehir’de toplanıyorlardı. Ethem’i Yozgat bölgesine gönderme kararının ne zaman alınıp bildirildiğini saptayamadım. Büyük olasılıkla, bölge karışınca bu düşünüldü. Herhalde kesin karar Yozgat’ın düşmesi üzerine (13 Haziran) verildi. Ethem önce tepki gösterdi. Bu kadar zamandır bir ayaklanmayı bastıracak gücün oluşturulamamış olmasına şaştığını söyledikten sonra, Yunan taarruzu olasılığı karşısında kuvvetlerini Salihli’ye intikal ettirmekte olduğunu bildirdi. Bu tepkinin dikbaşlılığın, hatta yetke tanımazlığın bir sonucu olduğu söylenebilir. Bununla birlikte, Yunanlıların büyük taarruzlarını başlatma hazırlıkları içinde bulunduklarının haberleri de herhalde geliyordu. Salihli cephesinden sorumlu bulunan Ethem’in orada bulunmak istemesi tabii idi. Yine, Kuva-yı Seyyare taarruz sırasında Yozgat’ta değil Ege’de olsaydı, Yunan taarruzu o denli kolay gelişemezdi herhalde. Ama belki sonuç değişmezdi. Kaldı ki, ulusal savaşımın merkezini tehlikeden korumak gerekiyordu. Nitekim Ethem’in raporuna göre Yozgat padişahçıları Ankara’ya yürümek için hazırlığa başlamışlardı.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Sonuç olarak Ethem’in kuvvetleri 16-19 Haziran günleri trenle Eskişehir’den Ankara’ya taşındı. Piyadenin fazla yorulmaması için Genelkurmay 90 yaylı araba hazırlattı. 20 Haziran’da Ankara’dan hareket edildi. 23’ünde Yozgat kurtarıldı. Ethem’in askeri mahkemesi ilk ağızda Yozgat Şeriye Hâkimi Şahap dahil 12 kişiyi astırdı. Yozgat mutasarrıfı ve savcısı hapse atıldı. 25 Haziran’da Alaca kurtarıldı. Çapanoğulları Arapseyfi Boğazı’nda nihai bir vuruşmaya hazırlandılarsa da, burada da bozguna uğradılar (27 Haziran). Çapanoğlu Edip yaralanarak kaçtı. Böylece I. Yozgat ayaklanması son bulmuş oldu. Bölgede temizlik yapılıp sorumlular cezalandırılırken, Ethem yargılanmak üzere Ankara Vali Vekili Yahya Galip’in gönderilmesini ısrarla istedi. Ayaklanmada onun ihmalinin payı kuşkusuz vardı, fakat Galip’in ulusçu-demokratik harekete önemli hizmetleri olmuştu. Ethem Divan-ı Harplerinin ne denli amansız olduğu biliniyordu. Kardeşi Reşit’in araya girmesiyle Ethem ısrarından vazgeçirildi. Çerkes beylerine sığınan Çapanoğlu Celal’in de af isteğini kabul etti. 9 Temmuz 1920’de Ethem ve kuvvetleri Yozgat’tan</span> <span xml:lang="tr-TR">Batı Cephesi’ne hareket ettiler. Bundan sonra Ağustos sonuna değin küçük padişahçı çetelerin temizliği sürdü.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-168" id="footnote-225-168-backlink">168</a></span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Görüldüğü üzere Çerkes Ethem ve Kuva-yı Seyyare’si ulusal hükümetin kuruluş aşamasında üç ayrı bölgede padişahçıları ağır yenilgiye uğratarak yaşamsal bir yararlıkta bulunmuştur. Tabii, belirtilmesi gereken nokta, Ethem’in zaferleriyle İç Savaş’ın son bulmadığıdır. İç Savaş, II. Yozgat ayaklanması (5 Eylül - 30 Aralık 1920), İnegöl (20 Temmuz - 20 Ağustos), Çopur Musa (Çivril) (21-30 Temmuz) ve Kula (27-28 Haziran) olayları</span><span class="dipnot char-style-override-11" xml:lang="tr-TR"><a class="footnote-link" href="#footnote-225-169" id="footnote-225-169-backlink">169</a></span> <span xml:lang="tr-TR">gibi olayların da gösterdiği üzere, yaygın, genel bir durumdu. Ethem’in yaptığı, bu yaygın durumun demokratik-ulusçu hareketin doğrudan varlığını tehdit eden en azgın üç şahlanışını bastırmak olmuştu. Bunu da bu hareketin yeni yeni örgütlenmeye başladığı, bu şahlanışları ne bastıracak, hatta ne de karşı koyacak gücü henüz olmadığı çok can alıcı bir zamanda yapmıştı. Ankara’da yeniden doğan çağcıl devlet kısa sayılabilecek bir zamanda toparlanarak kendini koruyacak güce ulaşacak ve adım adım İç Savaş’ın hakkından gelecektir.</span></p>

      <p class="arabaslik-sol para-style-override-11" id="toc_marker-2-3-8" xml:lang="en-GB"><span xml:lang="tr-TR">18. Çerkes Ethem’in Başarısının Nedenleri</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Kimi yazarlara bakılırsa, Ethem’in başarısının gizi amansızlığıdır. Gerçekten de girdiği yerde Ethem padişahçı elebaşları astırmakta hiç duraksamamış, bu sayede hasımlarını yıldırmıştır. Ama bu, temel etken olamaz. Ethem’in başarısı kararlılıktan doğuyordu. Önce bu kararlılığı irdelemek gerekir. Düzenli asker ücret almaz ve bulgurla beslenirken, Kuva-yı Seyyare mensuplarının ücret alması ve kavurmayla beslenmesi de temele inmiyor. Kuva-yı İnzibatiye askeri dolgunca ücret alıyor ama savaşamıyordu. Bulgurla beslenen Çanakkale askeri harikalar yaratmıştı.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Ethem uzun boylu öğrenim görmemişti. Ama İttihatçılığı sayesinde çağdaş bir ideoloji sahibiydi: Demokratik-ulusçu ideoloji. Bu onu kendiliğinden feodalliğe karşı dikiyordu. İşte Ethem’e kararlılığını veren herhalde bu ideolojiydi gibime geliyor.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Yine usa gelen bir etken, Ethem’in Ege’de kanlı istilalar yapmakta olan Yunanlılarla çarpışmış olmasıydı. Buna İttihatçı ideolojiyi de katarsak, Ethem’in gözünde, o sırada İç Savaş’ı yürütenlerin nasıl hain gözüktüklerini, onlara nasıl hınçlandığını kestirebiliriz.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Son olarak şu da var: Kuva-yı Seyyare’nin iç işleyişini fazla bilmiyoruz sanıyorum.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-170" id="footnote-225-170-backlink">170</a></span><span xml:lang="tr-TR">Ama Ethem subay olmasa da, onbaşılık yapmış bir asker olarak, bir silahlı örgütün ussal biçimde nasıl yönetilebileceği konusunda belirli bir bilgi ve görgüye sahipti. Bu Kuva-yı Seyyare’yi böyle bir bilgi ve görgüsü olmayan eşkıya, efe, eşraf, âyan gibilerince yönetilen çete ya da silahlı gruplardan farklı ve üstün kılıyordu.</span></p>

      <p class="arabaslik-sol-kucuk para-style-override-11" xml:lang="en-GB"><span xml:lang="tr-TR">18a. Saray’ın ve İtilaf Devletlerinin Kürtleri İç</span> <span xml:lang="tr-TR">Savaş’ta Kullanma Tasarıları</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Damat Ferit, Kürt aşiretlerini demokratik-ulusçu harekete karşı kullanmak istemiştir. 15 Nisan günü, hükümetin iki saat süren bir toplantısından sonra General Milne ile yaptığı özel bir görüşmede, general ulusçu karşıtlarına subay ve silah verilmesini kabul ettiklerini söylemiş. Damat Ferit bildirilerin yayılması için uçakların kullanılmasını uygun bulmuş, ancak uçakların halka karşı bomba ya da makineli tüfek kullanmamasını istemiş. Kürtlerin ulusçulara karşı kullanılmasına gelince, Milne bu konuda bir yanıt vermeye yetkili olmadığını söylemiş. Onun üzerine sadrazam bu sorunun merkeze sorulmasını ve sonucun kendisine iletilmesini istemiş.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">De Robeck konuyu 17 Nisan günlü bir telle Londra’ya yansıttı.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-171" id="footnote-225-171-backlink">171</a></span><span xml:lang="tr-TR">Anlaşılan bu amaçla Seyyit Abdülkadir’e bağlı aşiretleri kullanmak söz konusuymuş. Curzon, 24’ünde San Remo’dan verdiği yanıtta, hazırlanmakta olan antlaşmaya göre Kürt bölgelerine özerklik verilmesi için antlaşmanın yürürlüğe girmesinden başlayarak altı ay içinde bir plan hazırlanmasının öngörülmekte olduğunu, ayrıca bir yıl içinde Milletler Cemiyeti’nden tam bağımsızlık istemek hakkının tanınacağını bildiriyordu. Ferit ya da Abdülkadir’e bu bilgi verilmemeliydi. Ferit’in planının uygulamaya sokulup sokulamayacağı antlaşmanın nasıl karşılanacağına ve ardından gelecek olaylara bağlıydı. Fakat Curzon’a göre Kürtlerin bir tahrik (yani planlı bir güdüm?) olmadan bu işe girişmeleri, De Robeck’in düşündüğü gibi, yalnızca birbirlerini boğazlamalarıyla sonuçlanabilirdi.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-172" id="footnote-225-172-backlink">172</a></span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">26 Temmuz’da, antlaşmanın içeriği belli olduktan ve Yunan taarruzundan sonra bile Ferit’in aynı havada olması ilginçtir. O gün De Robeck’le yaptığı görüşmede, 15 bin kişilik bir ordu oluşturup Kürtleri ulusçulara karşı kullanmaktan söz ediyordu. Daha önce, 10 Mayıs askeri istihbarat raporu da Kürtleri ulusçulara karşı kullanma yaklaşımının Damat Ferit siyasetinin “güçlü noktalarından biri” olduğunu ileri sürmüştü. Ancak De Robeck’in 5 Ağustos yazısı Ferit’in Kürtleri kullanma işinden söz etmez olduğunu, kendisinin de konu açılmadıkça buna değinmek istemediğini bildiriyordu.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-173" id="footnote-225-173-backlink">173</a></span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Damat Ferit’in Kürtleri Ankara’ya karşı kullanma konusunda daha önce gösterdiği heves, anlaşılan zaman içinde azalmıştı. İngilizler de henüz bunu kurcalamaya istekli görünmemelerine karşın Kürt aşiretlerinde bazı kaynaşmalar olmadı değil. Bunlardan biri Garzan’da (Yanarsu, Siirt) Bahtiyar aşireti reisi Cemil Çeto’dan kaynaklanmıştır. Mayıs 1920’de Çeto’ya konuk gelen Haydaranlı aşireti reisi Hüseyin Paşa, Kürt Teali ve Teavün cemiyetlerinin bir bildirgesini getirmiş. Bu bildirgede Barış Konferansı’nın Kürt bağımsızlığına ve Mustafa Kemal hükümetinin yok edilmesine karar verdiği, uçaklardan atılacak bildirgelere göre silaha sarılmak gerekeceği belirtiliyormuş. Böyle bir işaret gelmiş olmalı ki, Çeto 300 silahlı adamıyla Mayıs’ta ayaklanıp Garzan bölgesine egemen oldu. Bunun üzerine 20 Mayıs 1920’de 13. Kolordu takviyeli bir tabur askeri gönderip ayaklanmayı bastırdı. 7 Haziran’da Cemil Çeto dört oğluyla teslim oldu.</span><span class="dipnot char-style-override-11" xml:lang="tr-TR"><a class="footnote-link" href="#footnote-225-174" id="footnote-225-174-backlink">174</a></span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Urfa’yı ele geçirmek için bir hamle yaptıkları sırada Milli aşireti Mahmut, İsmail, Halil, Bahur, Abdurrahman adındaki adamlarının önderliğinde Siverek’e yürümek istediler. 18 Haziran’da 13. Kolordu’nun 5. Fırka’sı ile çarpışma oldu ve asiler kaçtılar. Daha sonra, Fransız yardımıyla yeniden toparlanıp 26 Ağustos’ta 2 bin kişiyle Viranşehir’i ele geçirdiler. Burada Karakeçi aşiretinden kimilerini astılar, subayların mallarını yağma ettiler. Sonunda, dost aşiretlerin de yardımıyla yenilgiye uğratıldılar ve 7/8 Eylül gecesi Suriye’ye kaçmak zorunda kaldılar.</span></p>

      <p class="paragraf-2 para-style-override-11" xml:lang="en-GB"><span xml:lang="tr-TR">Bu olaylar da gösteriyordu ki bu işe yatkın kimi Kürt aşiretlerini ulusçulara karşı harekete geçirmek için İngiltere ve Fransa’nın Damat Ferit’in aracılığına gereksinimi yoktu. İhtimal Paşa’nın sonraları bu konuyu açmaması bunu anlamış olmasının sonucuydu.</span></p>

      <div class="footnotes">
        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-129-backlink" id="footnote-225-129">129</a> <span>Tersi belirtilmemişse bu ayrımdaki bilgiler Ertuna,</span> <span class="char-style-override-10">a.g.e.</span><span>, c. VI, s. 92-113, 119-40’tandır.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-130-backlink" id="footnote-225-130">130</a> <span>Yahyaköy zaferini bilmemeleri olasıdır, çünkü zaferi Erzurum’a bildiren tel 19 Nisan günlüdür.</span> <span class="char-style-override-10">Atatürk’ün Tamim, Telgraf ve Beyannameleri</span><span>, s. 300.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-131-backlink" id="footnote-225-131">131</a> <span>Karabekir, s. 645;</span> <span class="char-style-override-10">Atatürk’ün Tamim, Telgraf ve Beyannameleri</span><span>, s. 299-300.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-132-backlink" id="footnote-225-132">132</a> <span class="char-style-override-10">Ministère des Affaires Etrangères</span><span>, c. 93, s. 50.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-133-backlink" id="footnote-225-133">133</a> <span>Zeki eski Mardin mutasarrıfı, Osman Nuri eski Dersim mutasarrıfı, İbrahim Hakkı İzmit’te mutasarrıf vekiliydiler.</span> <span class="char-style-override-10">Takvim-i Vekayi</span><span>, 1/5/1336, 3841. Amasya’ya yapılan atama, burası hakkında da “umutlar” beslendiğine işaret olabilir.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-134-backlink" id="footnote-225-134">134</a> <span>Bu ara padişahçılara 11 Mayıs’ta manevi destek olarak nişanlar verildi. Düzce’de Çerkes reislerinden Hacı Kâmil Bey’e 4. Osmani, Adapazarı’nda yine Çerkes reislerinden Tato Sinan ve İsmail, Düzce’de Bahar’a (Abazaymış) 4. rütbeden Mecidi nişanları takdir edildi. Edirne Müftüsü Mestan Efendi, Edirne eşrafından İsmail, Çorum’da Dr. Mustafa Atıf ve eşraftan Kadifezade Abbas beyler, Bolu’da Yüzbaşı Mehmet Hulusi de aynı nişanı aldılar. 5. rütbeden Mecidi nişan alanlar şunlardı: Düzce’de İbrahim Bey, Hafız Mustafa, Hacı Mustafa, Bolu’da Hacı Servet, Zeki, Gerede’de Hafız Seyyit, Mehmet Emin, Mehmet Sadık efendiler.</span> <span class="char-style-override-10">Takvim-i Vekayi</span><span>, 13/5/1336, 3852;</span> <span class="char-style-override-10">Alemdar,</span> <span>14/5/1336, 511-2811. Webb’in bildirdiğine göre 27 Nisan’a değin Damat Ferit’e göre durum: Adapazarı, Düzce, Bolu, Gerede, Safranbolu, Beypazarı, Mudurnu hükümet kuvvetleri ve “gönüllülerin” elindeymiş. Nallıhan’a ilerliyorlarmış. Edirne ile telgraf bağlantısı kurulmuş. Foreign Office 371/5047, E 3994/3/44.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-135-backlink" id="footnote-225-135">135</a> <span class="char-style-override-10">TBMM Gizli Zabıt Ceridesi</span><span>, s. 34 (17 Mayıs görüşmeleri). 1 Mayıs’ta Mustafa Kemal diyordu ki: “... Böyle nazik meselelerde icabı gibi teşkilat ve tertibat olmazsa... birçok yanlışlıklar olur. Bunun önüne geçebilmek için... yegâne çare; gayri muntazam ve gayrı resmi usul ve şekilleri bertaraf etmektir.”</span> <span class="char-style-override-10">TBMM Gizli Zabıt Ceridesi</span><span>, s. 6.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-136-backlink" id="footnote-225-136">136</a> <span class="char-style-override-10">Atatürk’ün Tamim, Telgraf ve Beyannameleri</span><span>, s. 340. Söz konusu telde Hayri’nin Erkân-ı Harp Binbaşı olduğu yazılıdır. “Kuva-yı Tedibiye Kumandanlığından” söz konusu subayların 28 Mayıs’ta “kanuna tevfikan” (uygun olarak) idam edildikleri bildirilmiş.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-137-backlink" id="footnote-225-137">137</a> <span>Ertuna şaka eder gibi, “huzursuzluk” böylece giderilmiş oldu, diyor. Bu yazar bu sözüyle sanki İç Ayaklanmalar Savaş’ın vahametini kavramamış ya da bunu gizlemek istiyor gibidir. Ertuna,</span> <span class="char-style-override-10">a.g.e.</span><span>, s. 113.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-138-backlink" id="footnote-225-138">138</a> <span class="char-style-override-10">Hâkimiyet-i Milliye</span><span>, 10, 14/6, 37, 38.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-139-backlink" id="footnote-225-139">139</a> <span>Şefik eski Harbiye nazırı ve padişahın yaver-i ekremiydi.</span> <span class="char-style-override-10">Takvim-i Vekayi</span><span>, 2/5/1336, 3842. Göztepe’ye göre maaşı (6.452 dolar) dışında fevkalade (olağanüstü) makam tahsisatı olarak 1.500 lira aylık bağlanmıştı. Göztepe, s. 287. Kuva-yı İnzibatiye’nin subay ve er olarak 40 bin kişi, 25 bin tüfek, 103 top, 40 (10?) uçak, 144 makineli tüfekten oluşacağı, her tüfeğe bin, her makineliye 40 bin, her topa bin mermi verileceği bildirilmişti Fransızlara. İngilizlerin onayı ile alaylardan biri kurulmuş ve İzmit’e intikal etmişken, âdet yerini bulsun gibisinden Denetim Komisyonu’ndan izin isteniyordu. Paris’e çekilen telde Damat Ferit’in desteklenmesi gerektiği, fakat Osmanlı ordusundaki ulusçuluk dolayısıyla askerin bağlılığının şüpheli olduğu, barış antlaşmasının hükümleri öğrenilince de hükümetin imzalamaması ya da uygulamaması olasılığı bulunduğu, dolayısıyla Kuva-yı İnzibatiye’nin ulusçu güçlerin saflarına katılabileceği belirtiliyordu. Ayrıca bu işin mütareke anlaşmasına aykırı olduğu ve Yüksek Kurul kararına gereksinme bulunduğu bildiriliyordu.</span> <span class="char-style-override-10">Ministère des Affaires Etrangères</span><span>, c. 28, s. 40; c. 144, s. 131-2 (11 Mayıs teli).</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-140-backlink" id="footnote-225-140">140</a> <span>Foreign Office 371/5046, E 3392 (14 Nisan). Ayrıca İzmit’e gidecek subayların İngiliz İrtibat Zabitliği’nden vesika almaları duyuruldu.</span> <span class="char-style-override-10">Alemdar</span><span>, 26/5/1336, 523-2823.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-141-backlink" id="footnote-225-141">141</a> <span class="char-style-override-10">Alemdar</span><span>’a göre Anzavur 24 Mayıs’ta Bandırma’dan İstanbul’a gelip doğruca Hürriyet ve İtilaf Merkez-i Umumisi’ne, oradan Damat Ferit’in Baltalimanı köşküne, Karesi mutasarrıflığına teşekkür için saraya, Hariciye’ye (yine Damat Ferit’le görüşmüş), akşam 9’da Bandırma’ya gitmiş. Söylentiye göre yanında eski Harbiye Müsteşarı Ahmet Fevzi varmış. Genel karargâhının kurmay başkanı Miralay Ahmet Refik Bey’miş. Pazartesileri İstanbul’da çıkan</span> <span class="char-style-override-10">Nouvel Aurore</span> <span>gazetesi Anzavur’la mülakat yapmış. Kısa boylu, kumral sakallı, tespihli imiş. Bütün Kuva-yı Milliye mensuplarının zorla toplandığını, kendisinin zayıfları koruduğunu, Mustafa Kemal’i “mahv ve perişan” ederek ona hükümdarının ve hükümetinin azamet ve kudretini göstereceğini söylemiş.</span> <span class="char-style-override-10">Alemdar</span><span>, 27/4/1336, 495-2795. 26 Mayıs’ta Anzavur’u yen</span><span>iden İstanbul’da görüyoruz. Damat Ferit, Zeki Paşa ile görüşmeler yapıyordu, ama artık Biga-Bandırma ile ilgisi yok gibiydi.</span> <span class="char-style-override-10">Alemdar</span><span>, 27, 29/4/1336, 495-2795, 497-2797. Kuva-yı İnzibatiye Umum Süvari komutanlığına atanan ve ataması onay için saraya sunu</span>lan Anzavur, 7 Mayıs’ta görev yerine gitti. Söz konusu atamaya <span class="char-style-override-10">Takvim-i Vekayi</span>’de rastlamadım. <span class="char-style-override-10">Alemdar</span>, 9/5/1336, 507-2807. Göztepe ona Çerkes Ethem’i andırırcasına Kuva-yı Seyyare Umum Komutanlığı unvanının verildiğini söylüyor (s. 295).</p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-142-backlink" id="footnote-225-142">142</a> <span class="char-style-override-10">Takvim-i Vekayi</span><span>, 24/5/1336, 3861. Göztepe’nin yazdığına göre Damat Ferit Anzavur’un çeteciliğinden, yağma ve yolsuzluklarından hoşlanmadığı için Harbiye’de yaveri olan kendisini, Anzavur’u uyarmak üzere Geyve’ye göndermiş. İzmit’ten bir süvari müfrezesiyle Sapanca’ya, oradan Geyve’ye gelmiş. Anzavur’a iletiyi verdikten sonra subayların Macar ve Rus katanalarının yerine “lagar ve ucuz birer hergele” konduğunu görmüşler. Ancak Anzavur’a şikâyette bulunarak hayvanlarını geri alabilmişler. Göztepe, s. 302-307. Kendisi böyle bir şeyden söz etmemesine karşın, Göztepe’nin Kuva-yı İnzibatiye’de, hem de canla başla görev yapmış olması olasılığı var görünmektedir.</span> <span class="char-style-override-10">Hâkimiyet-i Milliye</span><span>’de yer alan 9 Mayıs günlü bir İstanbul mektubundan, Kuva-yı İnzibatiye’de Kuva-yı Milliye’ye sığınma eğilimleri olduğunu, fakat Süleyman Şefik nezaretinde yaverlik yapmış olan Mülazım Tarık Mümtaz’ın oluşturduğu batarya ve çete müfrezeleri çoğalırsa, sığınma işinin zorlaşacağını öğreniyoruz.</span> <span class="char-style-override-10">Alemdar</span><span>, İzmit ve Havalisi Komutanlığı zabitanından Tarık Mümtaz’ın bir yalanlamasına yer verdiği gibi, onun 24 Mayıs’ta İzmit’ten İstanbul’a gelişi haber yapılmıştır. Ondan “İzmit topçu komutanlarından” diye söz ediliyor.</span> <span class="char-style-override-10">Hâkimiyet-i Milliye</span><span>, 31/5/1336, 34;</span> <span class="char-style-override-10">Alemdar</span><span>, 13, 25/5/1336, 510-2810, 522-2822. Demek ki Göztepe bu görevini gizlemek gereksinimini duydu anılarını yazarken. Vahdettin’le yurtdışına gidişi de anlaşılıyor.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-143-backlink" id="footnote-225-143">143</a> <span>Göztepe, s. 297-301.</span> <span class="char-style-override-10">Alemdar</span><span>’a göre 13 Mayıs’ta talimat almak için İstanbul’a çağrılmış ve ertesi gün Harbiye’ye gelmiş.</span> <span class="char-style-override-10">Alemdar</span><span>, 15/5/1336, 512-2812. Daha sonraki bir habere göre, paşa görevini “tamamiyle” yapmadığı için emekliye sevk ve örtülü ödenekten aldığı paranın hesabı istenmiş.</span> <span class="char-style-override-10">Peyam-ı Sabah</span><span>, 11/6/1336, 10984.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-144-backlink" id="footnote-225-144">144</a> <span class="char-style-override-10">Peyam-ı Sabah</span><span>’a göre Geyve Boğazı’nı Anzavur ele geçirmişti. 13/5/1336, 10955.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-145-backlink" id="footnote-225-145">145</a> <span class="char-style-override-10">Alemdar</span><span>, 22/5/1336, 519-2819. Ferit’in yanında 25. Kolordu Komutanı Kiraz Hamdi Paşa varmış.</span> <span class="char-style-override-10">Peyam-ı Sabah</span><span>, 21/5/1336, 10963.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-146-backlink" id="footnote-225-146">146</a> <span>Dikkat edilirse para miktarlarında tutarsızlıklar vardır. Ertuna, Şefik’ten 15.000 lira aldığını söylüyor. Anzavur ise 22 Mayıs tarihli raporunda önce paşanın para vermeyeceğini söylediğini, sonra da ondan 5.000 lira aldığını söylüyor. Ertuna,</span> <span class="char-style-override-10">a.g.e.</span><span>, c. VI, s. 123, 127, 128.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-147-backlink" id="footnote-225-147">147</a> <span>Ertuna bu temasların içeriği konusunda bilgi vermiyor (s. 133). Milne’in bildirdiğine göre Ali Fuat, gönderdiği yazıda İngilizler Derince batısına çekilmezlerse saldıracağını söylemiş. Derince’de İngiliz deposu ve Osmanlı cephaneliği varmış. Milne ya yeterli kuvvetlerin gönderilmesini ya da ulusçularla bir uzlaşmaya varılmasını istiyordu (14 Haziran). Foreign Office 371/5049, E 6537/3/44. Kuva-yı İnzibatiye’nin sonu Göztepe tarafından biraz farklı ayrıntılarla anlatılıyor (s. 311-18).</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-148-backlink" id="footnote-225-148">148</a> <span class="char-style-override-10">Meclis-i Vükela Mazbataları</span><span>, c. 219, 251 (23 Haziran);</span> <span class="char-style-override-10">Takvim-i Vekayi</span><span>, 6/7/1336, 3896. (Nedense</span> <span class="char-style-override-10">Takvim-i Vekayi</span><span>’deki Meclis-i Vükela kararı tarihi 30 Haziran’dır.) Fakat öyle anlaşılıyor ki hemen 5 bin kişilik yeni bir kuvvet kurma tasarısı ortaya atılmış ve bunu Denetim Komisyonu başkanı İngiliz generali Shuttleworth uygun karşılamış. Bu kuvvet salt ulusçulara karşı değil, genel olarak Müttefikler’le birlikte savaşmak için düşünülüyormuş. Fransız Başbakanı Millerand bunun önlenmesi gerektiği düşüncesindeydi. Zira bu kuvvet de Kuva-yı İnzibatiye gibi ulusçulara kaçacaktı.</span> <span class="char-style-override-10">Ministère des Affaires Etrangères</span><span>, c. 28, s. 53 (25 Haziran teli). Curzon bu düşünceye 6 Temmuz günlü bir mektupla katıldığını bildirdi (s. 61). Anzavur Karesi mutasarrıfı olarak Dahiliye Nezareti’nden kendisine ödenmemiş maaşlarını istedi. Vükela Meclisi özel kararnamesine göre işe başlamadığı için yarım maaş verilmesi, fakat ondan önce Kuva-yı İnzibatiye “meselesinden” dolayı alıp sarf ettiği paraların hesabının incelenmesi gerektiğinin Nezaret’e bildirilmesi kararlaştırıldı. Bu karar Anzavur’un ne denli “resmi” bir kişi, İç Savaş’ın da ne denli “resmi” bir iş olduğunu bize anımsatıyor.</span> <span class="char-style-override-10">Meclis-i Vükela Mazbataları</span><span>, c. 219, 265 (29 Haziran).</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-149-backlink" id="footnote-225-149">149</a> <span>Topuzlu,</span> <span class="char-style-override-10">a.g.e.</span><span>, s. 216-7; Rey,</span> <span class="char-style-override-10">a.g.e.</span><span>, s. 289.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-150-backlink" id="footnote-225-150">150</a> <span>Milne, 29 Mayıs telinde acı acı yakınıyor ve Fransızlarla İtalyanların bu hususta sorumluluk almaları için kendilerine baskı yapılmasını istiyordu. Foreign Office 371/5049, E 6457/3/44 (15 Haziran); E 6536/3/44 (16 Haziran). Defrance’ın bildirdiğine göre General Milne Fransız komutanlarla yaptığı toplantıda Anadolu’da silahların alınmadığını, cephanelerin tahrip edilmediğini, altı haftadır endişe içinde olduğunu, durumun ciddi olduğunu itiraf etmiş.</span> <span class="char-style-override-10">Ministère des Affaires Etrangères</span><span>, c. 144, s. 148 (13 Haziran).</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-151-backlink" id="footnote-225-151">151</a> <span>İngiliz Dışişleri’nde ordunun Kuva-yı Milliye korkusuyla değil, onlara sempatiyle güdülendiğini, ulusçulara karşı kesin tavır alınması gerektiğini düşünenler vardı. Foreign Office 371/5050, E 6564/3/44, 6565/3/44, 6862/3/44, 6869/3/44.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-152-backlink" id="footnote-225-152">152</a> <span class="char-style-override-10">Peyam-ı Sabah</span><span>, 22/4/1336, 10934.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-153-backlink" id="footnote-225-153">153</a> <span class="char-style-override-10">Takvim-i Vekayi</span><span>, 29/4, 3, 8/5/1336, 3840, 3843, 3847. Zeki’nin önceki görev yerine Abdülhamit’in başmabeyinciliğini yapmış olan Müşir Nuri Paşa atandı.</span> <span class="char-style-override-10">Takvim-i Vekayi</span><span>, 5/5/1336, 3845. 6 Mayıs kararnamesinin yürürlük günü olarak 28 Nisan saptanmıştı. 28 Nisan askeri istihbarat raporuna göre, Damat Ferit Çerkes olan Zeki’yi nüfuzlu olduğu Samsun’a gönderip, oradan Sivas’a doğru etkisini genişletmesini istiyormuş. Bu sayede 15. Kolordu ile Ankara arasına bir “duvar” örülmüş olacak, Kuva-yı Milliye zor durumda kalacaktı. Foreign Office 371/5167, E 5255/262/44.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-154-backlink" id="footnote-225-154">154</a> <span>Ertuna,</span> <span class="char-style-override-10">a.g.e.</span><span>, c. VI, s. 138-9.</span> <span class="char-style-override-10">Alemdar</span><span>, 26 Nisan’da “Anadolu Islahatı İleri Hareketi Başladı” diye cafcaflı bir haber veriyordu (no. 494-2794). Aynı gazete 29 Nisan’da Anzavur’un Harbiye’de Damat Ferit ve Zeki ile uzun görüşmeler yaptığını bildiriyordu (497-2797). 30 Nisan sayısı Zeki’nin Damat Ferit, Süleyman Şefik, Anzavur, Düzce heyeti, eski Sinop mebusu Zeki Bey’le yaptığı yoğun temasları bildiriyordu (498-2798).</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-155-backlink" id="footnote-225-155">155</a> <span class="char-style-override-10">Peyam-ı Sabah</span><span>, 10948;</span> <span class="char-style-override-10">Alemdar</span><span>, 503-2803. Ertesi günkü</span> <span class="char-style-override-10">Alemdar</span><span>’a göre müfettişe birer adliye ve mülkiye heyeti refakat edecekmiş.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-156-backlink" id="footnote-225-156">156</a> <span class="char-style-override-10">Peyam-ı Sabah</span><span>, 19/5/1336, 10961.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-157-backlink" id="footnote-225-157">157</a> <span>Ertuna,</span> <span class="char-style-override-10">a.g.e.</span><span>, c. VI, s. 140;</span> <span class="char-style-override-10">Alemdar</span><span>, 26/5/1336, 523-2823. İlk kaynak Fehmi’nin süvari binbaşısı olduğunu, ikincisi Erkân-ı Harp kaymakamı (yarbay) olduğunu belirtiyor. Zeki, 24 Mayıs</span> <span class="char-style-override-10">İkdam</span><span>’ında çıkan bir habere göre barış koşullarının hazırlayacağı ıslahat programını altüst ettiğini söylemiş. Sarıhan,</span> <span class="char-style-override-10">a.g.e.</span><span>, c. III, s. 54.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-158-backlink" id="footnote-225-158">158</a> <span class="char-style-override-10">Alemdar</span><span>, 3/6/1336, 530-2830.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-159-backlink" id="footnote-225-159">159</a> <span>Foreign Office 371/5169, E 7373/262/44; Şimşir,</span> <span class="char-style-override-10">a.g.e.</span><span>, c. II, s. 128-31. Bu haberleşme başka kaynaklarda doğrulanmamaktadır.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-160-backlink" id="footnote-225-160">160</a> <span class="char-style-override-10">Alemdar</span><span>, 17/6/1336, 544-2844.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-161-backlink" id="footnote-225-161">161</a> <span class="char-style-override-10">Meclis-i Vükela Mazbataları</span><span>, c. 219, 250 (23 Haziran).</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-162-backlink" id="footnote-225-162">162</a> <span>Birinci Yozgat harekâtı için Ertuna,</span> <span class="char-style-override-10">a.g.e.</span><span>, c. VI, s. 140-58’deki anlatı esas alınmıştır.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-163-backlink" id="footnote-225-163">163</a> <span>Aynacıoğulları için bkz. Ertuna,</span> <span class="char-style-override-10">a.g.e.</span><span>, c. VI, s. 167-76.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-164-backlink" id="footnote-225-164">164</a> <span>Atatürk 14 Mayıs’ta Postacı Nâzım ve Çerkes Kara Mustafa’nın kırk kişi ile Yıldızeli’ye (Yenihan’a) bağlı Kaman köyünde isyan ettiklerini söylüyor. 6/7 Haziran’da Zile’yi işgal ettiler. 12 Haziran’da Zile kurtarıldı.</span> <span class="char-style-override-10">Nutuk</span><span>, c. II, s. 447. Bkz. Sarıhan,</span> <span class="char-style-override-10">a.g.e.</span><span>, c. III, s. 73-5.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-165-backlink" id="footnote-225-165">165</a> <span>Kılıç Ali 10 Mayıs’ta Yozgat bölgesine gelme buyruğunu aldı, ertesi gün Antep’ten ayrıldı. Sarıhan,</span> <span class="char-style-override-10">a.g.e.</span><span>, c. III, s. 35.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-166-backlink" id="footnote-225-166">166</a> <span>Yahya Galip 4 Mayıs’ta vali atandı, görevi 12 Haziran’da sona erdi. Sarıhan,</span> <span class="char-style-override-10">a.g.e.</span><span>, c. III, s. 24.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-167-backlink" id="footnote-225-167">167</a> <span>Ertuna’nın vermediği adı Erdeha (s. 258) veriyor.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-168-backlink" id="footnote-225-168">168</a> <span class="char-style-override-10">Hâkimiyet-i Milliye</span><span>’ye göre Düzce’de padişahçılar Şirinyan’ın komitelerince desteklendiği gibi, Yozgat’ta da Ermeniler böyle bir destek sağlamışlar.</span> <span class="char-style-override-10">Hâkimiyet-i Milliye</span><span>, 28/6/1336, 41. Şirinyan adına başka yerde rastlamadım. Ama daha önce Beypazarı, Nallıhan, Bolu taraflarında ücretli Ermeni ve Rumların kullanıldığı öne sürülmüştü.</span> <span class="char-style-override-10">Hâkimiyet-i Milliye</span><span>, 5/5/1336, 27.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-169-backlink" id="footnote-225-169">169</a> <span>Son üç olay için bkz. Ertuna,</span> <span class="char-style-override-10">a.g.e.</span><span>, c. VI, s. 181-7.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-170-backlink" id="footnote-225-170">170</a> <span>Yüzbaşı Labonne Çerkes Ethem kuvvetlerinin Çerkeslerden ve hapishane kaçkınlarından oluştuğunu, sıkı bir disiplin olduğunu, her komutanın belli sayıda adamını asmaya yetkili olduğunu, bindirilmiş piyade kuvveti niteliği taşıdığını, 1.300 at ve 2.700 adamdan oluştuğunu, her yerde, bu arada Ereğli’de bunların görevlendirildiğini bildiriyor.</span> <span class="char-style-override-10">Ministère des Affaires Etrangères</span><span>, c. 143, s. 15 (22 Haziran).</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-171-backlink" id="footnote-225-171">171</a> <span>Foreign Office 371/5048, E 4635/3/44.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-172-backlink" id="footnote-225-172">172</a> <span>Br. XIII. s. 65-6. Kürtçü çevrelerde bu sıralar bir kaynaşma vardı. Şerif Paşa Kürdistan Teali ile anlaşmazlığından dolayı Paris Barış Konferansı nezdinde Kürt Heyeti başkanlığından istifa etti (27 Nisan mektubu). İstanbul’da ise Bedirhanlar, Abdülkadir tam bağımsızlıktan yana değil diye ona kızıyorlarmış. O ise, halifeye bağlılığı sürdürmekten yanaymış. Kürt Teali’de anlaşmazlık Bedirhanlarla aydın Kürtçülerin yeni bir cemiyet kurmak istemelerine kadar varmış (10 Haziran tarihli rapor). Fakat sonunda Abdülkadir başkanlığında “Kürtler ve Kürdistan Birliği” (?) diye bir örgütte birleşmişler (20 Temmuz). Foreign Office 371/5068, E 3401/11/44, E 4184/11/44, 5069, E 6148/11/44, E 8555/11/44. Gazete haberine göre Kürt Teali’den kopanlar Kürt Terakki-i İçtimaiyat Cemiyeti’ni kurmaya kalkışmışlar, fakat Cemiyetler Kanunu’nun 4. maddesine aykırılıktan dolayı cemiyet feshedilmiş, mührünün alınması için polise bildirilmiş durum.</span> <span class="char-style-override-10">Alemdar</span><span>, 14/6/1336, 541-2841.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-173-backlink" id="footnote-225-173">173</a> <span>Foreign Office 371/5053, E 9071/3/44, 5167, E 4510/262/44, 5069, E 9452/11/44.</span></p>
        </div>

        <div class="footnote">
          <p class="dipnot" xml:lang="en-GB"><a class="footnote-anchor" href="#footnote-225-174-backlink" id="footnote-225-174">174</a> <span>Ertuna,</span> <span class="char-style-override-10">a.g.e.</span><span>, s. 180-1; Turan,</span> <span class="char-style-override-10">a.g.e.</span><span>, s. 179-82.</span></p>
        </div>
      </div>
    </div>
  </div>
</body>
</html>
