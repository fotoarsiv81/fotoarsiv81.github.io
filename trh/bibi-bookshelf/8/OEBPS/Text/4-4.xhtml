<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-4</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" id="x4" xml:lang="tr-TR">
  <div class="basic-text-frame">
    <p class="split"></p>

    <p class="altbas" id="_idParaDest-3" xml:lang="en-GB">İKİNCİ BÖLÜM</p>

    <p class="alt" xml:lang="en-GB">Tanzimat’a Hazırlık Dönemi</p>

    <p class="paragraf2">Bu dönem III. Selim reformlarıyla başlar, Sened-i İttifak köprüsünden geçer, II. Mahmut’un yenilik hareketleriyle sürer.</p>

    <p class="arabaslik_sol">I. III. Selim Yenilikçiliği</p>

    <p class="paragraf2">Osmanlı Devleti’nde ilk ciddî reform girişimi III. Selim’in saltanatına (1789-1807) rastlar. Devlet çarkı esaslı bir şekilde gözden geçirilmiş, birtakım düzeltmeler de yapılmıştır.</p>

    <p class="bas" xml:lang="en-GB">A. YENİLİKLERİN ORTAYA ÇIKIŞI</p>

    <p class="paragraf2">III. Selim dönemi, yukarıda anlatılan bozukluklara karşı değişik kaynaklardan gelen tepkilerle doludur. Bunların ayaklanmalara kadar vardığı da olmuştur. Dağlı eşkıyası hareketi, Ahmet Cezzar Paşa olayı, Mısır beylerinin başkaldırışı, Arabistan’da Vehabîlik hareketi, Sırp reayasının ayaklanması, Akdeniz Rum korsanlarının hareketi gibi... Âyân ve derebeyleri, kimi zaman eşkıya, bazen de başıbozukluktan bunalan “ehl-i ırz” (“halk”) bu hareketlerin başını çekmekteydi. Çoğu defa da bütün bu unsurlar birarada bulunmaktadır. 1804’ten sonra ise Türk ve Müslüman olmayan halkların ulusal amaçlı başkaldırdıkları görülecektir. Önce “Dayı”ların zulmüne karşı, sonra da Osmanlı Devleti’ne karşı ayaklanan Sırp reayanın hareketi buna örnektir. Akdeniz Rum korsanlarının eylemini de bunlara katarsak, bu kalkışmaların 19. yüzyılın ilerki dönemlerinde ortaya çıkacak olan ulusçu ve ayrılıkçı mücadelelerin ön hazırlığı niteliğinde oldukları anlaşılır.<span class="charoverride11">1</span> Bu hareketler yalnız sosyal kökenleri bakımından değil, dile getirdikleri talepler ve savundukları düşünceler bakımından da çeşitlilik göstermektedir. İmparatorluk içinde kalıp daha adaletli bir düzen isteğinden, özerklik ve hattâ bağımsızlık taleplerine kadar uzanan geniş bir tepkiler yelpazesi, yaklaşan fırtınalı ortamın da habercisidir. Bu koşullarda, aslında kendileri de sömürücü ve ezici bir tabaka olan âyânların bile zaman zaman reayanın taleplerine sahip çıktıkları görülmüştür. İlerde Sened-i İttifak’tan söz ederken buna değineceğiz.</p>

    <p class="paragraf2">III. Selim, bu kargaşa ortamından ancak reformlar yoluyla çıkılabileceğine inanmaktadır. Bazı yazarlara göre Sultan’ın yenilikçi eğilimleri yetişme yıllarına ve babası III. Mustafa’yı örnek almasına dayanır.<span class="charoverride11">2</span> Daha veliaht iken Fransa Kralı 16. Louis ile yazışmış, onun devlet yönetimiyle ilgili görüşlerini almıştır.<span class="charoverride11">3</span> Tahta geçtikten sonra da Ebu Bekir Ratip Efendi’yi Avrupa kurumlarını tanıması ve kendisine bu konuda bilgi aktarması için Avusturya’ya gönderecektir. Bu özel elçi 1792’de yazdığı ayrıntılı raporda, padişaha, Avrupa ülkelerinin askerî, idarî ve siyasî yapılarını ve oradaki yeni düşünceleri anlatmaktadır. III. Selim’in bir başka bilgi ve haber kaynağı da, daha sonraları Osmanlı tarihi üzerine yazacağı kitapla ün kazanacak olan Avusturyalı tarihçi Hammer’dir.<span class="charoverride11">4</span> Bunlara oldukça ters düşen bir görüşe göre ise III. Selim, tahta geçtiği günlerde idealist fakat tecrübesizdir. Genç padişahın kafasında henüz babası III. Mustafa ve amcası I. Abdülhamit’te olduğu kadar bile reform düşüncesi yoktur. Ancak 1792 Rusya yenilgisinden sonradır ki, yenilik düşüncesi onda uyanır ve Nizam-ı Cedîd dönemi böylece başlar.<span class="charoverride11">5</span></p>

    <p class="paragraf2">III. Selim’in reform tasarılarını hazırlarken başvurduğu yöntemin özelliği, devrin ileri gelen kişilerinden (hattâ yabancılardan) “<span class="charoverride10">lâyihalar</span>” (raporlar) istemesidir. E. Z. Karal’a göre, Osmanlı toplumunda yenilikçiliğin özel güçlükleri ve önceki padişahların (özellikle III. Mustafa) uğradıkları başarısızlıklar III. Selim’i, ıslahat hareketlerini bir tek kişinin değil, devletin malı yapmak düşüncesine yöneltmişti; lâyihalar yöntemi de bunun sonucuydu. 1791’de kendisine gönderilen 22 lâyiha, yenilikçi padişahın reform dağarcığını oluşturmasına yarar. Yusuf Akçura, <span class="charoverride10">Osmanlı İmparatorluğu’nun Dağılma Devri</span> adlı eserinde bu lâyihaları, Fransız Devrimi tarihindeki <span class="charoverride10">“Dilek Defterleri”</span>ne (Cahiers de doléances) benzetir.<span class="charoverride11">6</span> Akçura’nın da katılmasıyla hazırlanmış olan eski bir Tarih kitabında da aynı fikre rastlıyoruz.<span class="charoverride11">7</span> Lewis ise, bu benzerliği rastlantısal buluyor.<span class="charoverride11">8</span></p>

    <p class="paragraf2">Lâyihalara başvurma yöntemi, geleneksel bir Osmanlı devlet usulü olan “<span class="charoverride10">meşveret</span>”in (danışma) çerçevesinin yabancılara bile açılacak derecede genişletilip canlandırılmasını göstermesi bakımından dikkat çekicidir. Bir başka ilginç nokta, bu geleneksel yöntemden bu defa artık Batılı düşüncelerin içeriye akışını sağlayıcı yönde yararlanılmış olmasıdır. Gerçekten de, Avrupa’dan esinlenerek yenilikler yapma, III. Selim’in reform anlayışının ayırt edici özelliğidir. O kadar ki, daha sonraları yalnız askerî reformu anmak için kullanılan “<span class="charoverride10">Nizam-ı Cedîd</span>” deyimi bile, ilk başlarda çok daha geniş bir anlamda kullanılmıştır. Bu kapsamıyla Nizam-ı Cedîd, III. Selim’in, “yeniçerileri kaldırmak, ulemanın nüfuzunu kırmak, Osmanlı Devleti’ni Avrupa’nın bilim, sanat, tarım, ticaret ve uygarlıkta yaptığı ilerlemelere ortak kılmak için giriştiği yenilik hareketlerinin bütünüdür”. Bu terim ilk defa olarak padişahla sadrazamı arasındaki bir yazışmada, Fransız Devrimi kastedilerek “<span class="charoverride10">Yeni Düzen</span>” anlamında kullanılmıştı. Sonradan, içerde girişilecek olan yenilik hareketlerine bu adın takılması, Batı’nın ve özellikle Fransızların etkisini göstermek bakımından anlamlıdır.<span class="charoverride11">9</span> Ama benzerlik burada durmaktadır. III. Selim’in yenilikçiliği, devlet sisteminin temellerine dokunmadan onda düzeltmeler yapmaktan ibarettir. Bunun ötesinde ne padişah ne de dönemin ileri gelenleri Fransız Devrimi’nin demokratik ilkelerini kavramak ya da benimsemek durumundadırlar; anlayabildikleri ölçüde de bunlara karşıdırlar.<span class="charoverride11">10</span></p>

    <p class="paragraf2">Ayrıca, özgürlük ve eşitlik ilkelerini getiren Fransız Devrimi’nin, bu esaslarının çeşitli milliyetlerce benimsenmesi halinde, çokuluslu Osmanlı İmparatorluğu için “yıkıcı” sonuçlar doğurması olasılığı da yüksektir. Bu ilkeler zaten önce bu milliyetlerce benimsenecek, Türk-Müslüman “intelligentsia”nın bunlardan etkilenmeleri 19. yüzyılın ikinci yarısını bulacaktır. Devrimin getirdiği “tehlikeler”den biri de, özünde yatan laiklik ilkesidir, din-devlet ayrılığı anlayışıdır. İstanbul yönetici çevrelerini cumhuriyet fikrinden de daha fazla tedirgin eden yenilik buydu.<span class="charoverride11">11</span></p>

    <p class="bas" xml:lang="en-GB">B. REFORMLAR VE UYGULAMA</p>

    <p class="paragraf2">III. Selim dönemindeki başlıca kazanım, <span class="charoverride10">meşveret usulü</span>’nün yeniden canlandırılıp kurumsallaştırılmasıdır. Böylece kararlar, devlet ilerigelenlerinin katıldığı ve padişahın başkanlık ettiği toplantılarda oluşturulmaktadır. Burada düşünceler serbestçe ileri sürülebilmekte, sorunlar enikonu tartışılabilmektedir. Hattâ Padişah, toplantıya katılanların fikirlerini serbestçe savunabilmeleri için onlara destek olmakta, Hatt-ı Hümâyunlarında da bu konuda güvence vermektedir. Bu dönemde oluşturulan bu kurulun adı <span class="charoverride10">Meclis-i Meşveret</span> idi.</p>

    <p class="paragraf2">Bu yenilik, karar almayı kişisellikten çıkardığı, danışma işini az çok kurumsallaştırdığı için ileri bir adımdı. Hattâ Kubalı, bunu padişahın mutlak egemenliğini kendi eliyle ve fiilen sınırlaması yönünde bir davranış saymakta, “Meşrutiyet rejiminin kurulmasını hazırlayan bir hareket” olarak değerlendirmektedir.<span class="charoverride11">12</span></p>

    <p class="paragraf2">III. Selim, siyasî, idarî, adlî, askerî, diplomatik vb. alanlarda birtakım ıslahat kararlarına ihtiyaç olduğunu görerek, bu kurulun gündemini sürekli bunlarla dolu tuttu. Sonuçta ortaya çıkan reform kararlarının başlıcaları şunlardır: Âyânların eskiden olduğu gibi yine seçimle işbaşına gelmeleri, bunların seçimine valilerin hiçbir şekilde karışmaması; şehir kethüdasının (yöneticisi) da halk tarafından seçilmesi ve kadıların buna karışamaması; kadı ve naiplerin (yardımcıları) usulsüz işlemlerine son verilmesi; halktan alınan resimlerin (vergi) sınırlanması vb. Askerî alandaki yenilik ise, Nizam-ı Cedîd ordusunun kurulmasıydı. Diplomatik planda da, belli başlı Batı başkentlerine ilk defa sürekli temsilciler gönderildiğini görüyoruz. Ne var ki, devlet kadrolarının çürümüşlüğü başta olmak üzere pek çok engel, bu kararların hayata geçirilmesine olanak verdirmedi. Alınan önlemleri bütünlemek için çıkarılan ve amacı toprak rejimini yeniden düzenlemek olan tımar ve zeamet kanunnamesi de aynı akıbete uğradı.<span class="charoverride11">13</span></p>

    <p class="paragraf2">Buna karşılık askerî ve diplomatik alandaki atılımlar, ilerki dönemlerin siyasal ve anayasal hareketlerini de besleyecek önemli sonuçlar doğurdu. Batı tipi bir ordu kurma yoluna gidilmesi ve bu amaçla Fransız öğretmen, uzman ve yöntemlerinden yararlanılması, Osmanlı ülkesinde ilk defa olarak Batı’ya dönük bir <span class="charoverride10">asker aydın</span> tipinin doğmasına yol açıyordu. Yabancı ülkelerle sürekli diplomatik temasların kurulması ve bu ülkelere genç kadroların gönderilmesi de, Batı düşüncesinin tanınmasına zemin hazırladı. Böylece, asker aydınlara paralel olarak, Batı’ya dönük bir <span class="charoverride10">sivil aydın</span> tipi de oluşmaya başladı. Bu gelişimle birlikte, o zamana kadar Batı’yla olan ilişkilerin vazgeçilmez aracısı olan azınlık milliyetlere mensup aydınlar, tekelci ve ayrıcalıklı konumlarını yitirmeye başladı. Zaten bir süre sonra bunların bazıları, Batı’nın liberal ve reformist düşüncelerini Osmanlı Devleti çerçevesinde ve bu devletin düzeltilmesi amacıyla değil de, kendi milliyetlerinin bağımsızlık hareketleri için kullanmaya koyuldular. Bu durum, Batı’ya dönük asker-sivil yeni Türk aydınlarının Tanzimat ve Meşrutiyet gelişmelerinde başrolü oynamalarını mümkün kılacaktır.<span class="charoverride11">14</span></p>

    <p class="paragraf2">Böylece, eskinin ulema ocağının yerini alacak <span class="charoverride10">yeni bir aydın</span> tipinin III. Selim döneminde doğmaya başladığı söylenebilir.</p>

    <p class="paragraf2">Bu, Lâle Devri’yle başlayan “çağdaşlaşma”nın III. Selim zamanında kısa vadeli ilk sonuçlarını da vermesi demek oluyordu.<span class="charoverride11">15</span> Kuralsal ve kurumsal katkıları bakımından cılız görünen bu dönem, sosyal-siyasal alanda en önemli ürününü bu yolla vermiş sayılabilir.</p>

    <p class="bas" xml:lang="en-GB">C. TEPKİLER</p>

    <p class="paragraf2">III. Selim yeniliklerinin can damarı olan askerî ıslahat, yani yeniçeri ve öbür asker ocaklarının yeniden düzenlenmesi girişimi, başta bu Ocaklılar olmak üzere pek çok kesimi, özellikle İstanbul yüksek ve orta tabakalarını ve taşradaki âyân ve voyvodaları tedirgin ediyordu. Düzen ve denetimden uzak bir yaşam sürmeye alışmış Ocaklıların yeniden asıl görevleri olan askerliğe döndürülmeleri ve disipline sokulmaları, elbette bunların hoşuna gidecek değildi. Bunu anlamak zor olmuyor. Ama askerî reformdan rahatı kaçanlar arasında yüksek memurlar (devlet ricali) ve özellikle ulema da vardı. Yeniçerilerin ve öbür Ocaklıların aylık (maaş) defterlerindeki sayıları gerçekte olduklarından daha kabarık gösterildiğinden, bunların ulûfe senetleri de sanki bir şirketin pay senetleri gibi piyasada alınıp satılan “kıymetli evrak” haline gelmişti. Devlet ilerigelenlerinin, ulemanın ve İstanbul halkının bir bölümü bunların geliriyle geçinirdi. Asker ocaklarının yeniden düzenlenmesi bu gibi suiistimallere son vereceğinden, bu “iratçılar” (rantiye) takımını zarara uğratacaktı. Nizam-ı Cedîd askerinin araç ve gereçlerinin bir bölümü dışarıdan alındığından, eski askere bunları sağlayan esnafın da (ki bunların da bir kısmı yine yeniçeriydi ya da kayıtlarda öyle görünüyorlardı) kârları azalacaktı. Ulûfe alışverişi sayesinde doğan spekülatif kârların tadını alan tefeciler de bu önlemlerden hoşnut değillerdi. Bütün bu muhalefet cephesine, İlmiye’nin her türlü yeniliğe karşı çıkan kesimini de katmak gerekir. Taşraya gelince, burada da muhalefetin başını âyân ve voyvoda denen, hükümet memurluğundan azma ya da yerinde türemiş “feodal beyler” çekecektir. Çünkü, Osmanlı ordusuna yeniden çekidüzen verilip merkezî hükümetin güçlenmesi durumunda taşrada da reformlara girişileceğinden, bu türedi beylerin keyfî ve zalimce davranışlarının önüne geçilecekti. İşte, temeli ekonomik ve idarî olan bu etkenler birtakım fikrî ve manevî gerekçelerle örtülerek Nizam-ı Cedîd yenilikçiliğinin karşısına çıkıldı.<span class="charoverride11">16</span></p>

    <p class="paragraf2">Öte yandan, yeniliklerin esin kaynağı olarak bilinen Fransa’nın Osmanlı egemenliğindeki Mısır’a saldırması ve bunun sonucu olarak bu devletle diplomatik ilişkilerin kesilip savaş durumuna geçilmesi de (1798), içteki reform karşıtlarını güçlendirmiş, reformcuları ise İngiliz ve Fransız yanlısı klikler halinde parçalamış bulunuyordu.<span class="charoverride11">17</span></p>

    <p class="paragraf2">Bu gelişmeler III. Selim yenilikçiliğinin sonunu hazırladı. Geniş muhalefet cephesinin direnişi ve saldırısı Kabakçı Mustafa ayaklanmasıyla noktalandı. Kalkışma kısa zamanda bütün asker ocaklarını sardı, İstanbul’un tutucu toplum katlarından destek bulup şeyhülislam fetvasıyla “meşruluk” kazandı. III. Selim tahttan indirilip yerine IV. Mustafa geçirildi (1807). Nizam-ı Cedîd kaldırıldı. Islahat yanlıları öldürüldü ya da dağıtıldı (1808).</p>

    <p class="bas" xml:lang="en-GB">D. DEĞERLENDİRMELER</p>

    <p class="paragraf2">Cumhuriyet dönemi tarihçilerinin ve kamu hukuku uzmanlarının büyük bir bölümü bu dönemi esas olarak “olumlu” bir başlangıç saymaktalar. Dayandıkları başlıca gerekçe, “Batılılaşma” ve “hukuk düzeni”ne gidişin bu aşamada başlamış olması şeklinde özetlenebilir. Bu yorum çizgisi, III. Selim’in tahttan indirilmesine yol açan Kabakçı Mustafa olayını da “gerici” bir eylem olarak nitelendirmektedir. Özellikle E. Z. Karal, R. G. Okandan ve H. N. Kubalı bu görüştedir. Kabakçı ayaklanmasının bu açıdan değerlendirilişi konusunda, Cumhuriyet tarih öğretiminin önemli yapıtı <span class="charoverride10">Tarih III</span>’teki şu satırlar da ilginçtir: “Kabakçıoğlu’nun ayaklanmasında, halkı en çok kışkırtan ulema sınıfı idi; ayaklanmayı, şeyhülislam ile sadrazam kaymakamı idare etti. Yenilik aleyhindeki hareket, Patrona Halil İhtilâli gibi bir halk ayaklanması sayılamaz. Bu hareket, eski teşkilatın bozulmasından zarar görecek olan ocaklıların, bir kısım devlet adamlarının ve ulûfe yiyenlerin dini siyasete alet ederek vücuda getirdikleri bir ulema ve yeniçeri gericiliği niteliğindedir.”<span class="charoverride11">18</span></p>

    <p class="paragraf2">Buna karşılık bazı yazarların gözünde bu dönem yenilikçiliği, başlama noktası olarak halkı değil, devleti esas alır; Türk halk çoğunluğunu ezen Osmanlı devlet düzeninin korunmasını amaçlar. Dönemin bir özelliği de “Batı kopyacılığı”dır. Lüks tüketimin artması, halka konan yeni vergiler, Lâle Devri’ni andıran sefahat, sömürü ve yolsuzluklar halkın gözünde “Batılılaşma”yla eş anlam kazanır. Dolayısıyla Kabakçı Mustafa hareketi bir “gericilik” olayı değil, “halkın tepkisi”ni gösteren, “saygıyla karşılanacak bir davranış”tır. Ne var ki bu başkaldırma daha sonra âyân ve ulema tarafından “amacından saptırılmış” ve bir “halk eylemi olma niteliğini de tümüyle yitirmiş”tir.<span class="charoverride11">19</span></p>

    <p class="arabaslik_sol">II. Sened-i İttifak (Sİ)</p>

    <p class="paragraf2">Osmanlı Devleti 19. yüzyıla, İ. Ortaylı’nın deyimiyle “İmparatorluğun en uzun yüzyılı”na<span class="charoverride11">20</span> hızlı bir giriş yaptı. Yenilikçi Padişah III. Selim’in ıslahat hareketi başarısızlığa uğramıştı. Onun tahttan indirilmesi (29 Mayıs 1807), Nizam-ı Cedîd’in ve yenilik yanlılarının dağıtılması, tutucuların yeniden iktidara gelmesi gibi olaylar hızla birbirini izledi. Ancak bu gelişmeler de karşıtlarını yaratmakta gecikmeyecekti. Yenilik yanlısı Rusçuk Âyânı Alemdar (Bayraktar) Mustafa Paşa, İstanbul’dan ve dağıtılan ordudan kaçıp gelen yenilik önderlerinden altı kişinin (Rusçuk Yârânı) kendisine katılmasıyla bir direniş odağı oluşturdu. Bunlar, yenileşme çabalarının devamını sağlamak ve III. Selim’i yeniden tahta çıkarmak için eyleme geçtiler. Edirne’deki Rumeli Ordusu’yla İstanbul’a gelen Alemdar ve arkadaşları duruma elkoyup III. Selim’e karşı ayaklananları ve bunları destekleyen bir kısım ulemayı sindirdiler. Nihayet Alemdar, Babıâli’yi basarak sadrazamlık mührünü eline geçirdi. Ancak, bu arada III. Selim’in öldürülmesi üzerine, IV. Mustafa’nın hal’ edilerek yerine II. Mahmut’un tahta çıkarılmasından başka çare kalmayacaktı (28 Temmuz 1808). Ulema, devlet ilerigelenleri ve yeniçeri ocağı da durumu onayladılar. Bundan sonra, II. Mahmut tarafından sadrazam seçilen Alemdar ile onun destekleyicileri olan Rusçuk yârânı, bir süre için Merkez’deki asıl siyasî güç odağı haline geldiler.<span class="charoverride11">21</span></p>

    <p class="paragraf2">Bu gelişmelerin Osmanlı-Türk anayasa hukuku açısından ilk önemli ürünü, <span class="charoverride10">Sened-i İttifak</span> (Sİ) adlı belgenin ortaya çıkmasıdır.</p>

    <p class="bas" xml:lang="en-GB">A. HAZIRLANIŞI</p>

    <p class="paragraf2">İçinde bulunulan dönemde İmparatorluğun Taşra’sı, âyânlar ve hanedanlar arasında fiilen paylaşılmış durumdaydı. Merkez’deki yeni iktidarın, yani Mustafa Paşa ve Rusçuk yârânının başkenti düzene koymuş olmalarına karşın, ülkede asayişin ve merkezî birliğin sağlanması sorunu gündemdeydi. Merkez’e hâkim olan, yenilik hareketlerine (özellikle askerî alanda) devam etmek isteyen ve bu amaçla da merkezî birlik ve otoriteyi kurmaya çalışan bu güçler, Merkez ile Çevre (Taşra güçleri) arasında bir uzlaşma yolunu aramaya çalıştılar. Nesnel ve öznel koşullar onları şiddet kullanmaya değil, anlaşma ve uzlaşmaya itiyordu. Bir kere, Merkez’den uzak bölgelerde kendileri zayıf, yerel unsurlar ise (âyânlar, hanedanlar, vb.) güçlüydüler. Ayrıca, Alemdar Paşa’nın kendisi de eski bir âyândı, benzerlerine söz geçirebilme olanağına sahipti; şu ya da bu ölçüde taşra güçlerinin de çıkarlarını kollamak durumundaydı. Bu nedenlerle Alemdar, ülkede merkezî birlik ve otoriteyi kurmak, muhtemelen reformlara yeniden başlayabilmek için âyân ve hanedanları itaat altına almak, bunun karşılığında da bunlara birtakım güvenceler vermek amacıyla, “hükümetin tayin ettiği âyânlarla mukavele yapmaya” karar verdi.<span class="charoverride11">22</span></p>

    <p class="paragraf2">Nüfuzlu ve kendinden emin Alemdar, basit kâğıt parçalarıyla yaptığı bir çağrıyla âyânları ve hanedan temsilcilerini İstanbul’da bir toplantıya davet etti. Alemdar’ın rakibi durumundaki Bulgar âyânları ile Kavalalı Mehmet Ali Paşa çağrıya uymadılar. Anadolu’nun ve Arap illerinin uzak bölgelerindekiler de İstanbul’a gelmediler. Arnavutluk ve Kuzey Yunanistan’ın nüfuzlu âyânı Tepedelenli Ali Paşa ise bir temsilci göndermekle yetindi. Toplantıya katılan âyânlar beraberlerinde küçük birer ordu getirmeyi de ihmal etmediler.<span class="charoverride11">23</span></p>

    <p class="paragraf2">Âyânların toplantıya katılma oranı ve sayısı, bir “sözleşme” olarak nitelenen ve bir toplantıdan doğacak olan Sİ’nin ne derece temsilî değer taşıdığı sorusuyla ilgilidir. Ne var ki, gerek o dönemin gerekse günümüzün tarih yazarlarında bu konuda bir netliğe ve görüş birliğine rastlanmıyor. Yukarıda sayılan örneklerden de anlaşıldığı gibi, Anadolu ve Rumeli’nin bütün âyânlarının bu toplantıya katıldıklarını ileri süren Arapyan Efendi’nin iddiası herhalde gerçeğe uymamaktadır. Asım, Şanizade ve Cevdet Paşa tarihlerinde de gelen âyânların hepsi sayılmamış, sadece yedi isim verilmiştir. İ. H. Danişment’e göre bunların sayısı 7’den fazla olmalıdır.<span class="charoverride11">24</span> B. Lewis’e göre ise çağrılı âyânların üçte ikisi toplantıya gelmişlerdir.<span class="charoverride11">25</span></p>

    <p class="paragraf2">29 Eylül 1808’de Kâğıthane köşkünde yapılan bu toplantıya (<span class="charoverride10">Meşveret-i Amme</span>) âyânlardan daha fazla sayıdaki Merkez temsilcileri katıldılar (devlet ilerigelenleri, valiler, ulema, vb.). Alemdar, Meşveret-i Amme’yi bir söylevle açtı. Bunda ağırlık, yeniçeriliğin geriliğine ve yeniden düzenlenmesi gereğine verilmişti. Bu da, sadrazamın esas niyetinin ıslahat hareketlerine ve özellikle askerî reformlara yeniden el atmak olduğunu ortaya koymaktadır. Bundan sonra, siyasal birlik (“yek cihet olma”) gereğini vurgulayan Alemdar, birtakım dilek ve önerilerde bulunarak, Ahmet Cevdet Paşa’nın deyimiyle “gayet samimi olarak” başladığı bu konuşmasına son verdi.<span class="charoverride11">26</span></p>

    <p class="paragraf2">Alemdar’ın önerileri ve ortaya attığı konular oturuma katılanlar arasında tartışıldıktan sonra “meşveret” son buldu. Varılan ortak sonuçlar “<span class="charoverride10">Sened-i İttifak</span>” adı verilen bir protokolle saptandı ve imzalanıp mühürlendi (7 Ekim 1808). Toplantıya katılan âyân ve hanedan temsilcilerinden ise sadece dördü Sened’e mührünü bastı.<span class="charoverride11">27</span> Öbür âyânlar, bağımsızlıklarının sınırlanacağını hissedince askerlerini alıp memleketlerine dönmüşlerdi.<span class="charoverride11">28</span></p>

    <p class="paragraf2">Şu var ki, çekingen ve isteksiz davranan yalnız âyân değildi. Saltanat haklarının tehlikeye girdiğini düşünen II. Mahmut da Sened’i onaylamakta duraksama geçirdi. Ancak, Enderun ileri gelenlerinden Ömer Ağa’nın, “Bu senet sizin istiklâl-i saltanatınıza dokunur. Lâkin reddi dahi kâbil değildir. Şimdilik çaresiz tasdik olunup sonra bunun fesih ve ilgası çaresine bakılmalıdır” şeklindeki önerisine uyarak metne tuğrasını bastı; bir Hatt-ı Hümâyun ile Sİ’yi onayladı.<span class="charoverride11">29</span> İçinde bulunulan koşullar Sultan’a daha geniş bir manevra alanı bırakmıyordu; Alemdar ve siyaseti ağır basmıştı.</p>

    <p class="bas" xml:lang="en-GB">B. GETİRDİKLERİ</p>

    <p class="paragraf2">Sİ’nin başlangıç bölümünde belgenin ortaya çıkış nedeni, devlet ilerigelenleri ile “memâlik hanedanları” arasındaki ayrılık ve çatışmanın devleti yıkım noktasına getirmesi olarak açıklanmıştır. Amaç da, bu durumdan kurtulmak için yeniden birlik oluşturulmasıdır.</p>

    <p class="paragraf2">Sİ’nin âyân ağzından çıkmışçasına kaleme alınan metni yedi “<span class="charoverride10">Şart</span>”tan ve bir “<span class="charoverride10">Zeyl</span>”den (ek) oluşuyor.</p>

    <p class="bos"></p>

    <p class="paragraf2">1. Padişahın kişiliği ve otoritesi devletin temeli olup taahhüt ve güvencemiz altındadır. Ona karşı vezirler, ulema, devlet ilerigelenleri, (yerel) hanedanlar ve asker ocakları sözlü ya da eylemli, açık ya da gizli bir ihanet ya da itaatsizlikte bulunurlarsa, buna yeltenenleri hep birlikte cezalandıracağız. Bu karara uymayanları da yola getireceğiz. Hayatta oldukça kendimiz, daha sonrası için de evlatlarımız ve hanedanlarımız adına, saltanatın korunması ve “fesat ve ihanet”ten uzak tutulması sorumluluğunu üstleniriz.</p>

    <p class="paragraf2">2. Kendimizin ve hanedanlarımızın yaşaması devletin yaşamasına ve güçlenmesine bağlı olduğundan, toplanacak asker de devlet askeri olarak yazılacaktır. Ocaklar buna karşı gelirlerse, elbirliğiyle bunların cezalandırılmasına çalışacağız.</p>

    <p class="paragraf2">3. Hazine ve devlet gelirlerinin toplanması ve korunmasına, padişah buyruklarının yerine getirilmesine çalışmaya, buna karşı gelenleri birlikte cezalandırmaya söz veririz.</p>

    <p class="paragraf2">4. Öteden beri padişah buyruk ve yasaklarının onun mutlak vekili olan sadrazamdan çıkması nasıl kanun idiyse, bundan böyle de öyle olacak, her iş ona sunulup onun izni alındıktan sonra hareket edilecektir. Buna karşı gelenlerden hepimiz davacı olacağız. Ama sadaret makamı da yasadışı ve devleti zarara sokacak işlere kalkışır ya da mutlak yetkisini kötüye kullanıp keyfî hareketlerde bulunursa, bunun önlenmesine de elbirliğiyle çalışacağız.</p>

    <p class="paragraf2">5. Padişah ve devlet otoritesinin korunmasına nasıl kefil olduysak, hanedanların devlete, merkezdeki devlet adamlarının da birbirlerine güven duymaları en büyük şarttır. Bu, birlik içinde birbirimize kefil olmamızla sağlanabilir. Şöyle ki, hanedanlardan birine bir suçu olmaksızın devlet ya da taşra vezirlerinden (valiler) bir saldırı gelirse, hepimiz elbirliğiyle bunu önlemeye bakacağız. Hanedan temsilcilerinin ve bunlar ölünce de hanedanların korunmasını vekiller taahhüt edecek, hanedanlar da kendi yönetimleri altındaki âyân ve ilerigelenleri koruyacaklardır. Hiçbir hanedan kendisine verilen toprakların dışına el atmayacaktır. Aksine davranışlar birlikte önlenecektir. Bütün hanedan ve âyânlar, karışıklık ve ayrılık yaratanları, reayaya zulüm yapanları ve şeriat buyruklarının yerine getirilmesine karşı koyanları cezalandıracaklardır. Hanedanlar vekillere, ulemaya ve büyük-küçük devlet memurlarına haksız işlem yapılmamasına kefil olurlar. Birinin suçu varsa, soruşturma yapıldıktan sonra sadaret makamı suçuna göre onun cezasını vermelidir.</p>

    <p class="paragraf2">6. Başkentteki asker ocakları ayaklanırsa, bütün hanedanlar izin ve çağrı almadan gelerek o ocağı dağıtacaklardır. Bu işe kalkışanlar sıradan kişilerse, bunların soruşturma sonucu idam edilmelerini âyân taahhüt eder.</p>

    <p class="paragraf2">7. Yoksulların ve reayanın korunması esas olduğundan, âyân kendi yönetimindeki yerlerin asayişine ve vergilerin ezici olmamasına dikkat edecektir. Bunun için vükelâ ile hanedanlar arasındaki görüşmeler sonunda haksız vergiler kaldırılacaktır. Hanedanlar birbirlerinin davranışlarını gözetleyecekler, zulüm yapanları devlete bildireceklerdir... İşbu yedi şarta görüşmeler sonunda karar verilip aksine hareket edilmeyeceğine dair yemin edilmiş, yeminlerin belgelenip saklanması için de bu Sened yazılmıştır...<span class="charoverride11">30</span></p>

    <p class="paragraf2">Sİ metninin “şart”larında yer alan başlıca esaslar bunlardır. Senedin sonundaki Ek’te (Zeyl), şartların zamanla değiştirilmesini önlemek için, bundan sonra sadrazam ve şeyhülislam olacakların bu makamlara geçer geçmez bu Sened’i imzalayıp harfi harfine uygulamaları kararlaştırılmıştır. Sened’in bir sureti Beylikçi kaleminde, bir sureti de padişahta bulunacak, gereken kişilere de birer suret verilecektir. Bizzat padişah, bu şartların sürekli ve aralıksız olarak uygulanmasına gözcülük (nezaret) edecektir.</p>

    <p class="paragraf2">Sİ’ye yansıyan toplumsal ve siyasal çelişkiler nelerdir? Bu belgenin sosyo-politik haritası ve bundan sızan hukukî değişmeler nasıl okunabilir?</p>

    <p class="paragraf2">Sİ’deki “şart”ların özü, <span class="charoverride10">ocakların uslandırılması</span>, âyânın Merkez’e (padişah ve sadrazama) <span class="charoverride10">sadakat</span> sözü, Merkez’in de âyâna <span class="charoverride10">güvence</span> vermesidir. Böylece, Merkez/Çevre ya da Merkez/Taşra çatışması renkleri taşıyan bu kutuplaşmadan Merkez’in ve Çevre’nin ayrı ayrı sağladıkları yararlar, açılması gereken ilk iki pakettir. Üçüncü nokta, söz konusu çelişkiden sızan ve genel olarak toplumun çeşitli kesimlerini ilgilendiren yenilik ya da kazanımlardır. Dördüncü ve sonuncu kalem, Sİ’nin işlerliğini sağlayacak güvence ve yaptırımlar konusudur.</p>

    <p class="paragraf2"><span class="charoverride10">Merkez’in sağladığı avantajlar</span>; padişahın ve devletin otoritesine herkesin başeğmesi (Şart 1), sadrazama itaat (Şart 4), malî ve vergisel buyruklara uyma (Şart 3), yeniçeri ocağının padişaha itaati (Şart 1, 2, ve 6), âyânın kendi toprakları dışına el atmaması (Şart 5) diye özetlenebilir.</p>

    <p class="paragraf2"><span class="charoverride10">Âyânın kazanımları</span>; sadrazamın keyfî eylemlerinin önlenmesi (Şart 4), suçsuz yerel hanedanlara haksızlık edilmemesi, bunların sürekliliğinin korunması ve kendi yönetimleri altındaki hanedanları koruma haklarının tanınmasıdır (Şart 5). Büyük âyânların yönetim ve etki alanlarının korunması, hanedan haklarının babadan oğula geçmesinin kabul edilmesi ve bunların kendilerine bağlı küçük âyânlar üzerindeki egemenliklerinin onaylanması, fiilî feodal statülere süreklilik ve hukukîlik kazandırmak demekti.<span class="charoverride11">31</span></p>

    <p class="paragraf2"><span class="charoverride10">Genel kazanımlar</span>; yönetici “kullar”, yoksullar ve reaya ile ilgili güvencelerdir. Bunlar; yine sadrazamın keyfî eylemlerinin yasaklanması (Şart 4), yoksulların ve reayanın korunması, vergilerin haksız ve ezici olmaması (Şart 7), reayaya zulmün yasaklanması (Şart 5 ve 7), suç işlenmesi durumunda soruşturma yapılmadan ceza verilmemesi, cezaların suça göre sadrazam tarafından verilmesi (Şart 5), ayaklanan kişilerin de soruşturma yapılmadan idam edilmemesi (Şart 6) gibi noktalarda belirir. Sİ’de, devlet yönetimine verilmek istenen yön açısından da konumuzu ilgilendiren bir nokta vardır. Padişahın bütün buyruk ve yasaklarının sadrazamdan geçmesi kuralının pekiştirilmesi (Şart 4), bu makama özel bir yer verildiğini göstermektedir.<span class="charoverride11">32</span> Her yeni sadrazamın Sened’deki yeminle bağlı olması ise, Şart 4’te her ne kadar sadrazamdan yine “padişahın mutlak vekili” (Makamı Vekâleti Mutlaka) diye söz edilmişse de, Onu eskiden olduğu gibi sadece padişahın mutlak vekili olmaktan çıkarıyor,<span class="charoverride11">33</span> Sened’le bağlı bir konuma getiriyordu.</p>

    <p class="paragraf2">Buraya kadarki tablodan, pratikteki değerleri ya da gerçeklikleri ne olursa olsun, kazanımların dağılımı bakımından birtakım ara sonuçlar çıkartılabilir. Birincisi; kazanımlar sadece Merkez ile Taşra’yı değil, genel’i ve kamu’yu da ilgilendirmektedir. İkincisi; Merkez ile Taşra egemen güçlerinin kazınımları arasında bir eşitlik ve dengeden çok, Merkez’in daha kârlı çıkması söz konusudur. Üçüncüsü; genel kazanımların (yönetici kullar+yoksullar+reaya) gözden kaçırılmaması gereken önemidir: Keyfîliğin yasaklanması ya da kişi dokunulmazlığı, suçlarda ve cazalarda yasallık (kanunîlik) ilkesinin aranması vb.</p>

    <p class="paragraf2"><span class="charoverride10">Güvence ve yaptırımlar</span>, Sİ’nin işlerliğiyle ilgili önemli bir konudur. Bunlar, manevî ve fiilî karakterde olmak üzere ikiye ayrılır.</p>

    <p class="paragraf2">Sİ’deki karşılıklı söz verme (taahhüt) ve bağlanmalar, yine karşılıklı yeminlerle pekiştirilmiştir. Dolayısıyla, güvence ve yaptırımlar ilk bakışta <span class="charoverride10">manevî, ahlakî ve dinîdir</span> (Allah’a ve Peygamber’e yemin).</p>

    <p class="paragraf2">Padişah, mutlak hakları gözönünde bulundurarak yemin dışı bırakılmışsa da, sadaret makamı ile devlet ilerigelenlerinin verdikleri sözler ve ettikleri yemin, Onu da bağlamaktadır. Zeyl’deki ifadeler de bunu doğrular. II. Mahmut’un metni imzalamadaki duraksamaları, Ömer Ağa’nın sözleri de aynı yönde yorumlanmalıdır. Sonunda, padişahlık tuğrasının metne basılmasıyla kendini gösteren onay, padişahın da Sened’le bağlandığı anlamına gelir. Kaldı ki Sened’in bir suretinin kendisine verilmesi, uygulamadaki denetimini sağlamak içindi.<span class="charoverride11">34</span></p>

    <p class="paragraf2">Sİ, tarafları mânen bağlayan yemin dışında, <span class="charoverride10">fiilî</span> ya da <span class="charoverride10">pratik</span> güvence ve yaptırımlar da içermektedir. Bunlardan bazıları önleyici ve caydırıcı karakterdedir. Âyânın; vekillere, ulemaya, devlet memurlarına haksız işlem yapılmamasına kefil olması (Şart 5), sadrazamın keyfî eylemlerini (Şart 4) ve hanedanlara yönelen haksızlıkları elbirliğiyle önlemeye çalışması (Şart 5), zulüm yapanları devlete bildirmesi (Şart 7), hanedanların başka topraklara el atmalarına elbirliğiyle engel olması (Şart 5) gibi.</p>

    <p class="paragraf2">Birtakım güvence ve yaptırımlar ise daha <span class="charoverride10">aktif</span> ve <span class="charoverride10">bastırıcı</span> karakter taşır. Âyân; padişaha itaatsizliği (Şart 1), özellikle yeniçerilerin itaatsizliğini (Şart 2), malî ve vergisel buyruklara uymamayı (Şart 3), reayaya zulüm yapılmasını, şeriat buyruklarının yerine getirilmemesini ve bu gibi eylemlerin faillerini cezalandıracak, asker ocaklarında bir ayaklanma olursa izin almadan gelerek dağıtacaktır (Şart 6).</p>

    <p class="paragraf2">Görülüyor ki, güvence ve yaptırımların bir kısmı genel düzeni koruyucu, bir kısmı merkezin otoritesini, bir başka bölümü de bizzat âyânların çıkarlarını koruyucu niteliktedir. Yine bu güvence ve yaptırımlar, devlet aygıtı dışında, örgütlü olmasa bile (âyânlar kendi aralarında örgütlenmiş, kurumsal bir yapı oluşturmuş değillerdi) <span class="charoverride10">kolektif</span> bir karakter taşımaktaydı.</p>

    <p class="bas" xml:lang="en-GB">C. UYGULAMA</p>

    <p class="paragraf2">Sİ’nin uygulanışına gelince; buna, “uygulanmayışı” demek daha doğru olur. Çünkü Sİ, Alemdar’ın ortadan kaldırılmasından sonra unutuldu ve hükümden düştü. Sİ’nin imzalanmasıyla Alemdar’ın bir ayaklanma sonucu ölümü arasından topu topu beş hafta geçmişti (7 Ekim 1808/15 Kasım 1808). Böylece Sİ’nin pratikteki etkisi ve önemi çok sınırlı kaldı.<span class="charoverride11">35</span> Bunun nedenleri üzerine çeşitli varsayımlar kurulabilir.</p>

    <p class="paragraf2">Bir kere, Sİ’deki esasların uygulanabilmesi büyük çapta, âyânın elbirliğiyle davranabilmesine bağlıydı. Zaten örgütlü ve kurumlu olmayan âyân ise birliğini koruyamadı ve merkezî hükümet, Alemdar’ın safdışı kalmasından sonra âyânın ilerigelenlerini birer birer ayıklayıp etkisizleştirdi.<span class="charoverride11">36</span></p>

    <p class="paragraf2">Ayrıca Sİ’de, uygulamayı ve verilen sözlerin tutulup tutulmadığını denetleyecek “özel bir örgüt” de öngörülmemişti.<span class="charoverride11">37</span> Bunun akla gelebilecek ideal şekli, temsilî değeri ve sürekliliği olan bir kurul, parlamento benzeri bir tartışma ve denetleme organı olabilirdi. Sİ, böyle bir denetim sistemi ve organı oluşturmadığı gibi, “isyan hakkı”nın meşruluk koşullarını da belirtmemişti. Bu yüzden de daha baştan “Ölü doğmuş bir belge”ydi.<span class="charoverride11">38</span></p>

    <p class="paragraf2">Sİ’nin her yeni sadrazam ve şeyhülislâm tarafından imzalanması usulü de, bu belgenin sürekliliğinin ve kalıcılığının ne kadar zayıf olduğunu göstermektir. Alemdar’dan sonra bu belgeyi yeniden ortaya çıkarıp imzalayan bir sadrazam olmamıştır.</p>

    <p class="bas" xml:lang="en-GB">D. DEĞERLENDİRMELER</p>

    <p class="paragraf2">Sİ sorunsalı ve değerlendirmeleri başlıca üç öbekte toplanabilir: Belgeyi doğuran sosyo-politik <span class="charoverride10">etkenler</span>, belgenin <span class="charoverride10">hukukî niteliği</span> ve tarihsel anlamı ya da <span class="charoverride10">katkısı</span>.</p>

    <p class="arabaslik_sol">1- Sİ Olayı</p>

    <p class="paragraf2">Meşveret-i Amme’yi ve Sİ’yi yaratan sosyo-politik çerçevenin değerlendirilmesinde, Merkez ve Çevre güçlerinin karşılıklı ağırlıklarının tartılması asıl kalkış noktası olmalıdır. Bu konuda, yazarlar arasında, ilk bakışta belki dikkati çekmeyen önemli yaklaşım farkları vardır. Sİ, hangi güçlerin eseriydi? Tartışma konusu budur.</p>

    <p class="paragraf2">Bir grup yazara göre Sİ, âyânların (taşra güçleri) Merkez’e dayatıp kabul ettirdikleri bir belgedir. İnalcık şöyle diyor: “Yeniçeri ocağının, aşağı tabaka halk ve ulemanın işbirliği”yle gerçekleştirdiği Kabakçı Hareketi’ne karşı, “taşra âyânını ve hanedanları temsil eden Alemdar Mustafa Paşa”nın müdahalesi, duruma elkoyması ve “diktatörlük devri”, siyasal bakımdan, “Taşrada hâkim âyânın, devletin karar verme yetkilerini fiilen ele geçirme mücadelesi şeklinde” yorumlanabilir. Sİ tarihsel açıdan, “büyük âyânın devlet iktidarını kontrol altına alma teşebbüsünü ifade eder.” Savaş ve ihtilâl ortamı içinde iktidarı ele alan âyânlar, padişahın mutlak otoritesi karşısında açıkça kendi durumlarını güvenceye bağlamak amacıyla bu belgeyi kabul ettirmişlerdir. “Yeniçeriler örneğini izleyen âyânlar Sultan’a, Sened-i İttifak adı verilen bir anlaşma belgesi imzalatmışlardır.”<span class="charoverride11">39</span> Alemdar’ı âyânların bir temsilcisi, onun iktidarını da âyânların iktidara tırmanışı olarak gören İnalcık’tan farklı olarak, daha çok Merkez’in bir adamı şeklinde değerlendiren Karal da, farklı bir noktadan hareket etmekle birlikte aynı sonuca ulaşır. Şöyle ki; âyânlarla başedecek durumda olmayan Bayraktar, “bu senedi mevcut şartların içinde realist bir düşüncenin neticesi olarak kabul etmiş”tir, dolayısıyla Sİ bir âyân dayatmasıdır.<span class="charoverride11">40</span> Bazı hukukçulara göre de Sİ; âyân ve beylerin padişaha ya da hükümet merkezine kabul ettirdikleri,<span class="charoverride11">41</span> hattâ metnini de bizzat daha önceden hazırladıkları<span class="charoverride11">42</span> ya da “kendisi de bir âyân olan Alemdar Mustafa Paşa’nın (II. Mahmut’a) zorla kabul ettirdiği”<span class="charoverride11">43</span> bir belgedir.</p>

    <p class="paragraf2">Bunun tam karşı kutbunda ise, Sİ’yi Merkez’in ya da daha doğrusu Merkez adına davranan Alemdar’ın bir buluşu, formülü ve dayatması olarak algılayan görüş yer almaktadır. Örneğin Kubalı’ya göre, askerî yenilikler için vakit kazanmak isteyen Alemdar, derebeyi kesilen âyânları geçici olarak da olsa tatmin ederek devlete bağlamak için, “çok realist bir düşünce ile” söz konusu senedi “tanzim ve kabul ettir”miştir.<span class="charoverride11">44</span> Shaw’lar da aynı yönde düşünüyor, reform ve özellikle askerî reform hareketini yeniden başlatmak isteyen Alemdar’ın âyânı kazanmak amacıyla “kendi kişisel prestijini kullanmak zorunda kaldığı”nı yazıyor.<span class="charoverride11">45</span></p>

    <p class="paragraf2">Bu zıt yorumlar arasında kalan, ikinci yoruma daha yakın olmakla birlikte, Merkez ve Çevre güçlerinin ağırlıklarını birlikte hesaba kattığından, daha dengeci ve uzlaştırıcı sayılabilecek bir üçüncü yaklaşım daha vardır. Buna göre; birinci ve ikinci yaklaşımlardan farklı olarak Sİ, âyânın ya da Merkez’in tek yanlı olarak dayattığı bir formül değil, esas olarak Merkez kaynaklı, fakat çevre güçleriyle “<span class="charoverride10">anlaşma</span>” ve “<span class="charoverride10">uzlaşma</span>”yı simgeleyen bir metindir. Sİ’yi, Merkez’e bağlılığı yeniden kurmak için yönetimde ıslahat yapılması ve bu yolla da muhalefetin kaldırılması perspektifinde kavrayan Özçelik bu grupta yer almaktadır. Yazara göre Sİ, iç ve dış zayıflatmayı gidermek ve otoriteyi yeniden sağlamak amacıyla “memleketin ilerigelenleriyle anlaşma zarureti”nden doğmuştur. Böylece Osmanlı tarihinde ilk defa olarak “kamuoyu”nun dikkate alınması zorunluluğu da kendini göstermiştir. Sİ toplantıları da âyânın Merkez’e karşı güvenini biraz olsun güçlendirmiş sayılır.<span class="charoverride11">46</span> Bu belgeden bir “sözleşme” ya da “anlaşma” terimleriyle söz edip Merkez ve Taşra güçlerinin rolüne birlikte yer veren, “sözleşmenin asıl hararetli taraftarları” olarak da “bir kısım âyânın desteğini kazanan bürokratlar”ın Merkez güçleri adına oynadıkları aktif role özellikle işaret eden Berkes de bu yaklaşımı benimsemiş sayılmalıdır.<span class="charoverride11">47</span> Okandan’ın Sİ’yi, âyânların Merkez’e zorla kabul ettirdikleri bir belge olarak gördüğüne yukarıda değinilmişti; ancak yazar, Alemdar’ı âyânların bir temsilcisi sayan İnalcık’tan farklı olarak, Merkez ile Çevre arasında bir arabulucu konumunda ele aldığı için, kısmen bu gruptaki düşüncelere de yatkınlık içindedir. Yazara göre Alemdar, “feodal muhalefeti etkisiz hale getirme”ye çalışan, bununsa ancak merkezî hükümetin keyfî işlemlerinin önlenmesiyle gerçekleşebileceğini düşünen ve bu amaçla da âyân ve beylerle hükümet arasında “anlaşma” zemini arayan bir arabulucudur.<span class="charoverride11">48</span></p>

    <p class="paragraf2">Sİ’nin sosyo-politik kurgusunu kavramak bakımından, bu üçüncü ve sonuncu yaklaşım gerçeklere daha uygun düşüyor görünmektedir.</p>

    <p class="paragraf2">Bir kere Taşra güçleri olgusunun Merkez üzerinde uzun zamandan beri süregelen baskısı ne olursa olsun, Meşveret-i Amme ve Sİ formülleri doğrudan doğruya âyândan gelen istek, zorlama ya da dayatmalardan doğmuş değildir. Âyânlar kendiliklerinden İstanbul’a gelip “şart”larını dayatmamışlardır. Düşünce, girişim ve çağrı, merkezî birlik ve reformculuk adına çözüm arayan, sadrazam olarak devletin Merkez güçlerinin başında yer alan, Rusçuk yârânı gibi Merkez güçleriyle işbirliği yapmış ve yapmakta olan bir kişiden (Alemdar) gelmektedir. Ayrıca, âyânların da hepsi bu çağrıya uymadıkları gibi, toplantıya katılanların bir bölümü de tartışmaların aldığı seyri görünce silahlı maiyetlerini alıp memleketlerine geri dönmüşlerdir. “İttifakname” metninin önce âyân tarafından hazırlanıp sonra Merkez’e dayatıldığını<span class="charoverride11">49</span> kanıtlayacak bilgilere ise rastlanmıyor. Ama bunun tersini düşünmek için daha güçlü karineler vardır: Meşveret-i Amme bir Merkez girişimidir, Merkez güçleri temsilcilerinin (ricali devlet, ulema, vb.) sayıca çok daha ağır bastığı bir kuruldur; hattâ Sİ esaslarının Merkez güçlerinin bir ön toplantısında oluşturulduğu izlenimi bile edinilmektedir.<span class="charoverride11">50</span> Nihayet, Sİ “şart”larından da Merkez’in Taşra’ya oranla çok daha kazançlı çıktığı anlaşılmaktadır. Bu durumda, Sİ’nin <span class="charoverride10">Magna Carta Libertatum</span> ile olaysal benzerlik içinde görülmesi de<span class="charoverride11">51</span> doğru değildir. 1215’te İngiliz feodallerinin (baronlar) Londra’yı alıp Kral Yurtsuz Jean’ı köşeye sıkıştırıp kendi şartlarını dayatmaları olayı ile, 1808’de Müslüman-Türk feodallerinin (âyân, hanedan temsilcileri, vb.) basit kâğıt parçalarıyla yapılmış bir davete kısmen uyarak, askerlerini ise “ne olur ne olmaz” düşüncesiyle peşlerine takarak Payitaht’a gelmeleri, sonra da bunlardan bazılarının adeta kerhen bir “ittifakname”ye imza koymaları olayı arasında anlamlı farklar vardır.</p>

    <p class="paragraf2">Öte yandan Sİ, bir Merkez dayatması olarak da görülemez. Bir kere, tek yanlı dayatma ile “senet” imzalanması ya da imzalatılması özel hukuk ilişkilerinde görülebilecek bir şey olsa bile, devlet yönetimine ya da kamu hukukuna ilişkin alanda böyle bir olasılık düşünülemez. “ Merkez dayatması” bir buyruk biçimini alabilir, bunun klasik ve mantıkî biçimi budur; bir “senet”le sonuçlanan pazarlık ise, ister istemez “iki taraflılık” unsurunu da içerir. Biraz daha açarsak; Meşveret-i Amme ve Sİ olguları, Merkez’in durup dururken ve hiçbir merkezkaç zorlama yokken tasarladığı birer formül değildir. Amaçlanan ve beklenen, Merkez adına siyasal birliğin yeniden kurulması ve reformlar için uygun ortam hazırlanması ise de, bunun temelindeki itki merkezkaç sosyal faktörlerden başkası değildir. Bu taşra güçleridir ki, önce “sosyal muhatap” sonra da bir sözleşmeye “taraf” sayılmakta, basit bir ödünden öteye birtakım güvenceler elde etmektedirler. Ayrıca unutmamak gerekir ki, artık Merkez’in bir temsilcisi saydığımız Alemdar da eski bir âyândır ve onun başkentteki yükselişi, âyânın da iktidara tırmanışı anlamına gelmektedir.<span class="charoverride11">52</span> Bu nedenlerle, Sİ’yi Merkez’in bir buluşu saysak bile, Merkez dışı güçleri yok sayan, sadece Merkez’in tek yanlı dayatması olgusuna yer veren ikinci yaklaşımı paylaşabilmek zordur.</p>

    <p class="paragraf2">Bu durumda Sİ, egemen ve yönetici güçlerin Merkez ve Taşra kanatları arasındaki çelişkileri karşılıklı ödün ve güvencelerle gidermek, siyasal bunalımı atlatmak amacıyla Merkez güçleri tarafından ya da bunlar adına sahneye konan bir “geçici mutakabat” arayışı olarak görünmektedir.</p>

    <p class="arabaslik_sol">2- Hukukî Niteliği</p>

    <p class="paragraf2">Sİ, hukukî açıdan ne türde bir belgedir? Önce onun “ne olmadığı”nı saptamak daha uygun olur.</p>

    <p class="paragraf2">Sİ, geleneksel Osmanlı hukuk kaynaklarından herhangi birine benzememektedir. Bir kere, dinsel kaynaklı ya da İslam hukuku kurallarına göre düzenlenmiş bir “şeriat belgesi”, bir fetva ya da “hüccet-i şer’î” değildir. Kanun, kanunname, adalet fermanı, vb. gibi örfî hukuk işlem türlerine de girmez. Yasa ve anayasal belgelerdeki hukukî belirlilikten ve objektif dilden yoksundur; hukuk diliyle değil, hanedanların ağzından çıkmışçasına kaleme alınmış olup bir sistematiği de yoktur. Belgeyi oluşturan topluluk da, yasa ya da yasa benzeri kurallar koymaya yetkili bir kurul değildir.<span class="charoverride11">53</span> Meşveret-i Amme, devletin sürekli kurum ve kurulları arasında yer almaz, bir kerelik (ad hoc) oluşturulmuş, işlevi siyasal bunalımı çözmek ve uzlaşma yolları aramaktan ibaret olan bir “toplu görüşme” kuruludur. Kısaca bu nedenlerle Sİ, ne içeriği ne de onu yaratan “organ” açısından, geleneksel Osmanlı hukuk kaynaklarına ya da bilinen monarşik anayasal belgelere (ferman, misak anayasa) benzer.</p>

    <p class="paragraf2">Sİ’nin “ne olduğu”na gelince; doktrinin üzerinde birleştiği nokta onun <span class="charoverride10">iki taraflı</span> bir belge, bir <span class="charoverride10">misak</span><span class="charoverride11">54</span> ya da <span class="charoverride10">sözleşme</span> olarak<span class="charoverride11">55</span> görülmesidir. Bu niteleme bazı yazarlar tarafından <span class="charoverride10">Magna Carta</span> ile kurulan benzerlikle de desteklenmektedir.<span class="charoverride11">56</span></p>

    <p class="paragraf2">“Misak” ya da “sözleşme” nitelemesi, Sİ’nin hukukî kimliğine en uygun düşen terimleme olabilir. Gerçekten, tarihsel ve sosyal bir veri olan Merkez/Taşra zıtlaşması Meşveret-i Amme’ye ve Sİ’ye de yansımaktadır. Meşveret, sosyolojik açıdan bu ikili saflaşmayı içerir. Sİ metni de, gerek esasları gerekse güvenceleriyle <span class="charoverride10">karşılıklılık</span> ve <span class="charoverride10">iki taraflılık</span> gibi unsurları taşımakta, bu nedenle bir sözleşme özelliği göstermektedir.</p>

    <p class="paragraf2">Ancak yine de, “misak” ya da “sözleşme” nitelemelerini birtakım olgularla düzelterek, çekinceler çerçevesinde kabul etmek daha doğru olur. Özetle yinelemek gerekirse; Taşra güçlerinin Merkez’i sarsan bir olgu olmasına karşın, Sİ girişimi bunlardan gelen bir zorlama ve dayatma ürünü değildir; daha çok Merkez patentli ya da ağırlıklıdır. Benzetme konusu <span class="charoverride10">Magna Carta</span>’da ise dıştan dayatma ve iki taraflılık çok açıktır. Ayrıca, imzacı Taşra unsurları az ve isteksiz, hükümdar da sonradan ve istemeyerek devreye girmiş görünmektedir. Ağırlık ve inisiyatif, Merkez adına davranan ve âyânların da desteğinden yararlanan yöneticilerdedir. Bu nedenlerle, sosyo-politik düzlemde varolan Merkez/Çevre zıtlaşması, Sİ’nin hazırlanışında ve hukukî niteliklerinde aynı ölçüde belirgin değildir. Dolayısıyla, karşılıklı uzlaşmayı ve krizi atlatmayı amaçlayan Meşveret-i Amme ve Sİ, Merkez’in ve Taşra’nın egemen güçleri arasındaki “geçici mutakabat” arayışları doğrultusunda, bugünkü deyimlerle, bir “yuvarlak masa”, bir “ortak platform” ya da “konsensus metni” karakterleri de gösterir. Benzerlerine çok daha sonraları Türkiye Cumhuriyeti’nde, özellikle 1960 sonrasında rastlanan bu gibi “<span class="charoverride10">kriz aşıcı mutakabat</span>” girişimlerinin ise klasik iki taraflı sözleşme olmaktan farklı özellikler taşıdıkları meydandadır.</p>

    <p class="arabaslik_sol">3- Katkısı</p>

    <p class="paragraf2">Bugün, geriye doğru uzanan bir bakışla Sİ nasıl değerlendirilebilir? Onun, siyasal-anayasal gelişmelerimiz içindeki yeri nedir? Farklı değer yargılarından yola çıkan yazarlar, bu olay hakkında son tahlilde “olumlu” ya da “olumsuz” olmak üzere karşıt yargılara ulaşıyorlar. Bir de, bu kutuplaşmanın dışında kalan, daha “nüanslı” bir yaklaşımdan söz edilebilir.</p>

    <p class="paragraf2">Bu yaklaşımlardan birincisine <span class="charoverride10">hukukçu bakışı</span> egemendir. “Devletin merkezî iktidarının sınırlanması”, bu değerlendirmelerin anahtar kavramı olup Sİ bu açıdan olumlu bir ilerleme sayılmaktadır. Örneğin Onar, padişah ve hükümet üzerinde bir “üstün hukuk kuralı” yarattığı için Sİ’yi Osmanlı İmparatorluğu’ndaki “ilk amme hukuku kaidesi ve hukuk devletine doğru gidiş”in bir belirtisi olarak ele almaktadır. Yazar, İngiltere’deki anayasal gelişmelerin de lordlarla hükümdar arasındaki mücadeleden kaynaklandığını ve kralın yetkilerinin önce soylular sonra da halk tarafından sınırlandığını hatırlatarak şöyle devam ediyor: “Bizde de bu tekâmül seyri takip edilse idi, belki hakiki bir âyân meclisi, senato teşekkül eder ve daha sonra bu meclis bir de halk meclisi ile tamamlanmak suretiyle tam bir tarihi tekâmül şeklinde parlamenter bir sisteme doğru gidilebilirdi.”<span class="charoverride11">57</span> Merkezî devletin mutlakiyetinin feodal dengelerle sınırlanması tezini, bir başka açıdan Kubalı’da görürüz. Yazar; saltanat hakkının objektif (dıştan) bir sınırlamaya tâbi tutulması olarak gördüğü Sİ olayının bir tür “feodal temsil fikri”ni de içerdiğini belirtiyor. Bu nedenlerle Sİ, “monarşi tarihimizin meşrutî şekle doğru gelişmesi yolunda göze çarpan” ilk örnek olması bakımından özel bir anlam taşır.<span class="charoverride11">58</span> Abadan/Savcı’ya göre de Sİ, anayasalı devlet rejimine geçişte ilk ve önemli rolü oynamıştır.<span class="charoverride11">59</span> Özellikle Savcı, Sİ’yi iki açıdan olumlu bir aşama saymaktadır. Birincisi, padişahın o güne kadar Tanrı’dan aldığı iktidarını artık yeryüzü güçlerine (âyânlar) dayandırmak zorunda kalmış olmasıdır. Bu, egemenliğin kaynağının gökten yere inişini, sırf tanrısal olmaktan çıkıp bir ölçüde “beşerileşmesi”ni ifade eder. İkinci önemli nokta, bu iktidarın ilk defa olarak, kullanılışı bakımından da bir sınırlamaya bağlanmış olmasıdır. Bu özellikleriyle Sİ, “hiç olmazsa biçimsel anlamında demokrasi”ye doğru bir gelişmenin kapısını açmıştır.<span class="charoverride11">60</span> Aldıkaçtı da, iktidarın müstebit karakterinin kendi dışından sınırlanması olayı olarak değerlendirdiği Sİ’yi, “demokrasi düzenine gidişin ilk çabası, ilk belirtisi” saymakta, onda, uyrukluk açısından padişah ile âyân arasında bir çeşit “içtimaî mukavele” özelliği bulmaktadır.<span class="charoverride11">61</span> Son bir örnek olarak Akın, Sİ’nin “hukuk devleti kurma yolunda atılmış bir adım” sayılabileceğini yazıyor.<span class="charoverride11">62</span></p>

    <p class="paragraf2">Tam öbür kanatta yer alan yazarlarsa, Sİ’nin demokratikleşme sürecinde “olumlu” bir adım olduğu görüşüne karşı çıkıyorlar. Bu yaklaşımda daha çok <span class="charoverride10">sosyolojik</span> bir bakış açısı egemendir. Dayanılan ortak gerekçe, Sİ hareketinin iticisi sayılan toplumsal tabaka ya da sınıfın (âyân, derebeyliği ya da feodalite) çağdışı niteliği oluyor. Avcıoğlu’na göre “derebeylerin zorba yönetimini meşrulaştırma” amacıyla padişaha “baskı”yla kabul ettirilen Sİ, aslında “eşkıyalığın meşrulaştırılması” anlamına gelen bir “utanç belgesi”dir.<span class="charoverride11">63</span> Sİ’nin, derebeylik olgusunu Avrupa’daki feodalite gibi “meşrulaştırarak” hakların babadan oğula geçmesini amaçladığını kaydeden Soysal, böylece, “Batı toplumlarında feodal düzen çoktan tarihe karışır ve onun yerine burjuva düzeni geçerken, Osmanlı toplumu, otoritesine her yerde boyun eğdiren merkezci bir devlet yapısına henüz kavuşmuş olmamakta, tam tersine, derebeylerin egemen oldukları bir düzene doğru kaymaktaydı” diyor.<span class="charoverride11">64</span> Tanilli’ye göre de Sİ, “âyân ve derebeylerin egemenliği”ni vurgulayan, bu nedenle de bir “ileri atılım” sayılmaması gereken, “merkezî otoritenin zayıflamasıyla feodaliteye doğru çözülme”yi simgeleyen bir belgedir.<span class="charoverride11">65</span> Başka yazarlarda da, Sİ’yi “modern devlet yapısı ve ideolojisiyle uyuşmaz bir belge”<span class="charoverride11">66</span> sayarak olumsuzlayan, fiilî feodal yerinden yönetimciliği kurumlaştıran bu belgenin uygulanmasını önleyip merkeziyetçi modernleşmeye adım atan II. Mahmut’un tutumunu da olumlayan<span class="charoverride11">67</span> yorumlara rastlamaktayız.</p>

    <p class="paragraf2">Hukukî ve sosyolojik değerlendirmeleri birlikte götüren üçüncü ve <span class="charoverride10">karma</span> bir yaklaşım özellikle İnalcık, bir ölçüde de Berkes tarafından temsil ediliyor. İnalcık’a göre, siyasal tarih açısından büyük âyânın devlet iktidarını denetimi altına alma girişimi demek olan Sİ olayı, eyaletlerdeki egemen güçlerin ve onların hayat görüşünün ifadesi olması bakımından “gelenekçi”dir; bu yüzden de “modern devlet anlayışına aykırı bir akımı temsil eder”. Şu var ki, “bu belgeye tarihimizde istibdat ve mutlakiyeti sınırlama amacı güden hareketler içinde bir yer vermek mümkündür”. Burada âyân, halkın “temsilcisi ve koruyucusu rolünü” de üstlenmekte, özellikle keyfî vergiler konusundaki direnişinde de reaya kendisini desteklemektedir. İnalcık; Türkiye’de derebeylik döneminin milletin hiç olmazsa bir bölümünde padişaha karşı reayalık ve kulluk duyguları yerine, özgürlük ve adalet duygularını uyandırdığını ve bu “zadeler devri”nin halk egemenliği dönemini hazırladığını ileri süren Ziya Gökalp’in bu tezlerini aşırı ve abartılmış, ama özünde gerçek payı da bulunan düşünceler sayarak şöyle devam eder: Gerçekten, II. Mahmut döneminde belli başlı âyânlar ortadan kaldırıldığı zaman, padişahın mutlak ve merkezî otoritesine karşı koyabilecek hiçbir kuvvet kalmamış, ülke tam bir “istibdat devri”ne yeniden dönmüştür. İnalcık’a göre, modern bir devlet anlayışını temsil etmeyen “gelenekçi” Sİ hareketi yine de İmparatorluğun sosyal ve siyasal yapısını değiştirecek bir başlangıç olabilirdi. 19. yüzyılda nasıl Balkanlar’da padişaha tâbi Hıristiyan prenslikler ortaya çıkmışsa, Anadolu’da da birtakım yerel beylikler kurulabilirdi. Fakat böyle bir gelişmenin “Türk birliğinin zararına” sonuçlar doğuracağı kanısında olan yazar, “merkeziyetçi ve mutlakiyetçi saltanatın bunu önleyen çabalarını (II. Mahmut reformları/BT) olumlu bir hareket olarak” övmekten de geri kalmamaktadır.<span class="charoverride11">68</span> Sİ’nin, Osmanlı egemenliğinin mutlak gücünün paylaşılması anlamına geldiğini belirten Berkes’te de benzeri değerlendirmelere tanık olmaktayız. Yazara göre; “Alemdar’ın bu amaçla padişahlık makamı ile âyânı uzlaştırmak tasarısı gerçekleşmiş olsaydı, belki daha o zamandan beri bir Âyân Meclisi kurulacaktı.” Ne var ki, bozulmuş Osmanlı rejiminden kurtulma isteği, Sİ biçimi bir “uzlaşma”yla gerçekleştirilememiştir.<span class="charoverride11">69</span></p>

    <p class="paragraf2">Sİ değerlendirmelerinde, <span class="charoverride10">Magna Carta</span> ile yapılan karşılaştırmalar da bir başka tartışma konusudur. Bazı yazarlar bu iki olay ve belge arasında paralellik bulmaktadır. Aldıkaçtı, yapılış ve hazırlanış özellikleri ile hükümdarın soylulara ya da âyânlara verdikleri hak ve güvenceler açısından iki belge arasında benzerlikler görmektedir.<span class="charoverride11">70</span> Onar ve Tunaya’da, Sİ, <span class="charoverride10">Magna Carta</span> çağrışımı uyandırıyor.<span class="charoverride11">71</span> Küçükömer’e göre, Osmanlı toplumunda büyük toprak mülkiyetine bağlı yeni bir sınıf olarak beliren âyân gerçeği karşısında eğer “İngilizlerde olduğu gibi bir <span class="charoverride10">Magna Carta</span> aranacaksa, bu (...) olsa olsa Sened-i İttifak’ta bulunabilir.”<span class="charoverride11">72</span> Ortaylı da Sİ’yi “modern devlet yapısı ve ideolojisiyle uyuşmaz bir belge” saymakla birlikte, onu <span class="charoverride10">Magna Carta</span>’ya benzetmekte, sadece “çok gecikmiş bir <span class="charoverride10">Magna Carta</span>” olarak nitelemektedir.<span class="charoverride11">73</span> S. Akşin’e göre ise, benzerlikler iki noktadadır: Vergilerin saptanması ve cezalandırmada “hukuk devleti arayışı.”<span class="charoverride11">74</span></p>

    <p class="paragraf2">Karşı görüşte yer alan Berkes’e göre ise, iki belge arasında bir benzerlik aramak yanlıştır. İlk başlarda lordlara hak tanıyan <span class="charoverride10">Magna Carta</span> zamanla burjuvaları da bir heyet, sınıf ya da “<span class="charoverride10">état</span>” olarak kapsamına alan bir anlayış ve uygulamaya açılabilmişti. Osmanlı İmparatorluğu’nun, birbirinden kopuk ve bir sınıf bilincine sahip olmayan kişilerden oluşan derebeyliği ise feodalizm demek olmadığı gibi, Sİ de, feodal hakları olan beyler sınıfı ile bir Baş-Bey durumundaki hükümdar arasında yapılmış bir sözleşme değildir. Padişah, beylerin sadece birincisi ya da başı olmaktan çok öteye, bütün toplum üzerinde despotik yetkileri olan bir hükümdardır. Ne İslam ne de Osmanlı hukukunda ulema, umera ve reaya hukuk karşısında bir “heyet”, bir sınıf olarak görülmüşlerdir. Haklar ancak bireyler içindir. Bu temel farklar yüzündendir ki, İngiltere’de <span class="charoverride10">Magna Carta</span> demokratik bir gelişmenin kapısını açarken, Osmanlı İmparatorluğu’nda Sened-i İttifak’ın böyle bir işlevi olmamıştır.<span class="charoverride11">74</span></p>

    <p class="paragraf2"><span class="charoverride10">Magna Carta</span>’yla kurulan benzerlikler konusunda uzlaştırıcı bir görüşe sahip olan İnalcık ise Sİ’nin, hükümdar iktidarının yerel güçlerce sınırlanması bakımından <span class="charoverride10">Magna Carta</span>’ya benzediğini, ancak ondan farklı olarak, daha baştan, liberal-demokratik bir gelişimin hazırlanmasına yetecek niteliklere sahip olmadığını belirtiyor. İki noktada benzerliklere (vergi ve ceza) işaret etmiş olan S. Akşin de, Sİ’nin şu farklılıklarını vurguluyor: Kurumsallaşma getirmemesi; ticaret ve kent özerklikleri diye bir tasası olmaması; Padişahın, Kral Yurtsuz Jean’dan farklı olarak yenik değil, güçlü konumda bulunması.<span class="charoverride11">75</span></p>

    <p class="paragraf2">Sİ ile ilgili bu yaklaşımlar, aralarında farklara ve hattâ zıtlıklara rağmen yerinde tespitlerde bulunuyorlar. “Hukukçu bakış”, olayın sosyolojik perde arkasına dikkat etmemekle, sorunu “iktidarın sınırlanması” soyutlamasına indirgemekle birlikte, Sİ’nin hukuk gelişmelerimiz içindeki anlamını vurgulamış oluyor. “Sosyolojist” denebilecek ikinci yaklaşım, olayın hukuk katındaki anlamını pek vurgulamadığı için tek yönlü bir bakışa sahip olsa bile, hukuk olaylarının ardındaki somut gerçeği gün ışığına çıkarmak gibi bir yarar sağlıyor. Herhalde, bu farklı yaklaşımları birlikte götüren yorumlar, Sİ gerçeğini bütün yönleriyle kucaklama bakımından daha fazla şansa sahip olacaktır.</p>

    <p class="paragraf2">Bize öyle geliyor ki, hukuk literatürü Sİ’ye gereğinden fazla bir önem vermiştir. Yukarki zıt görüşler bile bu noktada birbirleriyle buluşmaktadır. Şu farkla ki; birinciler Sİ’yi hukuk soyutunda yüceltmekte, uygulanmamasından adeta bir hayal kırıklığı duymakta, ikinciler ise Sİ’yi olumsuzlarken, onun “feodaliteyi meşrulaştırma” işlevini fazlasıyla ön plana çıkartmaktadır. Her iki yönden gelen büyültmelerin bir nedeni, Sİ’yi gerçek bir “sözleşme”, hattâ âyân dayatması sonucu ortaya çıkan bir “misak” olarak görmekle ilgilidir. Maddî gerçeklerin ise bu yönde olmadığına, Sİ’nin Merkez girişimiyle sahneye konan bir uzlaşma tasarısı olduğuna yukarıda yeterince değinilmişti. İkinci neden, Sİ’yi bir “ilk” mukavele olarak ele almaktır. Bu da doğru sayılamaz; Osmanlı yönetimi daha önceleri de kendi uyruklarıyla buna benzer pek çok “mukavele” yapmış, haklar ve ayrıcalıklar tanımış, günü geldiğinde de bunları geri almakta güçlük çekmemiştir.<span class="charoverride11">76</span> Nihayet, Sİ’nin kârlıları olarak sadece ya da esas olarak âyâna yer verilmesi, abartmaların bir başka nedeni olabilir. Oysa, yine yukarıda değinildiği gibi, Merkez’in ve Kamu’nun Sİ’den sağladığı çıkarlar da önemlidir.</p>

    <p class="paragraf2">Bu döküm, Sİ’yi bir de şöyle sorgulamayı mümkün kılıyor: Sİ, bir “sözleşme” karakteri taşımasına rağmen aslında Merkez’i güçlendirici bir siyasal operasyon mudur? Onun Merkez’e zaman kazandırması, nefes aldırması, hemen hiç uygulanmaması ya da uygulanamaması gibi noktalar bu soruyu akla getiriyor. Eğer gerçek bu yöndeyse, o zaman klasik hukuk yaklaşımının Sİ’de bulduğu değerler ile her iki (hukukî ve sosyolojik) yaklaşıma ortak olan ve Sİ’yi bir “âyân dayatması” sayan görüşler bir kez daha temelsiz kalacaktır. Varsayımlar doğruysa, Sİ, klasik hukuk bakışının onda bulduğu olumlu değerleri (iktidarın sınırlanması vb.) zaten o ölçüde taşımamakta, esef duyulan noktada ise (uygulanmayışı) sanki asıl işlevini görmektedir: Merkez’e toparlanma ve atağa kalkma olanağı sağlaması. Bu durumda Sİ’nin “unutulup gitmesi”nden değil, işlevini gördükten sonra yerini, somut koşulların asıl güçlü alternatifi olan “merkezîleştirici modernizasyon” programına bırakmasından söz etmek daha doğru olacaktır.</p>

    <p class="paragraf2">Bu bağlamda, III. Selim tarzı bir yenilikçi okulunda yetişmiş ve onun programını yeniden uygulatmak için başkente gelmiş olan Alemdar’ın, sadece Merkez ve Taşra arasında değil, III. Selim ile II. Mahmut tipi merkeziyetçi reformcular arasında da bir köprü oluşturduğu düşünülebilir. Belki de onu II. Mahmut’tan ayıran, bir iç iktidar çatışmasının harcıâlem karakteristikleri dışında, II. Mahmut’tan farklı olarak, merkezî reformlar ve modernleşme programını, âyânları da koruyarak gerçekleştirmeyi tasarlamasından başka bir şey değildir.</p>

    <p class="paragraf2">İşte bu şekilde, Sİ’nin feodalite ile Merkez’in çatışmasından ya da birincinin ikinciye kendini dayatmasından doğan bir belge olarak görülmesi dışında bir bakış açısı getirilebilir. Bu takdirde, Kamu’nun Sİ ile elde ettiği “yönetimde adalet ve yasallık” gibi kazançların da, devlet yapısını sağlamlaştırma dürtüsünden kaynaklanmış olabileceğini düşünme fırsatı doğar. Dolayısıyla, Sİ gibi bir “misak”ta cılız biçimde uç veren hak, adalet, âdil ve yasal yönetim aranışlarının, 30 yıl sonra daha ayrıntılı ve tantanalı bir şekilde, ama bu defa tek taraflı bir işlemle, bir fermanla (Gülhane Hatt-ı Hümâyunu) ortaya çıkışı pek de şaşırtıcı olmayabilir. Belki böylece Sİ olayı, III. Selim’le başlayıp II. Mahmut’la gelişen ve Tanzimat’ı da içine alan merkezîleştirici ıslahatçılık çerçevesinde yer alır, çizgidışı bir olay sayılmaz.</p>

    <p class="paragraf2">İkinci tartışma gergefi, siyasal değişmelerde âyânlara yüklenen olumlu ya da olumsuz rollerle ilgilidir. Klasik hukukçu yaklaşımı onların sınıfsal açıdan geri, feodal karakterini gözardı etmek gibi bir kusurla yüklüydü. Bazı yazarlar da, Türkiye’de İngiltere benzeri bir evrim şansının varolmuş olabileceği yolunda varsayımlar ileri sürmekteydi. Sosyolojik yaklaşımı benimseyenler ise feodal gerilikten, anakronizmden haklı olarak söz etmekle birlikte, söz konusu sosyal tabakanın neden ileri atılımlarda yer alamayacağı konusunu derinleştirmiyorlar. “Feodalizm çağının kapandığı”nı belirtmek bu açıdan yeterli değildir. Çünkü en azından 19. yüzyılda Balkanlar’daki Hıristiyan milletlerin feodal unsurları, onları yerel ve ulusal temsilî (hattâ anayasalı) rejimlere götüren gelişmeler içinde yapıcı roller oynamışlardır. Dahası, 20. yüzyılda bile feodal unsur ve ideolojilerin, gerek despotizme gerekse ulusal köleliğe karşı verilen mücadelelerde payı olmuştur (1905 ve hattâ 1979 İran devrimleri, Türkiye’deki Kurtuluş Savaşı, Afganistan’daki bağımsızlık hareketleri, vb.).</p>

    <p class="paragraf2">Bizce ayırt edici olan, 1808 olayında rol alan âyân tabakasının özünde gerici/tutucu (feodal) olması değil, özel konumları ve ilişkileri nedeniyle temsilî, hukuka bağlı, giderek anayasalı (meşrutî) bir yönetime yönelecek ya da yönlendirilebilecek bir durumda olmamasıdır. Bu eksiklik muhtemelen Müslüman ve Türk âyânlarına (feodallerine) özgü bir durumdur. Balkanlar’daki diğer milliyetlerin feodal unsurlarının oynadıkları roller hatırlandığında, bu fark daha açık bir şekilde görülebilir. Gerçekten, Romanya (Eflâk, Boğdan), Yunanistan (özellikle Mora) ve Sırbistan beyleri, 19. yüzyılda kendi ülkelerinde yükselen yarı özerk, temsilî rejimlerde aktif ve olumlu roller oynayabilmişlerdir. Sanırız, iki temel faktör bunda etkili olmuştur: Kapitalizm öncesi (feodal) sınıfların, yanıbaşlarında ya da önlerinde az çok gelişmiş ulusal burjuvazilerini bulmaları ve bununla bağlantılı olarak, ulusal kurtuluş ve bağımsızlık gibi, demokratik açıdan da ilerletici ve geliştirici bir ortamda yer almış olmaları. Osmanlı İmparatorluğu’nun Türk ve Müslüman feodalleri ise, ekonomik ve kültürel durumlarındaki gerilik bir yana, hemen hemen mevcut olmayan bir ulusal burjuvazinin ya da burjuvazilerin sürükleyici gücünden de yoksundular. Ayrıca bunlar, tarihsel özelliklerin bir sonucu olarak, ulusal bağımsızlık mücadelesi gibi ilerletici ve demokratikleştirici bir gündem maddesiyle karşı karşıya bulunmuyorlardı.</p>

    <p class="arabaslik_sol">III. II. Mahmut Yenilikçiliği</p>

    <p class="paragraf2">Tanzimat öncesi reformculuğunun doruk noktası II. Mahmut dönemidir (1808-1839). Bu dönemin ilk yılları reformculuk ortamının hazırlanmasıyla geçmiştir.</p>

    <p class="bas" xml:lang="en-GB">A.ORTAM</p>

    <p class="paragraf2">II. Mahmut’un tahta çıktıktan sonraki ilk işi, istemeye istemeye de olsa Sİ’yi onaylaması olduysa, ikincisi de bunun hemen ardından Alemdar’ı gözden çıkarmak ve eseri olan Sİ’yi ortadan kaldırmak oldu.</p>

    <p class="paragraf2">Bundan sonra padişah iki değişik kaynaktan gelen muhalefetle karşılaşır. Birincisi, Fransız Devrimi’nin esintileriyle de gelişen ve Osmanlı egemenliği altındaki Türk ve Müslüman olmayan halkları etkisi altına alan ulusçuluk akımı ve bunun yaratacağı ulusal bağımsızlık hareketleridir (özellikle 1804-1817 Sırp ve Yunan ayaklanmaları). Bu tepki kaynağına, hareketlerdeki yabancı devlet paylarını da unutmamak koşuluyla, “Türk ve Müslüman olmayanların ulusal tepkisi” denilebilir. İkinci tepki kaynağı ise, yeniden canlanan geleneksel feodal muhalefettir. Bu da, Alemdar’ın öldürülmesi, Sİ’nin uygulanmaması sonucu II. Mahmut’a karşı doğan güvensizlik ortamında, derebeyi, âyân ve diğer yerel güçlerin saltanata karşı depreşen direnişidir. Özellikle Tepedelenli Ali Paşa, kısmen de M. Ali Paşa ayaklanmaları, bu çizginin en bilinen örnekleridir.</p>

    <p class="paragraf2">Görülüyor ki, II. Mahmut’un az ilerde ele alınacak olan reformları, padişahın iç dünyasından doğmuş tasarılar olmadıkları gibi, birer lütûf ya da ihsan da değillerdir. Bunlar, Hıristiyan ve Müslüman (Türk olmayan) halkların ya da feodal beylerin taleplerine, merkezî iktidara karşı muhalefetlerine ve bunun sonucunda doğan dağılma tehlikesine karşı düşünülmüş önlemlerdir. Bu yüzden de, aşağıdan gelen baskı sonucu ortaya çıkmışlardır<span class="charoverride11">.77</span></p>

    <p class="paragraf2">II. Mahmut da tıpkı III. Selim gibi, bu toplumsal çalkantıların ve devlet yönetimindeki çözülmenin reformlarla atlatılabileceği inancındaydı. Şu farkla ki, yumuşak ve kararsız tutumlarıyla tanınan III. Selim’in tersine, katı ve radikal yöntemler kullanmak, II. Mahmut’un başlıca özelliğidir. Öte yandan, bu özelliğin bir sonucu olarak II. Mahmut’un yöntemi, Sİ tipi formülden de ayrılır. Sİ’nin sunduğu “hayat iksiri”nin özü padişah ile âyân arasında uzlaşmanın sağlanmasıydı. İşte II. Mahmut, bu uzlaşmayı ya da Sİ tarzı çözümü reddetmiştir. Genç padişahın Alemdar ve Sİ engellerinden kurtulduktan sonra girişeceği reformların en önemli özelliği, bunların Merkez’i yeniden alabildiğine güçlendiren nitelikleridir.<span class="charoverride11">78</span></p>

    <p class="paragraf2">II. Mahmut, 1812 Rus savaşının bitiminden sonra ilk iş olarak feodal muhalefete karşı yıldırıcı bir siyaset izlemeye koyuldu. Bu aşamada henüz eylemler, reformların önünde koşmaktadır. Padişah ilkin reformlar için ortalığı temizlemektedir. Bu program çerçevesinde önce paşa ve beylerin direnişi kırıldı, âyânların belli başlıları safdışı bırakılarak merkeze bağlı siyasal birlik yeniden sağlandı. Kürt feodalitesi büyük çapta yıpratılarak Doğu’da Merkez’in etkisi yeniden yaratıldı.<span class="charoverride11">79</span> Feodal güçlere karşı girişilen mücadelenin hukukî cephesi olarak da tımar sistemi kalıntılarıyla sipahiliğin kaldırılması dikkat çekmektedir. Böylece feodalitenin ya da yerel hâkim güçlerin ekonomik ve askerî dayanakları sarsılmış oluyordu.<span class="charoverride11">80</span></p>

    <p class="paragraf2">II. Mahmut, bu “temizlik işleri” aşamasında ikinci büyük darbeyi, özerkleşen askerî güce indirdi ve yeniçeri ocağını ortadan kaldırdı (Vaka-i Hayriye, 1826). Bu, askerî gücün siyasî güce tâbi kılınması demektir. Askerlerin siyaset alanından çekilmeleri, 1876’da Abdülaziz’in tahttan indirilmesinde Harbiye Komutanı ile öğrencilerinin oynadıkları rol dışında, II. Meşrutiyet öncelerine kadar sürecektir. Ama yeniçeriliğin kaldırılması, Sultan’ın mutlak egemenliğini fiilen dizginleyen bir engelin de ortadan kalkması demek olacaktı.</p>

    <p class="bas" xml:lang="en-GB">B. REFORMLAR VE UYGULAMA</p>

    <p class="paragraf2">Feodal ve merkezî askerî güçlerin oluşturduğu engelleri yıkmayı başaran II. Mahmut’un önü açılmıştı. İmparatorluğu yeniden örgütleme yolunda sınırsız bir güce ulaşan hükümdar artık sıranın, siyasal birliği pekiştirecek idarî düzenlemelere geldiğini gösteren reformlarına girişti.<span class="charoverride11">81</span> Bu amaçla, <span class="charoverride10">merkeziyetçilik</span> yönünde adımlar atıldı. Eyaletlerin başına hem mülkî hem de askerî yetkilere sahip müşirler, sancaklara da ferikler atandı. Taşrada, mülkî yönetimin gücü askerî otoritenin gücüyle desteklenmek isteniyordu.<span class="charoverride11">82</span> Ulemanın malî ve idarî özerkliğinin kaldırılması, yeni okulların açılarak genç kadroların yetiştirilmesi gibi atılımlar da, merkezî-bürokratik sistemin oluşturulması açısından anlamlıydı.</p>

    <p class="paragraf2">Böylece II. Mahmut, sırasıyla Alemdar’dan, Sİ’den, âyânın, yeniçerilerin ve ulemanın baskısından kurtulmuş olarak yeni bir yönetim yapısı kurdu. Bu yapının tek ve rakipsiz gücü artık Padişah’tır. Bütün bu veriler ışığında II. Mahmut yenilikçiliğinin Anayasa Hukuku açısından bir “üçlü güçlendirme programı” olduğunu söyleyebiliriz: <span class="charoverride10">Devlet-Toplum</span> ilişkilerinde <span class="charoverride10">Devleti güçlendirme</span>, Devlet aygıtı içindeki <span class="charoverride10">merkezî otorite-yerel otorite</span> çelişkisinde <span class="charoverride10">Merkez’i güçlendirme</span>, merkez güçleri (Saray, sadrazam, ordu, ulema...) arasındaki sürtüşmede de <span class="charoverride10">Saray’ı güçlendirme</span>.</p>

    <p class="paragraf2">II. Mahmut’un yeni devlet programının ilk iki aşamasına yukarıda kısaca değinildi. Programın üçüncü cephesini merkezî devlet aygıtı (cihazı) içinde girişilen yenilik çabaları oluşturmaktadır. Bunlar iki ana öbekte toplanabilir. Birinci önemli değişiklik, <span class="charoverride10">sürekli danışma ve karar organlarının</span> kurulmasıdır. Askerî konularda <span class="charoverride10">Dâr-ı Şûra-yı Askerî</span>, adlî alanda <span class="charoverride10">Meclis-i Vâlâ-yı Ahkâm-ı Adliye,</span> idarî konularla ilgili olarak da Dâr-ı Şûra-yı Babıâli bunların en önemlileridir. Konumuzu daha yakından ilgilendiren <span class="charoverride10">Meclis-i Vâlâ-yı Ahkâm-ı Adliye</span> (kuruluşu 1837), adliye örgütünün en yüksek kurulu olup TC dönemindeki Danıştay ve Yargıtay’ınkilere benzer yetkilere sahipti. Kurul, Tanzimat yeniliklerinin gerektireceği nizamnamelerin yanısıra yasaların hazırlanmasında da görevlendirilecekti.<span class="charoverride11">83</span> Böylece, adeta bir danışma meclisi rolü oynayan bu meclisten Kubalı, “bir nev’î teşrî organı” diye söz eder.<span class="charoverride11">84</span> Berkes de bu meclislerin yaratılmasıyla “hukuk devleti mekanizmasının kurulmasına doğru bir adım atılmış” olduğu inancındadır. Yazara göre Meclis-i Vâlâ-yı Ahkâm-ı Adliye, en üst adalet kurumu olarak, Tanrı buyruğu ya da padişah iradesi dışında insan düşünüşü ile kurallar konabileceğini, gerektiğinde de bunların değiştirilebileceğini göstermek bakımından önemli bir yenilikti. Böylece, “hükümdarlık kanununun daha çok dünyasallaşmasına paralel olarak, geleneksel hukuktaki eşitsizliğe dayanan farkların kalkmasına doğru, yani devletin demokratikleşmesine doğru ilkel (de olsa-BT) bir adım atılmış oluyordu.”<span class="charoverride11">85</span></p>

    <p class="paragraf2">Merkezî devlet aygıtının yeniden düzenlenmesinde ikinci yenilik, devletin ana organları arasında görev (fonksiyon) <span class="charoverride10">ayrılığının</span> ve bunun yanısıra da “<span class="charoverride10">kabine usulü</span>”nün uç verişidir. Yukarıda değinilen, biri idarî öbürü yargısal alanda görevli iki meclisin kurulması, idarî ve yargısal görevlerin birbirinden ayrılması yolunda bir başlangıçtı.<span class="charoverride11">86</span> Yalnız bu kadar değil; idare birimi içinde de fonksiyon ayrışmasına rastlanacaktır.</p>

    <p class="paragraf2">Eski düzende <span class="charoverride10">sadrazam</span>, padişahın mutlak vekili sıfatıyla bütün devlet işlerini kendi elinde toplamıştı. Ama zamanla devlet yönetiminin karmaşık bir hal alması, bu işlerin ayrı örgütlerle sürdürülmesini ve bunlar arasında uzmanlığa dayalı bir görev ayrılığının doğumunu artık zorunlu kılmaktaydı. Bunun gereği II. Mahmut döneminde yerine getirildi. Bütün egemenlik hakları, başta yürütme yetkisi olmak üzere, eskiden olduğu gibi yine padişahın elinde kalmakla birlikte, sadrazam bu yeni zorunluluklar ve ilkeler gereği, mutlak vekil olma sıfatını yitirmekte, silikleşmekteydi. Yetkilerini öbür hükümet erkânıyla paylaştığından, kendisi sadece hükümetin birliğini temsil eden bir kişi, “<span class="charoverride10">hâzırlar arasında nâzım</span>” (düzenleyici) durumuna geçmiş oluyordu. Bu olgudan yola çıkılaraktır ki, sadrazamlık unvanı bu dönemde başvekillik sıfatıyla değiştirilecek, ayrıca dışişleri, içişleri, ticaret, maliye, evkaf gibi yeni bakanlıklar da kurulacaktır. İşte bütün bu yenilikler, “<span class="charoverride10">hükümdara karşı sorumlu bir kabine sistemi</span>”ne doğru bir adımın atılmış olduğunu gösterir.<span class="charoverride11">87</span></p>

    <p class="paragraf2">Bu dönemde <span class="charoverride10">yönetici tabakanın sosyal kökeni</span> açısından da bir değişme meydana geldi. Sadrazamlık (başvekillik) makamına ve diğer mevkilere sarayda yetiştirilen köleler ya da devşirmeler değil, halk arasından yetişmiş, yabancı dil bilen ve özgür kişiler gelmeye başladı.<span class="charoverride11">88</span> Müsadere usulünün kaldırılması da bunların görev güvenceleri ve kişisel güvenlikleri açısından ileri bir adımdı ve kuşkusuz, yönetilenlerin de yararınaydı.</p>

    <p class="paragraf2">Bu dönemlerde, <span class="charoverride10">İdare-Halk ilişkileri</span> ile ilgili yenilikler de yapıldı. İlk dikkati çeken reform, kamu hizmeti görenlerle ilgili olarak çıkarılan yeni yasalardır. 1838 tarihli <span class="charoverride10">Tarik-i İlmiyeye Dair Ceza Kanunname-i Hümâyunu,</span> kadıların yetkilerini kötüye kullanmalarını önlemek ve rüşveti ortadan kaldırmak amacını güdüyordu.<span class="charoverride11">89</span> Aynı yıl çıkarılan <span class="charoverride10">Memurine Mahsus Ceza Kanunu</span>, memurların işleyebilecekleri suçları ve bunların cezalarını saymakta, kanunsuz ceza verilemeyeceğini ve keyfî cezaların kaldırıldığını açıklamaktaydı. Yasa, kamu hizmetlilerinin işleyebilecekleri suçların önceden ve açıklıkla belirtilmemiş olduğunun da bir itirafı idi. Böylece, ceza adaletinin o güne kadar kurulamamış olduğu kabul edilmiş oluyordu. Yeni metinle, Osmanlı ceza hukukunun “<span class="charoverride10">zulüm suçu</span>” ve “<span class="charoverride10">siyaseten katl</span>” cezasından uzaklaşması yolunda bir adım atılmıştır.<span class="charoverride11">90</span></p>

    <p class="paragraf2">Devlet-Toplum ilişkileri açısından bu dönemin diğer katkıları, <span class="charoverride10">mülkiyet hakkı ile din ve vicdan özgürlüğü ve eşitlik</span> alanındadır. Yeniçeriliğin tasfiyesinden sonra II. Mahmut, devlet hizmetinde bulunmuş kişilerin ölünce mallarına elkonması (müsadere) usulünü kaldırarak bunların mülkiyet ve miras haklarına güvence getirdi; hukukî ve ekonomik durumlarını az da olsa düzeltti.<span class="charoverride11">91</span> Gerçi müsadere yasağı uygulamada hemen sonuç doğurmadı ve uzun süre kurumsallaşamadı,<span class="charoverride11">92</span> ama getirilen ilke yalnız bu kişilerin hakları bakımından değil, rasyonel ve çağdaş bir İdare’nin ihtiyaçları açısından da zorunlu ve olumlu bir atılımdı.</p>

    <p class="paragraf2">Öte yandan, uyruklar arasında din ve mezhep farkları nedeniyle ayrım yapılmaması ilkesinin benimsenmesi de, din ve vicdan özgürlükleri ve eşitlik yolunda ilerlendiğini gösteriyordu. II. Mahmut bu çığırı 1837’deki şu sözleriyle açmıştır: “Ben, tebaamın Müslümanını camide, Hıristiyanını kilisede, Musevisini de havrada fark ederim. Aralarında başka gûna (türlü) bir fark yoktur. Cümlesi hakkındaki muhabbet ve adaletim kavîdir (sağlamdır) ve hepsi hakikî evladımdır.”<span class="charoverride11">93</span> Yine II. Mahmut, 1837 Mayısı’nda Şumnu’da halka yaptığı konuşmada da şöyle diyordu: “Siz Rumlar, siz Ermeniler, siz Yahudiler, hepiniz Müslümanlar gibi Allah’ın kulu ve benim tebaamsınız; dinleriniz başka başkadır; fakat hepiniz kanunun ve iradei şahanemin himayesindesiniz. Size tarh edilen vergileri ödeyin; bunların kullanılacakları maksatlar sizin emniyetiniz ve sizin refahınızdır.”<span class="charoverride11">94</span></p>

    <p class="paragraf2">Gerçi, çeşitli dinlerin “<span class="charoverride10">millet</span>” sistemi adı altında oldukça özerk bir şekilde örgütlenmiş olduğu Osmanlı İmparatorluğu’nda din ve vicdan özgürlükleri alanında hoşgörülü bir ortam öteden beri varolmuştu. Ama, bağımsızlık hareketlerinin ya da ayaklanmaların başlamasıyla bu durumun değişmeye yüz tuttuğu da söylenebilir. Örneğin, 1804 Sırp ayaklanmasının ileri sürdüğü talepler arasında, “kiliselerin tamirine, çan çalınmasına ve mabetlerde haç takılmasına müsaade edilmesi” taleplerinin de yer almış olmasına bakılırsa,<span class="charoverride11">95</span> 19. yüzyıl başlarında dinsel özgürlüklerin hiç de imrenilecek durumda olmadığı anlaşılır.</p>

    <p class="bas" xml:lang="en-GB">C. DEĞERLENDİRMELER</p>

    <p class="paragraf2">II. Mahmut dönemi de farklı değer yargılarından kalkılarak farklı şekillerde değerlendiriliyor.</p>

    <p class="paragraf2">Merkezî monarşinin sınırlanmasını en önemli ölçü ve bu açıdan da Sİ’yi olumlu bir gelişme sayanların bir bölümü, II. Mahmut dönemini bu yönden bir geriye dönüş olarak değerlendirmektedirler. Örneğin, âyânı “yenilik hareketleri” ve “iyi yönetim” yanlısı olarak görüp Sİ’yi de “padişah ve hükümetin iradesi üstünde bir hukuk kaidesi yaratma” çabası şeklinde nitelendirmiş olan S.S. Onar’a göre bu dönem “gene polis devleti anlayışının devam ettiği”ni göstermiştir.<span class="charoverride11">96</span> Sİ’yi “demokrasi düzenine gidişin ilk çabası, ilk belirtisi” saymış olan O. Aldıkaçtı da, II. Mahmut dönemini “despotluk rejimi”nin ya da “müstebit idare”nin devamı olarak görüyor.<span class="charoverride11">97</span></p>

    <p class="paragraf2">Buna karşılık merkezî birlik ve otoritenin sağlanmasını baş sorun sayıp taşra güçlerinin denetimine sokulmasını bu açıdan zorunlu ve yerinde görenler ise II. Mahmut dönemini esas olarak olumlu yönde değerlendirmekteler. Örneğin, Sİ’nin, Onar’a benzer bir şekilde, Osmanlı İmparatorluğu’nun toplumsal-siyasal yapısını değiştirebilecek bir hareketin temeli olabileceğini kabul etmiş olan İnalcık, bu yoldaki gelişmelerin “Türk birliğinin zararına” sonuçlar verebileceğini düşünerek, “merkeziyetçi ve mutlakiyetçi saltanatın ( II. Mahmut dönemi - BT) bunu önleyen çabalarını bugün de olumlu bir hareket olarak” yorumluyor.<span class="charoverride11">98</span> Bu yolla “devlet otoritesinin yeniden kurulduğu”na dikkati çeken Üçok-Mumcu da aynı sonuçta birleşiyorlar.<span class="charoverride11">99</span></p>

    <p class="paragraf2">Sİ olayını zaten feodal ve çağdışı güçlerin bir eylemi olarak görüp olumsuzlayan yazarlar ise, II. Mahmut yeniliklerini merkezin birliğini sağlayıcı yönlerinden dolayı olumlu bir gözle süzüyorlar.<span class="charoverride11">100</span></p>

    <p class="paragraf2">Dönemi, h<span class="charoverride10">ukukta batılılaşma</span> ya da <span class="charoverride10">çağdaşlaşma</span> kavramları açısından yargılayanlar da var. Kubalı bu dönem yenilik hareketlerini yüzeysel, taklitçi, amaç ve yöntemleri bakımından antidemokratik bulmakla beraber, “Batılılaşma” açısından o zaman için önemli ve değerli birer atılım sayar. Bazı hak ve özgürlüklerin güvence altına alınması (mülkiyet hakkı, din ve vicdan özgürlüğü), sürekli danışma organlarının kurulması, devlet işlerinin padişah karşısında fiilî bağımsızlık elde etmeye başlamış bir “kabine” tarafından ve “fonksiyon ayrılığı” ilkesine göre yürütülmeye başlanması başlıca ileri adımlardır. Bu veriler, “meşrutî sisteme doğru yüründüğü”nü de gösterir.<span class="charoverride11">101</span> “Hukukta çağdaşlaşma” ölçüsü Okandan’ın da kullandığı değer yargısıdır. Yazar; bakanlar kurulunun oluşması, meşveretin kurumsallaşması, idarî ve yargısal fonksiyonların birbirinden ayrılması, idarî görevlilerin yetkilerini aşmalarının önlenmesi çabalarını “pozitif amme hukukumuzun gelişmesi yönünde büyük önem” taşıyan atılımlar şeklinde tanımlar.<span class="charoverride11">102</span></p>

    <p class="paragraf2">II. Mahmut yeniliklerini siyasal çağdaşlaşma açısından tartan Berkes, özellikle din ile devlet, adalet ile şeriat ayrılığının başlangıcını vurgulaması bakımından bu dönemin “çağdaşlaşma sürecinin yeni bir aşaması” olduğu kanısındadır. Yazar, II. Mahmut hareketinin “mutlakiyetçi monarşi kurma” yönünü gözardı etmemekte, ancak bunu “Osmanlı geleneği doğrultusuna en uygun deney” saymaktadır. Ayrıca bu yönüne karşın, yönetilenleri “reaya” olmaktan çıkarıp “tebaa” ya da “halk” yapan, kapıkulluğunu kaldırıp onun yerine sınıf, ırk ve din farkı gözetilmeden oluşturulan sivil bürokrasi olgusunu getiren, kapıkulu ordusu yerine farklı bir askerî örgüt kuran, sürekli “meclisler” yaratan bu modeli “istibdat yönetimi olarak tanımlamak” da, Berkes’e göre “bir yüzyıl kadar sonra kurulan cumhuriyet rejiminin ilk aşamasını diktatörlük rejimi olarak nitelendirmek gibi eksik ve yanıltıcıdır.” Böylece yazar, II. Mahmut’un yöntemleri ile Atatürk’ün girişimleri arasındaki “benzerlikler”e işaret eder.<span class="charoverride11">103</span> II. Mahmut mutlakiyetçiliğini eleştiren, ancak yenilikçiliğini benimseyen B. Savcı da bu dönemi “aydınlık despotizmi” (despotisme éclairé) şeklinde nitelemektedir.<span class="charoverride11">104</span></p>

    <p class="paragraf2">Görülüyor ki, II. Mahmut yenilikçiliğiyle ilgili sorunlar başlıca iki noktada odaklaşmaktadır. <span class="charoverride10">Despotizm</span> tartışmaları ve <span class="charoverride10">idarede merkezileştirici rasyonalizasyon</span>. İç içe geçmiş olan bu iki sorun, İmparatorluğun çokuluslu yapısı bakımından ve bir başka örnekle karşılaştırılarak (Çarlık Rusyası) biraz daha açılabilir.</p>

    <p class="paragraf2">Aslında, 19. yüzyıl başlarından itibaren Osmanlı padişahlarının egemenliği fiilen daralmıştı; uygulamada karşı-dengeler vardı. Bazı ülkeler bağımsız (Yunanistan) ya da yarı bağımsız (Eflak, Boğdan, Sırbistan) duruma gelmişlerdi. Bazı geniş bölgeler Babıâli yönetimine sözde bağımlıydılar (Girit, Trablus, Arabistan); gerçekte ise isyankâr paşaların (Girit’te Mehmet Ali), yabancı devletlerin (Güney Akdeniz’de Fransızlar) ya da yerel güçlerin (Arabistan) etkisi ve yönetimi altındaydılar. Dicle ve Fırat kıyılarındaki “milletler” de pek az bağlılık gösteriyorlardı. Karadeniz ve Bosna’da yerel âyân duruma hâkimdi. İlkel de olsa yerel temsile dayalı organlar Merkez’in otoritesini dengelemekteydiler. Başkentten uzaktaki kentlerin oligarşik yönetim biçimleri bunları hemen hemen bağımsız duruma getiriyordu. Devlete doğrudan bağlı görünen yörelerde de Padişah ve Babıâli yönetiminin etkisi oldukça sınırlıydı. Böylece Osmanlı saltanatı gerçekte krallıklar, prenslikler, yerel feodaliteler ve yerel yönetimler yığını durumundaydı. Eğer Despot, “iradesi biricik yasa olan kişi” anlamındaysa, İstanbul’daki sultan, ülkenin geri kalan geniş alanları için bir despot olabilmekten çok uzaklaşmıştı.<span class="charoverride11">105</span> II. Mahmut tipi otoriter merkeziyetçilik uygulaması da bu verileri temelden değiştirmiş sayılamaz.</p>

    <p class="paragraf2">II. Mahmut (ve III. Selim) reformculuğunun sorunsalı, karşılaştırmalı bir yaklaşımla da derinleştirilebilir. Bu iki padişahın uygulatmak istedikleri yenilikler bazı yönlerden, Büyük Petro’nun 1682’den 1725’e kadar süren, 1697’den sonra da kişiselleşen yönetimi altında Rusya’da uygulanan reformları çağrıştırır. Büyük Petro da, isyancı kapıkulu askerleri olan Streltsi’leri ortadan kaldırıp yerlerine Noviy Stroy (“Nizam-ı Cedîd” demek!) denen modern orduyu kurmuştu. Her iki ülkede de reformlar yönetimin en üst katından, yenilikçi monarklardan gelmekteydi. Reformların amaçlarında da benzerlik vardı. Bunlar, yönetimin rasyonelleştirilmesi çerçevesine oturmuştu.<span class="charoverride11">106</span></p>

    <p class="paragraf2">Ne var ki, söz konusu denemeler iki ülkede farklı sonuçlar vermiştir. Rusya’da başarıyla uygulanan reformlar modern devlete geçiş köprüsünü oluşturmuş, toplum katında da önemli yeni temeller kurulmuştur. Osmanlı İmparatorluğu’nda ise, III. Selim’in son derece ılımlı reformculuğu bile, reformcunun sonunu getirmeye yetmişti. II. Mahmut ise, yeniçerilik, ulema ve taşra feodalitesi gibi güçleri geriletip devletin merkezî otoritesinin önünü açmayı büyük çapta başarmış olduğu halde, yeniyi kurma konusunda aynı ölçüde üretici olamayacaktır.</p>

    <p class="paragraf2">Sonuçların farklı oluşu, başlangıç noktalarındaki ve nesnel-maddî koşullardaki farklılıklarla da ilgili olmalıdır. Petro Rusya’nın başına geçtiğinde, silik örgütlerle yönetilen bir millet bulmuştu. Bu örgütler devletlerarası düzeyde de hiçbir karşılaşma sınavından geçmemişlerdi. Ayrıca Rus milleti Hıristiyan olduğu için, Batı’nın Hıristiyan kaynaklı uygarlığından yararlanması için yapılması tasarlananlar da büyük engellerle karşılaşmayacaktı. Osmanlı Devleti ise güçlü örgütleri ve geleneksel direnç odakları olan bir siyasal sistemdi. Ayrıca, Batı uygarlığından çok farklı bir zihniyetler bütünü üzerine oturmuştu. Dinsel tutuculuk da, yabancı kökenli sayılan yeniliklere bir engeldi. Öte yandan, yakın dönemlere kadar Batı karşısında sağlanan askerî ve siyasal başarılar, haklı-haksız bir “üstünlük duygusu” yaratmıştı. Bu koşullarda, geleneksel yönetim usullerinin terk edilip yeni yapılanmalara gidilmesi kolay bir proje değildi. Nihayet, çokuluslu imparatorluktaki ulusal uyanış ve bağımsızlık dalgaları da, merkezî bir rasyonelleştirmeyi zorlaştırıyordu.<span class="charoverride11">107</span></p>
  </div>
</body>
</html>
