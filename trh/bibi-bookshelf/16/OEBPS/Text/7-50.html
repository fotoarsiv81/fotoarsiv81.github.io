<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-50.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x7-50.html" xml:lang="tr-TR">
    <div class="Basic-Text-Frame">
      <p class="BB" id="toc_marker-51"><span class="Font-Style78" style="font-size:0.93em;">ŞARK MESELESİ</span></p>

      <p class="KB" id="toc_marker-51-1"><span>Soru 1: Şark Meselesi nedir?</span></p>

      <p class="Style42 para-style-override-93" xml:lang="en-US"><span class="Font-Style79-2" xml:lang="tr-TR">“Şark Meselesi” veya “Doğu Sorunu”, XVIII. yüzyılda milletlerarası bir kavram olarak neşv ü nema buldu. Ancak kökleri çok daha önceki yüzyıllara uzanmakta, tarih içerisinde farklı nitelikler sergilemektedir. Bu yüzden Şark Meselesi araştırmacılar tarafından farklı temellere dayandırılarak farklı za­manlarda başlatılır.</span></p>

      <p class="Style42 para-style-override-15" xml:lang="en-US"><span class="Font-Style79-2" xml:lang="tr-TR">Bugün için genel kabul görmüş şekliyle “Şark Meselesi”, Batı ve Orta Avrupa’nın doğusundaki mücadele ve meseleler için kullanılıyor. Bu kavram Rusya için bir güney meselesi, Slavlar, Rumlar veya Araplar için bir bağım­sızlık mücadelesi; Osmanlı İmparatorluğu için de bir var olma kavgasını ifade ediyordu. Oyunun aktörleri veya aktörlerin rolleri değişmiş, kimine göre Şark, kimine göre Güney meselesi olarak adlandırılmış olsa da meselenin merke­zinde Osmanlı İmparatorluğu bulunuyordu. Şark Meselesi olarak adlandırılan sorunun tarih içindeki macerası ise çok farklı bir seyir izledi. XIX. Yüzyıl, Şark Meselesi’nde köklü bir değişimi ifade ediyordu.</span></p>

      <p class="Style42 para-style-override-41" xml:lang="en-US"><span class="Font-Style79-2" xml:lang="tr-TR">Şark Meselesi, Osmanlı İmparatorluğu’nun bir dünya gücü olduğu sırada ortaya çıkmamıştı. İmparatorluğun XVII. yüzyıl sonlarında gücünü kaybet­mesinden sonra, Avrupa’nın büyük güçlerinin bir diplomatik meselesi olarak ortaya çıkmıştı. Esas olarak Şark Meselesi, Osmanlılar Avrupa’dan atılırken topraklarını paylaşma meselesi ve Avrupa’nın büyük devletlerinin kendi arala­rındaki güç dengesini korumak gayesiyle zayıflayan Osmanlılar’ın topraklarını bir denge unsuru olarak kullanmalarıydı.</span></p>

      <p class="KB" id="toc_marker-51-2"><span>Soru 2: Şark Meselesi ne zaman başlad</span><span>ı?</span></p>

      <p class="Style42 para-style-override-15" xml:lang="en-US"><span class="Font-Style79-2" xml:lang="tr-TR">Şark Meselesi’nin başlangıç tarihi hakkında birçok farklı görüş vardır. Albert Sorel, “Türkler, Avrupa’ya ayak bastığı andan itibaren bir şark meselesi meydana geldi” der. Atilla’nın V. yüzyılın ortalarında Avrupa’yı tehdit etmesi, Selçuklular’ın XI. yüzyılın ikinci yarısında Anadolu’yu fetihleri, Osmanlılar’ın XIV. yüzyılın ortalarında Rumeli’ye geçişi, 1683’teki İkinci Viyana Kuşatması ve bozgunu, 1699 Karlofça Antlaşması, 1734 Nemirov Kongresi, 1774 Küçük Kaynarca Antlaşması gibi hadiseler Şark Meselesi’nin başlangıç tarihi olarak gösterilir. Araştırmacıların çoğunluğu ise Şark Meselesi’ni XVIII. yüzyılın ikinci yarısından itibaren başlatırlar.</span></p>

      <p class="KB" id="toc_marker-51-3"><span>Soru 3: Nemirov Kongresi’nin Şark Meselesi’ndeki yeri nedir?</span></p>

      <p class="Style42 para-style-override-15" xml:lang="en-US"><span class="Font-Style79-2" xml:lang="tr-TR">İvan Parvev, 1683’ten 1739’a kadar Habsburglar ile Osmanlılar arasındaki ilişkileri incelediği eserinde, Nemirov (Niemirov) Kongresi’nin Şark Meselesi’nin genel diplomasi tarihi içerisindeki yeri üzerinde durur ve kongrenin bu açı­dan öneminin pek bilinmediğini söyler. Parvev, Nemirov Kongresi’nin Şark Meselesi’ndeki yerini şöyle anlatır:</span></p>

      <p class="Style42 para-style-override-15" xml:lang="en-US"><span class="Font-Style79-2" xml:lang="tr-TR">Osmanlı İmparatorluğu ile Rusya arasında 1736 Mayıs’ında üç yıl sürecek bir savaş çıktı ve Osmanlılar savaşın başlarında toprak kayıplarına uğradılar. Ruslar’ın amacı 1711’de Prut’ta uğradıkları kayıpların yeniden tazmin edilmesiydi. Ruslar, savaşın başlarında Kırım ve Azak’taki pozisyonlarını güçlendirdikten sonra Eflak ve Boğdan’ı istila edip, İstanbul’u işgal etmeyi düşünüyorlardı. Habsburglar da müttefikleri Ruslar’ın planlarına yakın duruyor gibiydiler.</span></p>

      <p class="Style42 para-style-override-14" xml:lang="en-US"><span class="Font-Style79-2" xml:lang="tr-TR">Avusturya’nın girişimleriyle Nisan 1737’de Ukrayna’da küçük ve tarafsız bir Polonya kasabası olan Nemirov’da barış görüşmelerinin yapılması karar­laştırıldı. Ancak Avusturya, bu görüşmeler sürerken Bâbıâli’yi gafil avlayarak, 6 Haziran 1737’de Osmanlı İmparatorluğu’na savaş açıp, üç koldan Osmanlı topraklarına girerek birçok yeri işgal etti. Hâlbuki Avusturya, bu sırada barışı sağlamaya çalışıyor görüntüsü veriyordu. Murahhaslar, Nemirov’a vardık­tan hemen sonra değil 16 Ağustos’ta resmî görüşmeler başladı. Osmanlı diplomasisinin çabaları 1736-1739 savaşı öncesi sınırlara dönülmesini sağ­lamaktı. Ruslar’ın amacı ise Kuban, Kırım ve Tuna’ya kadar olan toprakları hâkimiyetleri altına almak, Eflak ve Boğdan’ı çariçenin himayesi altında tampon devlet yapmak, Osmanlı bürokrasisine Rus hükümdarlarının “Çar” ünvanını tanıtmaktı.</span></p>

      <p class="Style42 para-style-override-17" xml:lang="en-US"><span class="Font-Style79-2" xml:lang="tr-TR">Viyana Sarayı, ilk askerî operasyonların sonucunu beklemekteydi. Avusturya, her devletin işgal ettiği toprakları elinde bulundurmasından ya­naydı. Habsburglar, ayrıca 12 milyon gulden tazminat ve 1718’deki Pasarofça Antlaşması’nın ticarî hükümlerinin genişletilmesini talep ediyorlardı. Avus­turya, Niş’e, Vidin’e, Bosna’ya ve Eflak’taki bazı bölgelere hakim olacağını da düşünüyordu.</span></p>

      <p class="Style42 para-style-override-22" xml:lang="en-US"><span class="Font-Style79-2" xml:lang="tr-TR">Rusya ile Habsburglar’ın vizyonlarındaki farklılık artık daha aşikârdı. Kont Ostermann’ın planı daha ihtiraslı ve daha radikalken, Avusturya “küçük savaş” mantığı çerçevesinde daha dengeli talepleri tercih ediyordu. Habsburg İmparator­luğu, Rusya’nın Eflak ve Boğdan üzerinde nüfuz kurmasına müsaade edemezdi. Bu bölgelerde Osmanlı varlığını Rus hâkimiyetine tercih ediyordu.</span></p>

      <p class="Style42 para-style-override-22" xml:lang="en-US"><span class="Font-Style79-2" xml:lang="tr-TR">Rus ve Osmanlı murahhaslarının 18 Ekim’de kongrenin dağılması husu­sunda karşılıklı protestolarından sonra, veda görüşmeleri ertesi gün yapıldı ve 21 Ekim’de heyetler ayrılmaya başladı.</span></p>

      <p class="Style42 para-style-override-15" xml:lang="en-US"><span class="Font-Style79-2" xml:lang="tr-TR">Kongre barış getirmedi ve diğer devletler tarafından tam bir komedi olarak algılandı. Bu yüzden “Barış yok” Kongresi diye de adlandırılmıştı. Avusturya ve Rusya’nın, Osmanlı İmparatorluğu üzerindeki taleplerini zorla kabul ettir­melerini engelleyen şey, iki devletin diplomatik baskıyı uygulatabilecek askerî güçten mahrum olmalarıydı.</span></p>

      <p class="Style42 para-style-override-14" xml:lang="en-US"><span class="Font-Style79-2" xml:lang="tr-TR">Nemirov’daki başarısızlık Şark Meselesi’nin başlangıcıydı. Rusya’nın kong­rede ortaya koyduğu planları, XX. yüzyıla kadar yürürlükte kaldı. Habsburglar, Tuna prenslikleri üzerinde kurulacak nüfuzu hiçbir Hristiyan güçle paylaşmama arzusundaydılar. Avusturya’nın daha önce rakibi Polonya iken 1730’larda Rusya’ydı. Viyana Sarayı, yeni Avrupa gücünün farkına varıp, tek başına Rusya’yı engelleyemeyeceğini anlayıcınca, diğer Avrupa güçlerinin kıskançlıklarını, hatta Osmanlı İmparatorluğu’nun hukukî haklarını öne çıkardı.</span></p>

      <p class="Style42 para-style-override-14" xml:lang="en-US"><span class="Font-Style79-2" xml:lang="tr-TR">Avusturya, 1737’de küçük fetihler yapmayı, Osmanlılar ile radikal bir he­saplaşmaya özellikle Balkanlar için ihtiraslı planlara sahip bir rakip müttefiki varken tercih etmekteydi. Habsburglar, durumun net olmamasından dolayı büyük fetihler yerine ucuz barış taraftarıydılar. Ayrıca Osmanlı İmparatorluğu’nun bütünlüğünü korumak bir bakıma Avrupa’nın büyük devletlerinin Osmanlı aleyhine genişlemesinin engellenmesiydi.</span></p>

      <p class="Style42 para-style-override-34" xml:lang="en-US"><span class="Font-Style79-2" xml:lang="tr-TR">Nemirov Kongresi, iki imparatorluğun Balkanlarla ilgili düşüncelerinin çatışmasına şahit olmuştu: Rusya’nın büyük ideallerle dolu bir planlarına karşılık, Habsburglar’ın eldekini korumaya yönelik planları.</span></p>

      <p class="Style42 para-style-override-22" xml:lang="en-US"><span class="Font-Style79-2" xml:lang="tr-TR">Osmanlı İmparatorluğu ilk defa görünürde eşit güçlere sahip ama iki rakip olan ve gelecekte toprak bölüşümü hususunda anlaşamayan iki komşusu ile yüzleşmişti. Bu durum Osmanlılar’a karşı tesirli bir baskı politikasının uy­gulanmasına engel olmuştu. Ne Rusya ne de Habsburg monarşisi, fikirlerini müttefikine empoze etmeyi başaramamış, ayrı yapılan müzakerelerde hadisenin boyutu müttefiklik ilişkisine karşı ihanete kadar gitmişti.</span></p>

      <p class="Style42 para-style-override-15" xml:lang="en-US"><span class="Font-Style79-2" xml:lang="tr-TR">Nemirov’da Osmanlılar güvenli bir şekilde dayanabilecekleri yeni bir müt­tefik ile tanışmışlardı. Bu müttefikin ismi, büyük devletler arasında Osmanlı’nın paylaşımı hususundaki rekabetti. Osmanlı fetihlerinin ilk yıllarında Balkanlar’da Türk hâkimiyetinin kurulmasına yardımcı olan rekabet, değişik şartlarda ve değişik bir görünümde bu defa Osmanlılar’ın Balkanlar’dan çıkarılması sürecini geciktirecekti.</span></p>

      <p class="KB" id="toc_marker-51-4"><span>Soru 4: Avrupa’da Türk tehlikesi ne zaman başladı?</span></p>

      <p class="Style42 para-style-override-18" xml:lang="en-US"><span class="Font-Style79-2" xml:lang="tr-TR">Batılılar için Doğu’dan gelen ilk büyük Türk tehlikesi Avrupa Hunları’nın Roma’nın kapılarına kadar dayanmasıydı. Ancak Avrupa Hunları, Atilla’nın ölümünden sonra Batı için bir tehdit olmaktan çıktı. Batı için ikinci ve çok daha etkili olan Doğu merkezli tehdit İslâmiyet’in hızla yayılmasıydı. Bu defa Batı için tehlike çok daha farklı bir boyut taşımakta, bu tehdit, sadece siyasî ve askerî bir tehdit olmayıp Batı’nın kimliğini oluşturan en önemli unsur olan Hristiyanlığın gerilemesi demekti. Bu, Hilâl’le Salib’in amansız mücadelesinin başlangıcıydı. İslâmiyet’in yayılışı, önce Kuzey Afrika, daha sonra da İberya Yarımadası’ndan Avrupa’nın içlerine kadar uzanan amansız bir tehlikeydi.</span></p>

      <p class="Style42 para-style-override-15" xml:lang="en-US"><span class="Font-Style79-2" xml:lang="tr-TR">Doğu’dan gelen tehdit ancak Avrupa’nın içlerinde durdurulabilmiş ve sökülüp atılması da ancak yedi asır sürmüştü ama izleri ve tehlikenin tekrar ortaya çıkacağı korkusu hayallerden asla silinmemişti. İspanya’da İslâmiyet’in siyasî varlığı etkisiz hâle getirildikten sonra meselenin asıl kaynağı olan Doğu’ya hâkim olmak ve meseleyi kökten çözmek için Batı’nın eline ilk önemli fırsat Bizans İmparatoru Aleksios’un Papa II. Urbanus’tan yardım istemesi ile geçti. İmparator Aleksios’u, II. Urbanus’tan yardım istemeye zorlayan en önemli tehdit ise Selçuklu Türkleri’nin Anadolu’ya hâkim olup Bizans’la antlaşma yapacak kadar güçlenmesi ve İstanbul’un kapılarına dayanmalarıydı.</span></p>

      <p class="Style42 para-style-override-34" xml:lang="en-US"><span class="Font-Style79-2" xml:lang="tr-TR">Malazgirt Muharebesi’nden sonra Selçuklular’ın, Batı Anadolu’ya kısa sürede hâkim olup, burada Türkiye Selçuklu Devleti’ni kurduktan sonra Bi­zans imparatorlarının tek ümidi Batı’dan gelecek yardımdı. Artık Türkler’in önce Anadolu’ya hâkim olup, Bizans’ı tehdit eder hale gelmeleri ve daha sonra Batı yönünde hızla ilerlemeleri Batılılar için Şark Meselesi’ni bir Türk Meselesi hâline getirmişti. Hatta Türk tehdidi artık Avrupa’ya İslâm tehdidinin cisimleşmiş hâliydi. Türkleşmek, Avrupalılar için İslâm dinini kabul etmek manasına geliyordu.</span></p>

      <p class="Style42 para-style-override-15" xml:lang="en-US"><span class="Font-Style79-2" xml:lang="tr-TR">Görünürdeki sebebi Kudüs’ü, Müslümanlar’ın elinden almak için başlatılan Haçlı Seferleri’nin arkasındaki en önemli saik Batı’ya doğru hızla ilerleyen bu Türk tehlikesiydi. Haçlı seferleri, Avrupa’yı bir müddet için kurtardı. Selçuk­lular, bir daha kendilerini toparlayıp, Bizans’ı yıkamadılar.</span></p>

      <p class="KB" id="toc_marker-51-5"><span>Soru 5: Osmanlılar’ın Rumeli’ye geçişi Avrupa’da nasıl karşılandı?</span></p>

      <p class="Style42 para-style-override-14" xml:lang="en-US"><span class="Font-Style79-2" xml:lang="tr-TR">Türkiye Selçuklu Devleti’nin XIV. yüzyılın başlarında sona ermesiyle Os­manlı Beyliği, Batı Anadolu’da yayılmaya başladı ve bu beylik zamanla büyük bir imparatorluğa dönüşerek bütün Doğu’nun ihtişamlı bir temsilcisi oldu.</span></p>

      <p class="Style42 para-style-override-18" xml:lang="en-US"><span class="Font-Style79-2" xml:lang="tr-TR">Orhan Gazi zamanında Rumeli’ye geçen Osmanlılar, kısa zamanda Balkanlar’daki en büyük güç hâline geldiler. 1389’daki Birinci Kosova Muha­rebesi bunun bir göstergesiydi. Batı Avrupa’da Türk tehlikesi bu tarihlerde tam olarak hissedilmese de Batı Avrupalılar, daha I. Murad’ın Kosova meydanında şehid edilmesi üzerine kutlamalar yaptılar. Paris’te Notre Dame Katedrali’nde Fransa Kralı VI. Charles’ın bütün devlet ricaliyle katıldığı bir şükran ayini ya­pılmıştı. Batı için 1394’te İstanbul’un Yıldırım Bâyezid tarafından kuşatılması Avrupa’da Osmanlı İmparatorluğu’na karşı olan ilgiyi daha da arttırdı. Bizans, daha önce Haçlı Seferleri’nde olduğu gibi Türk ilerleyişi karşısında yine kur­tuluşu Batı saraylarında aradı.</span></p>

      <p class="Style42 para-style-override-15" xml:lang="en-US"><span class="Font-Style79-2" xml:lang="tr-TR">Başta Fransa ve Alman birlikleri olmak üzere Batı’dan birçok devlet Türkler üzerine yapılacak sefer için asker gönderdi. Doğu tehdidi, dolayısıyla bunun cisimleşmiş şekli olan Türk ilerleyişi Avrupa’nın içlerine yayılmadan durdurulmalı ve Türkler geldikleri Orta Asya steplerine geri gönderilmeliydi­ler. 1396’daki Niğbolu Muharebesi, Şark Meselesi’nde çok önemli bir dönüm noktasıydı. Büyük bir bölümünü şövalyelerin ve asillerin oluşturduğu Haçlı ordusunun hayallerinde Osmanlı’nın Avrupa’dan kovulması, Anadolu’nun fethi ve Kutsal toprakların kurtarılması vardı.</span></p>

      <p class="Style42 para-style-override-19" xml:lang="en-US"><span class="Font-Style79-2" xml:lang="tr-TR">25 Eylül 1396 günü muharebe sonuçlandığında ise netice çok farklıydı. Haçlı ordusunun büyük kaybına karşılık Osmanlı askerinden çok az bir kayıp verilmişti. Bu zafer Şark Meselesi’ne Batı’nın bakışını değiştirdi. Mutlak görülen bir zaferin hezimetle bitmesi Doğu’dan gelen tehlikenin boyutunun daha iyi görülmesini sağladı. Artık bazı hayalperestler haricinde kimse Kudüs’ü geri almayı veya Türkler’i Asya steplerine sürmeyi hayal edemiyordu.</span></p>

      <p class="Style42 para-style-override-18" xml:lang="en-US"><span class="Font-Style79-2" xml:lang="tr-TR">Bu dönemde daha doğudan gelen Timur, Batılılar için ilahî bir kurtarıcı olarak görüldü. Osmanlı İmparatorluğu, Ankara hezimetinden sonra Batı için kısa bir süreliğine tehdit olmaktan çıktıysa da bu durum uzun süre devam etmedi. Çelebi Mehmed devrinde hızla toparlanan Osmanlılar, II. Murad devrinde 1444 Varna ve 1448 İkinci Kosova muharebeleriyle bir kez daha Batı ile karşı karşıya geldi ve her iki savaşta kazanılan zaferle İstanbul’un kapıları Osmanlı İmparatorluğu’na açıldı.</span></p>

      <p class="KB" id="toc_marker-51-6"><span>Soru 6: İstanbul’un fethi Avrupa’da nası</span><span>l yankı uyandırdı?</span></p>

      <p class="Style42 para-style-override-17" xml:lang="en-US"><span class="Font-Style79-2" xml:lang="tr-TR">Batı için Şark Meselesi’ndeki önemli dönüm noktalarından biri de İstanbul’un Fatih tarafından fethidir. Bizans, her ne kadar İstanbul’dan ibaretse de Batı için Hristiyanlığın Doğu’daki kalesiydi. Şehrin düşmesi Hristiyanlar arasında tam bir şok etkisi yaptı. İstanbul’un fethi sonrasında Batı içinde birleşme fikri ön plana çıktı ama bir Haçlı Seferi düzenlenemedi.</span></p>

      <p class="Style42 para-style-override-15" xml:lang="en-US"><span class="Font-Style79-2" xml:lang="tr-TR">1456’da Belgrad’ın kuşatılmasında Fatih’in başarısız olması Batı’da büyük bir heyecan yarattı ancak devamı gelmedi. Belgrad’dan sonra Osmanlılar Batı için durdurulamaz bir tehlike hâline geldiler. Fatih’in 1481’de ölümü, İtalya’yı kurtardı. Kiliselerde sultanın ölüm haberi üzerine şükür duaları edildi, çanlar çalındı.</span></p>

      <p class="KB" id="toc_marker-51-7"><span>Soru 7: Avrupa’da Türk tehlikesi nasıl doruğa çıktı?</span></p>

      <p class="Style42 para-style-override-11" xml:lang="en-US"><span class="Font-Style79-2" xml:lang="tr-TR">Osmanlı İmparatorluğu, II. Bâyezid ve Yavuz dönemlerinde daha çok iç mücadeleler ve Doğu’dan gelen tehditlerle mücadele ettiği için Batı, Türk tehlikesi ile doğrudan yüz yüze gelmedi. Fakat Yavuz Sultan Selim’in Mısır’ı fethi ve Arabistan Yaramadası’na hakim olmasıyla Batı, Doğu Akdeniz’e hakim olan ve önemli ticaret yollarını elinde bulunduran, Osmanlı İmparatorluğu ile mücadele etmek zorundaydı. Kanunî Sultan Süleyman zamanı ise Batı için Doğu’nun gerçek bir mesele olduğu bir dönemdi. Artık bırakın Haçlı Seferi’ni telaffuz etmeyi, tehlike Orta Avrupa’ya, kapılarına kadar gelmişti.</span></p>

      <p class="Style44 para-style-override-34" xml:lang="en-US"><span class="Font-Style79-2" xml:lang="tr-TR">Avrupa’nın korkulu rüyası olan Osmanlılar, Haçlı donanması karşısında 1571’de İnebahtı Deniz Muharebesi’nde büyük bir mağlubiyet aldılar. Bu mu­harebe Avrupalılar’a Türkler’in yenilmez olmadığını göstermişti.</span></p>

      <p class="Style44 para-style-override-24" xml:lang="en-US"><span class="Font-Style79-2" xml:lang="tr-TR">Avrupa, XVI. yüzyıldan itibaren kendi içinde köklü bir değişim süreci yaşadı. Bunun etkileri ancak XVII. yüzyılın sonu ve XVIII. yüzyılın başlarında kendini hissettirdi. Bu değişim Şark Meselesi’ne farklı bir boyut kazandırdı.</span></p>

      <p class="Style44 para-style-override-80" xml:lang="en-US"><span class="Font-Style79-2" xml:lang="tr-TR">1683’teki İkinci Viyana bozgunu Şark Meselesi’nin artık Batı için kor­kunun verdiği çaresizlikle ürpererek beklediği bir tehdit olmaktan çıktığını gösteriyordu. 1699’da imzalanan Karlofça Antlaşması’yla Osmanlı tarihinin en büyük toprak kayıplarını yaşadı. Bu gelişmeler ve Karlofça Antlaşması Osmanlı İmparatorluğu’nun mutlak manada çöküşünü ifade etmese de Batı’yı tehdit edecek bir güç olmaktan çıktığını gösteriyordu.</span></p>

      <p class="KB" id="toc_marker-51-8"><span>Soru 8: Şark Meselesi’nde dönüm noktası hangi hadiseyle başlar?</span></p>

      <p class="Style44 para-style-override-39" xml:lang="en-US"><span class="Font-Style79-2" xml:lang="tr-TR">1768-1774 Osmanlı-Rus Savaşı, Şark Meselesi’nde en önemli dönüm nok­tasıdır. Osmanlı İmparatorluğu, bu savaşta, tarihinde ilk defa tek bir devlet karşısında büyük bir hezimete uğramıştı. Savaşın sonunda tarihinin en ağır antlaşmalarından olan Küçük Kaynarca Antlaşması’nı imzaladı. Artık Şark Meselesi’nde yeni ve en etkili aktör olarak Rusya sahnedeydi. Şark Meselesi’nin merkezine yerleşen Rusya, Osmanlı İmparatorluğu’nun bundan sonra en amansız rakibi olacak ve Osmanlı tarihinin gidişatını değiştirecekti. İngiltere ve Fransa gibi Batı Avrupa ülkelerinin aksine Osmanlı İmparatorluğu ile komşu olan Rusya’nın ayrıca bu iki devlete nazaran Osmanlı tebaası ile daha köklü millî ve dinî bağlarının bulunması müdahalelerinde işini kolaylaştıracaktı. Bu yüzden Küçük Kaynarca Antlaşması Şark Meselesi’nde en önemli dönüm noktasıdır.</span></p>

      <p class="KB" id="toc_marker-51-9"><span>Soru 9: Avusturya, Şark Meselesi’ndeki rolünü nasıl değiştirdi?</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Küçük Kaynarca Antlaşması üzerinden fazla bir zaman geçmeden Rusya, 1783’te Kırım’ı fiilen işgal etti. Kırım’ın geri alınması için 1787’de Rusya’ya savaş ilân edildi.</span></p>

      <p class="Style44 para-style-override-18" xml:lang="en-US"><span class="Font-Style79-2" xml:lang="tr-TR">Rusya ile Avusturya “Grek Projesi” çerçevesinde 1780’de Osmanlı top­raklarını kendi aralarında taksim ettiler. Avusturya da, bu yüzden Rusya’nın yanında savaşa katıldı. Bu sırada Fransa ve İngiltere, Amerika iç savaşı yüzünden dikkatlerini buraya çevirmişlerdi ve bu durum Rusya’nın işini kolaylaştırıyordu. Şark Meselesi açısından bu savaşın en önemli yanı Osmanlı İmparatorluğu’nun cephelerdeki yükünü hafifletmek için Prusya ve İsveç ile ittifak antlaşmaları yapmasıydı. Daha önce Prusya, Osmanlı İmparatorluğu’nun desteğini almak için uğraşırken artık durum tam tersine dönmüştü.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Savaşın başlamasından iki sene sonra Avrupa’daki dengeleri alt üst edecek Fransız İhtilali patlak verdi. Avusturya 1790’da Yaş Antlaşması’nı imzalayarak savaştan çekildi. 1787-1790 Osmanlı-Avusturya harbi de Şark Meselesi’nde önemli bir dönüm noktasıydı. Bu savaştan sonra Fransız İhtilali’nin yaydığı milliyetçilik fikrinin de etkisiyle Avusturya, Osmanlı İmparatorluğu’nun toprak bütünlüğünün korunması yönünde bir dış politika takip edecekti. Özellikle Rusya’nın Balkanlar’da Ortodoksluğu ve Slav milliyetçiliğini kullanarak Osmanlı aleyhine yayılmaya çalışması Avusturya için de büyük bir tehlike arz ediyordu. Bu yüzden Avusturya, Rus yayılmasını engellemek için 1877’ye kadar Osmanlı İmparatorluğu’nun yanında yer aldı.</span></p>

      <p class="Style44 para-style-override-20" xml:lang="en-US"><span class="Font-Style79-2" xml:lang="tr-TR">Avusturya’nın savaştan çekilmesine rağmen Rus birlikleri önemli başa­rılar kazanmaya devam etti ve Osmanlı İmparatorluğu, özellikle Maçin’deki hezimetten sonra İngiltere ve Prusya’nın aracılığı ile 10 Ocak 1792’de Rusya ile Yaş Antlaşması’nı imzalamak zorunda kaldı. Bu antlaşmayla büyük toprak kaybına uğrayan Osmanlılar, Kırım’ı geri alma hayallerini de kaybettilerdi.</span></p>

      <p class="KB" id="toc_marker-51-10"><span>Soru 10: İngiltere Şark Meselesi’ne nasıl dahil oldu?</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">1787-1791 savaşının Şark Meselesi’ne ilgili etkilerinden biri de İngiltere’nin dış politikasında değişikliğe sebep olmasıydı. İngiltere, Amerika’daki savaşlarla ve Fransa ile mücadele ettiğinden Rusya ile dostane ilişkiler geliştirmeye çalışıyordu ama özellikle William Pitti’nin İngiltere Başbakanı olmasıyla İngiltere’nin Şark politikasında önemli değişimler oldu. Rusya’nın önce Karadeniz ve daha sonra Akdeniz’de hâkim olmak istemesini ticaret yolları için büyük bir tehlike olarak telakki eden İngiltere, bu harple birlikte Osmanlı İmparatorluğu’nun toprak bütünlüğünün korunması yönünde bir dış politika takip edecekti. İngiltere’nin bu dış politikası 93 Harbi’ne kadar devam edecekti.</span></p>

      <p class="KB" id="toc_marker-51-11"><span>Soru 11: Fransa Şark Meselesi’ne nasıl dahil oldu?</span></p>

      <p class="Style44 para-style-override-11" xml:lang="en-US"><span class="Font-Style79-2" xml:lang="tr-TR">Fransız İhtilali ile Avrupa devletlerinin Doğu’ya olan ilgisi azaldı ve bu durum en çok Rusya’nın işine yaradı. Avrupa’nın Şark’a olan bu ilgisizliği fazla uzun sürmeyecek ve hızla yıldızı parlayan Napolyon Bonapart, soluğu Mısır’da alacaktı. Napolyon’un bu hareketi Şark Meselesi’nde çok önemli bir dönüm noktasıydı.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Napolyon Bonapart, 1796-1797 yılları arasındaki Fransa-Avusturya harbinden büyük bir zaferle çıktı. Campo Formio Antlaşması ile Fransa’nın sınırları Dalmaçya’ya kadar genişledi. Fransa, artık Osmanlı İmparatorluğu ile komşuydu. Avusturya’yı dize getiren Bonapart’ın en büyük isteği İngiltere’yi sıkıştırmaktı. Mısır’ı işgal ederek, İngiltere’nin Akdeniz’deki hâkimiyetini kı­racak ve Hindistan’a giden ticaret yoluna hâkim olacaktı.</span></p>

      <p class="Style44 para-style-override-35" xml:lang="en-US"><span class="Font-Style79-2" xml:lang="tr-TR">Napolyon’un Mısır’ı işgali, Şark Meselesi açısından birkaç noktada köklü değişiklikleri ifade eder. Öncelikle Fransa, Haçlı seferlerinden sonra ilk defa Doğu yönünde böylesine büyük bir askerî sefer düzenliyordu ve bu daha te­melleri Kanunî döneminde atılan Osmanlı-Fransa ilişkilerinin artık değiştiğini gösteriyordu. Batı Avrupa’nın dünya siyasetinde hızla daha fazla söz sahibi olmaya başlayan devletleri Osmanlı İmparatorluğu topraklarını ilk defa doğ­rudan hâkimiyetleri altına almaya çalışıyordu. Avusturya ve XVIII. yüzyıldan itibaren de Rusya, Osmanlı topraklarını işgal etmeye başlamışlardı ama Batı Avrupa devletleri için böyle bir politika söz konusu olmamıştı. Artık Batı için Şark Meselesi, pastadan daha fazla pay kapma mücadelesi hâline gelmişti.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Napolyon’un Mısır’a çıkarma yaparken kalabalık bir bilim adamı guru­bunu da yanında getirmiş olması Batı’nın, Doğu’ya yayılma politikasını ve anlayışını göstermesi açısından oldukça önemliydi. Mısır’ın işgali, Osmanlı İmparatorluğu’nun Rusya’dan yardım istemek zorunda kalmasıyla Şark Meselesi’nin nasıl girift bir hal aldığını göstermesi açısından da mühimdir.</span></p>

      <p class="Style44 para-style-override-22" xml:lang="en-US"><span class="Font-Style79-2" xml:lang="tr-TR">1798 Temmuz’unda İskenderiye’ye çıkarma yapan Napolyon, ayın sonlarına doğru Kahire’yi de işgal etti. Fransa’nın bu ani saldırısı karşısında Osmanlı yönetimi istemeyerek de olsa önce Rusya, daha sonra da İngiltere ile ittifak antlaşmaları imzaladı. Özellikle Rusya ile imzalanan antlaşma önemliydi. Mısır işgalini ganimet bilen Rusya bu antlaşmadan istifadeyle Boğazlar’dan ilk defa donanmasını geçirdi.</span></p>

      <p class="Style44 para-style-override-17" xml:lang="en-US"><span class="Font-Style79-2" xml:lang="tr-TR">İki devletin desteğini alan Osmanlı İmparatorluğu, Fransa’yı durdurdu. Akkâ mağlubiyeti, Napolyon’un Doğu hayallerinin sonunu getirmişti. Na-polyon, Mısır’ı terketti. Arkasında bıraktığı birlikler de bir süre sonra Mısır’ı boşalttılar.</span></p>

      <p class="Style44 para-style-override-20" xml:lang="en-US"><span class="Font-Style79-2" xml:lang="tr-TR">Napolyon, Avrupa’da yayılma politikasına hız verdiği için 1802’de Paris’te Osmanlı İmparatorluğu ile Fransa bir antlaşma imzaladı. Napolyon’un Mısır macerası Osmanlı dış siyasetinde “Denge Politikası” kavramını yerleştirdi. Daha sonraki gelişmelerde ittifak yapılan ülkeler farklı olsalar da Osmanlı İmparator­luğu varlığını devam ettirmek için çıkarları çatışan ülkelerle ittifaklar kurdu.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Napolyon, 2 Aralık 1805’te Rusya ve Avusturya ordularını Osterliç önlerinde ağır ve kesin bir şekilde mağlup edince, Fransa’nın bu başarıları III. Selim ile Osmanlı toplumunun Fransa’ya yakınlaşmasını sağladı. Hatta İngiltere ve Rusya’nın bütün itirazlarına rağmen Osmanlı hükümeti, Napolyon yönetiminin tanınmasına karar verdi. Osmanlı İmparatorluğu’nun bu hareketi Rusya ile kurulan ittifakın bozulmasına neden oldu.</span></p>

      <p class="KB" id="toc_marker-51-12"><span>Soru 12: Napolyon, Osmanlı’ya nasıl nefes aldırdı?</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Napolyon’un Avrupa’daki hızlı başarılarıyla Şark Meselesi yeni bir boyut kazandı. Adeta cadı kazanı gibi kaynayan Avrupa, Napolyon gailesini halledene kadar kendi içine kapanmak zorunda kaldı, bu da Osmanlı İmparatorluğu’nun elini biraz olsun rahatlattı.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Eflak ve Boğdan’da bir ayaklanma hazırlığı yapıldığını öğrenen Osmanlı yöneticileri Eflak ve Boğdan beylerini görevden aldı. Rusya, bunu kabul etme­yerek buraları işgal etti. Rusya’nın bu işgalini İngiltere de, Fransa karşısında bir müttefikini kaybetmemek için destekliyordu. Avrupa’daki yayılmasını kolay­laştırmak isteyen Napolyon ise gönderdiği mektuplarda III. Selim’i, Rusya’ya savaş ilân etmesi için teşvik ediyordu.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Osmanlı İmparatorluğu, başta tereddüt etse de Fransa’nın Jena’daki zafe­rinden de destek alarak 26 Aralık 1806’da Rusya’ya savaş ilân etti. 1806-1812 arasında devam eden Osmanlı-Rus harbinde Rusya’ya en fazla desteği İngiltere vermişti. Şark’da her iki ülkenin çıkarları çakışsa da Napolyon tehlikesi çok daha büyük bir tehlike olduğundan bu tehlike bertaraf edilene kadar iki ülke ittifak kurmakta bir beis görmediler. İngiltere, gönderdiği bir ültimatomla Osmanlı İmparatorluğu’nu tehdit etmesine rağmen, Fransa’nın İstanbul elçisi Sebastian’ın da cesaretlendirmesiyle Osmanlı İmparatorluğu bu notayı red­detti. Bunun üzerine İngiliz filosu 18 Şubat 1807’de Çanakkale Boğazı’nı geçti İstanbul önlerine geldi. İngiliz filosu alınan tedbirler üzerine 1808 Mart’ında İstanbul’dan ayrıldı. Daha sonra Mısır’a saldırmasına rağmen burada da bir başarı elde edemedi.</span></p>

      <p class="Style44 para-style-override-17" xml:lang="en-US"><span class="Font-Style79-2" xml:lang="tr-TR">Napolyon ise Avrupa’yı tamamen demir pençesine almış durumdaydı. Avrupa’nın meselesi şimdi bir Şark Meselesi değil Napolyon meselesiydi ve çok kısa bir sürede antlaşmalar unutuluyordu. Napolyon, 14 Haziran 1807’de Rusya’yı Friedland’da ağır bir şekilde mağlup etti ve Rus Çarı, Fransa ile ittifak kurmak için Tilsit’te Napolyon ile biraraya geldi. Tilsit görüşmelerinde Napol-yon ile Rus Çarı, Osmanlı İmparatorluğu’nu aralarında taksim ettiler. Tilsit görüşmeleri, Şark Meselesi için önemliydi. Avrupa, kendi iç sorunlarını çözer çözmez yüzünü Doğu’ya döneceğini ve ilk olarak da Osmanlı İmparatorluğu’nu paylaşmak için anlaşma masasına oturacağını bir kez daha göstermişti. Ancak Osmanlı İmparatorluğu’nu masa başında paylaşmak sanıldığı kadar kolay olmayacaktı.</span></p>

      <p class="Style44 para-style-override-17" xml:lang="en-US"><span class="Font-Style79-2" xml:lang="tr-TR">Rusya, Fransa’nın da desteğini arkasına aldığı için gözünü Boğazlar’a dikti ama buna yine ilk karşı çıkan Fransa oldu. Rusya’nın Osmanlı topraklarında kontrolsüz bir şekilde yayılmasını kendi menfaatlerine ters bulan Fransa, Os­manlı İmparatorluğu ile Rusya’nın bir ateşkes antlaşması imzalamasını sağladı. İngiltere ise müttefiki Rusya’nın Fransa’yla yakınlaşması yüzünden Osmanlı İmparatorluğu’yla ilişkilerini geliştirecek bir dış politika takip etmeye başladı. 5 Ocak 1809’da da Osmanlı İmparatorluğu’yla Kal’a-i Sultanî Antlaşmasını imzaladı. Napolyon, Avrupa’yı o kadar karmaşık bir hale getirmişti ki, kimin ne zaman ne yapacağı ve kiminle anlaşma masasına oturacağı kestirilemiyordu. Bundan da kötüsü Napolyon artık herkes için bir tehlike demekti ve bu tehlikeyi Mısır işgalinden sonra ikinci defa hisseden ülke Osmanlı İmparatorluğu’ydu. Bu, hedefi belli olmayan tehlikenin önünü almak için Osmanlı İmparatorluğu Rusya ile 1806’dan bu yana aralıklarla devam eden savaşa 28 Mayıs 1812 Bükreş Antlaşması ile bir son verdi. Rusya, kendisine fazla avantaj sağlamayan Bükreş Antlaşması’na, Napolyon’un Rusya üzerine büyük bir sefere çıkma hazırlıkları yaptığı için razı olmuştu.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Batı’yı adeta büyük bir savaş alanına çeviren Napolyon, Rusya’ya son ve kesin darbeyi vurmak için 1812’de Moskova üzerine yürüdü. Napolyon, Paris’e geldiğinde 400 bin kişilik ordusundan sadece 40 bin kişi kalmıştı. 1813’te İsveç, Prusya ve Avusturya; 1814’te de İngiltere, Rusya ve İspanya Fransa’ya savaş ilân ettiler ve yaklaşık 500 bin kişilik bir ordu ile Paris’e girdiler.</span></p>

      <p class="KB" id="toc_marker-51-13"><span>Soru 13: Şark Meselesi nası</span><span>l resmiyet kazandı?</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Napolyon gailesini bertaraf eden Avrupa devletleri, içindeki dengeleri tekrar kurmak için Viyana’da bir kongre tertip ettiler. Avusturya Başbakanı Metternich, Viyana Kongresi’ne Osmanlı İmparatorluğu’nu da davet etti ama Bâbıâli bu davete olumsuz cevap verdi. İngiltere de Osmanlı İmparatorluğu’nun kongreye katılmasını istemişti. Rusya, Osmanlı İmparatorluğu’nun kongreye katılmamasını fırsat görerek, Türkler’le olan meselelerini “Şark Meselesi” adı altında Avrupa devletlerine kabul ettirmeye çalıştı. Bundan önce de Batı için bir “Şark Meselesi” vardı ama Viyana Kongresi gibi milletlerarası meselelerin görüşüldüğü bir platformda ilk defa dile getiriliyordu.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Avrupa devletleri bir Şark Meselesi’nin varlığını bu kongre ile kabul ettiler fakat meselenin nasıl çözüleceği konusunda bir anlaşmaya varamadılar. Kong­reye Osmanlı İmparatorluğu katılmamasına rağmen İngiltere ve Avusturya temsilcileri, Osmanlı İmparatorluğu’nun bir Avrupa devleti sayılarak toprak bütünlüğünün Avrupa’nın koruması altına alınması gerektiğini savunmuş­lardı. Ancak Rusya şiddetle karşı çıktığı için bu istekler kabul görmedi. Viyana Kongresi’nde Osmanlı İmparatorluğu’nun toprak bütünlüğü konusunda tartış­maların yaşanması gelecek yıllarda Osmanlı topraklarının Avrupa devletlerinin mücadele sahası olacağının bir işaretiydi.</span></p>

      <p class="KB" id="toc_marker-51-14"><span>Soru 14: Yunan isyanının Şark Meselesi’ndeki yeri nedir?</span></p>

      <p class="Style44 para-style-override-86" xml:lang="en-US"><span class="Font-Style79-2" xml:lang="tr-TR">1821’de Eflak ve Boğdan’da başlatılan Rum isyanı ve ardından Yunanistan’ın bağımsız bir devlet olarak ortaya çıkması, Şark Meselesi’ne çok farklı bir boyut</span></p>

      <p class="Style22-1 para-style-override-97" xml:lang="en-US"><span class="Font-Style79-2" xml:lang="tr-TR">kattı.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Eflak ve Boğdan’daki isyan kolayca bastırılmıştı. Ancak Tepedelenli Ali Paşa’nın isyan etmesi devleti zor duruma soktu. 17 Mart 1821’de Mora’da büyük bir isyan başladı. Osmanlı İmparatorluğu isyanlar karşısında etkisiz kalınca yıldızı giderek parlayan Mısır Valisi Kavalalı Mehmed Ali Paşa’dan yardım istedi. Avrupa devletleri isyanın ilk dönemlerinde müdahale etmeyeceklerini açıkladılar. Fakat Mehmed Paşa’nın oğlu İbrahim Paşa Mora’daki isyana büyük darbeler vurmaya başlayınca Avrupa devletlerinin kararları değişti.</span></p>

      <p class="Style44 para-style-override-18" xml:lang="en-US"><span class="Font-Style79-2" xml:lang="tr-TR">Batılı devletler, hâlâ Fransız İhtilali’nin etkileriyle uğraştıklarından Rum isyanı gibi ayrılıkçı bir isyanı desteklemekte ilk başta tereddüt ettiler. Fakat Cannig’in Dışişleri Bakanı olması üzerine İngiltere, Rum isyanına destek vermeye karar verdi ve Rusya da İngiltere’nin yanında yer aldı. Avusturya ve Prusya ise Rum isyanına destek verilmesine karşıydılar. Rum isyanını görüşmek üzere 7 Nisan 1825’te Petersburg’da bir toplantı tertip edilmesine rağmen bir sonuç elde edilemedi. Fransa’nın da İngiltere ve Rusya’nın yanında yer alması Osmanlı İmparatorluğu’na yönelik baskıları arttırdı. 6 Temmuz 1827’de bu üç devlet Londra’da bir araya gelip, Rum isyanında takip edilecek politikayı belirlediler ve alınan kararları Osmanlı İmparatorluğu’na bildirdi­ler. Ama Osmanlı İmparatorluğu Londra kararlarını kabul etmedi. Mehmed Ali Paşa gibi güçlü birinin Mora’da hâkim olmasını da önlemek için İngiliz, Fransız ve Rus donanması Navarin’de Osmanlı-Mısır donanmasını yaktı ve İbrahim Paşa’yla anlaşarak adayı terketmesini sağladılar. Fransa’nın adaya asker çıkarması ve Osmanlı-Rus Savaşı’nda Osmanlı İmparatorluğu’nun ağır bir şekilde yenilmesi üzerine imzalanan Edirne Antlaşması’ndan sonra Osmanlı İmparatorluğu 24 Nisan 1830’da Yunanistan Devleti’nin bağımsız­lığını tanıdı.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Rum isyanı ve ardından Yunanistan Devleti’nin kurulması Şark Meselesi’nde yeni bir dönemin işaretçisiydi. Osmanlı hâkimiyetindeki Balkanlar’da bağımsız bir Yunanistan Devleti’nin kurulması Balkan tarihinde bir dönüm noktasıydı. Rum isyanı, diğer Balkan halklarına bağımsız devletler kurmaları yönünde bir örnek teşkil etti ve Balkan Savaşı’na kadar uzanan sorunlu bir dönemin başlamasına neden oldu.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Yunanistan’ın kurulmasının Şark Meselesi’ne bir diğer etkisi de Osmanlı İmparatorluğu’nun parçalanmasında yeni bir şekli temsil etmesiydi. Daha önceki tarihlerde Osmanlı İmparatorluğu büyük çapta toprak kaybetmiş ama bu kayıplar diğer devletlerin saldırıları sonucunda olmuştu. Yunanistan’ın isyan ederek bağımsızlığını kazanması ise Osmanlı tarihinde bir ilkti. Kendi tebaası isyan ederek ilk defa bir devlet kuruyordu. Batı’nın baskısıyla bu tür bağımsızlık amaçlı isyanların artması Osmanlı İmparatorluğu’nu bir takım önlemler almaya zorladı. Yeni kanunî düzenlemelerle bazı haklar tanınırken Osmanlıcılık fikri etrafında Osmanlı topraklarındaki bütün milletlerin bir arada tutulmasına çalışıldı. Rum isyanının Şark Meselesi’ne en önemli etkilerinden biri de Kavalalı Mehmed Ali Paşa’nın milletlerarası arenada daha fazla ön plana çıkmasına neden olmasıydı.</span></p>

      <p class="KB" id="toc_marker-51-15"><span>Soru 15: Kavalal</span><span>ı Mehmed Ali Paşa’nın Şark Meselesi’ndeki yeri nedir?</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Mısır Valisi Kavalalı Mehmed Ali Paşa, valiliği süresince Mısır’a özellikle Fransa’dan uzmanlar getirerek modern bir ordu kurmuştu. Mora isyanıyla birlikte Kavalalı çok geçmeden Şark Meselesi’nin merkezine yerleşeceğinin işaretlerini vermişti.</span></p>

      <p class="Style44 para-style-override-38" xml:lang="en-US"><span class="Font-Style79-2" xml:lang="tr-TR">Kavalalı Mehmed Ali Paşa, bir alacak meselesi yüzünden 1832’de Suriye’yi işgal etmeye karar verdiğinde İstanbul’la pamuk ipliğine bağlı olan ilişkileri tamamen koptu. Kavalalı’nın oğlu İbrahim Paşa komutasındaki Mısır ordusu, önce Suriye’yi işgal etti, daha sonra da Toroslar’ı aştı. Konya önlerinde Sadrazam Reşid Paşa’nın komuta ettiği Osmanlı askerlerini yendi ve sadrazamı da esir aldı. İbrahim Paşa’nın İstanbul’u alması için önünde hiçbir engel kalmamıştı.</span></p>

      <p class="Style44 para-style-override-18" xml:lang="en-US"><span class="Font-Style79-2" xml:lang="tr-TR">II. Mahmud İngiltere’den yardım istedi ama bir destek alamadı. İstanbul’un işgal edilme tehlikesi üzerine istemeyerek de olsa Rusya’dan yardım istedi. Şark Meselesi yine çok ilginç bir safhaya girmişti. Batılı bir devletin saldırısı karşısında denge politikası izleyen Osmanlı İmparatorluğu bu defa kendi valisini dize getirmek için dışarıdan yardım almak zorunda kalmış ve böylece Osmanlı’nın iç sorunu bir Şark Meselesi’ne dönüşmüştü.</span></p>

      <p class="Style44 para-style-override-18" xml:lang="en-US"><span class="Font-Style79-2" xml:lang="tr-TR">Rus birliklerinin Osmanlı İmparatorluğu’na yardıma gelmesi ve İn­giltere ile Fransa’nın baskıları sonucu Kavalalı, 14 Mayıs 1833’te Kütahya Antlaşması’nı kabul etmek zorunda kaldı. Ancak Kütahya Antlaşması ne Osmanlı İmparatorluğu’nu ne de Mehmed Ali Paşa’yı memnun etmediğinden yeni bir mücadelenin çıkması herkesin beklediği bir şeydi. Rusya, Osmanlı İmparatorluğu’nun bu sıkışık anında yardımına koşmasının karşılığını 8 Temmuz 1833’te imzalanan Hünkâr İskelesi Antlaşması’yla fazlasıyla aldı. Bu antlaşmayla Boğazlar Ruslar’a açık, diğer devletlere kapalı hâle getirilecekti. Bu antlaşma en fazla İngiltere’yi rahatsız etti.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Herkesin beklediği savaş nihayet 2 Nisan 1839’da II. Mahmud’un Mısır’a saldırı emrini vermesiyle başladı. Osmanlı ordusu Nizip önlerinde ağır bir şekilde yenilince İngiltere bu savaşta insiyatifi eline geçirmek için hemen harekete geçti. 1839’da Londra’da beş Avrupa devletinin bir araya getirerek Şark Meselesi’ni konuşmasını sağladı. Rusya, 1833 Hünkâr İskelesi Antlaşması’ndaki avantajlı konumundan milletlerarası baskı nedeniyle vazgeçmek ve Mısır’da güçlü bir Mehmed Ali Paşa ve onu destekleyen Fransa’nın güçlenmesi yerine kontrol etmesi daha kolay olan zayıf bir Osmanlı İmparatorluğu’nun hâkim olmasını temin için mecburen İngiltere’ye yaklaştı. Mısır sorunu böylece Avrupa için tekrar bir Şark Meselesi hâline geldi. Ancak Mısır sorununun bu ikinci aşama­sında Nizip mücadelesinden sonra kozlar daha çok masa başında ve İngiltere ile Fransa arasında paylaşıldı.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Fransa, Mısır’daki üstün konumundan vazgeçmemek için var gücüyle direndi. Mısır meselesindeki bu İngiltere-Fransa mücadelesine Lamartin haklı olarak “Diplomatik Waterloo” diyecekti. Bu mücadeleyle Şark Meselesi’nin XIX. yüzyılda aslında bir “Garp Meselesi” olduğu bir kez daha açıkça ortaya çıktı. Londra’da alınan kararları Mehmed Ali Paşa kabul etmediği için müttefikler Suriye’deki Mısır ordusuna saldırarak, Akkâ’yı aldılar. Bu mağlubiyet üzerine Mehmed Ali Paşa, İskenderiye Protokolü’nü imzaladı. Bu protokolle Şark Meselesi’nin önemli bir problemi geçici bir süre için çözüldü.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Mısır meselesi ile bir kez daha ve daha büyük bir problem olarak Boğazlar sorunu Şark Meselesi’nin en girift problemi olarak ortaya çıktı. 1833’te imzala­nan Hünkâr İskelesi Antlaşması ile Rusya, Boğazlar’ı kendi gemileri hariç diğer ülkelerin gemilerine kapalı bir hâle getirmişti ama 1841 Londra Protokolü ile bu kazanımlarından vazgeçmek zorunda kaldı. İngiltere’nin çabaları sonucu bir daha böyle bir sorunla karşılaşmamak için 1841’de Boğazlar Sözleşmesi imzalandı. Bu sözleşme ile Boğazlar barış zamanlarında bütün ülkelerin savaş gemilerine kapalı olacaktı. Daha önce de Boğazlar kapalı idi ama bu sözleşme ile Osmanlı İmparatorluğu’nun müdahalesi kısıtlanarak Boğazlar milletlerarası bir konuma getirildi.</span></p>

      <p class="KB" id="toc_marker-51-16"><span>Soru 16: Kırım Harbi’nin Şark Meselesi’ndeki yeri nedir?</span></p>

      <p class="Style44 para-style-override-18" xml:lang="en-US"><span class="Font-Style79-2" xml:lang="tr-TR">Mısır meselesinin ikinci aşamasında İngiltere ile Rusya özellikle Fransa’nın Mısır’da güçlenmesini engellemek için yakın bir dış politika takip etmelerine rağmen, Avrupa’da kimin kiminle ittifak edeceği belli olmadığından, bu bir­liktelik Kırım Harbi’nin patlak vermesiyle bir düşmanlığa dönüştü.</span></p>

      <p class="Style44 para-style-override-18" xml:lang="en-US"><span class="Font-Style79-2" xml:lang="tr-TR">Şark Meselesi’nin en önemli dönüm noktalarından biri de 1853’te baş­layan Kırım Harbi idi. Artık Avrupa’da hasta adam diye anılan Osmanlı İmparatorluğu’ndan daha fazla pay almak isteyen Rusya, 1853’te savaş ilân ederek Eflak ve Boğdan’ı işgal etti. Osmanlı orduları zor durumda kalınca, Rusya’nın genişlemesinin aleyhlerine olacağını gören İngiltere ve Fransa, 12 Mart 1854’te Osmanlı İmparatorluğu ile İstanbul Antlaşması’nı imzaladılar ve 28 Mart’ta da Rusya’ya savaş ilân ettiler. 1821’de Yunan isyanında Osmanlı aleyhinde birlikte hareket eden İngiltere, Fransa ve Rusya şimdi karşı karşı-yaydılar. Kırım Harbi Balkanlar, Kafkaslar ve Kırım’da devam etti ve savaşın sonunda Ruslar ağır bir şekilde yenildiler.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Kırım Harbi, Rusya’nın Karadeniz’e hâkim olma emellerine kısa bir sü­reliğine engel oldu ve Rusya yönünü Orta Asya’ya çevirdi. İngiltere ve Fransa, Osmanlı İmparatorluğu’nun Rus tehlikesinden kısa bir süreliğine kurtulmasına yardımcı olmuşlardı ama bu savaşta alınan dış borçlar devleti daha sonra iflasın eşiğine getirdi.</span></p>

      <p class="KB" id="toc_marker-51-17"><span>Soru 17: Panislavizm’in Şark Meselesi’ndeki yeri nedir?</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Kırım Harbi ile Karadeniz’deki hâkimiyeti ortadan kalkan Rusya bunu ilk fırsatta telafi etmek için uygun şartları kollamaya başladı. Beklediği fırsat Fransa’nın Prusya karşısında Metz’de 1870’de kesin bir şekilde yenilmesiyle doğdu. Bu savaştan sonra Alman İmparatorluğu’nun kurulması Avrupa’nın iç dengesini alt üst etti ve bu büyük değişiklik Şark Meselesi’ne Avrupa dev­letlerinin bakış açılarını da değiştirdi. Almanya faktörünün ortaya çıkması Osmanlı İmparatorluğu’na yeni bir denge unsuru olarak bu devlet ile ilişkilerini geliştirmesine imkân sağladı.</span></p>

      <p class="Style44 para-style-override-39" xml:lang="en-US"><span class="Font-Style79-2" xml:lang="tr-TR">1870’de Alman birliğinin kurulması ile Avrupa’nın güç dengeleri yeni bir boyut kazandı. Alman birliği, Panislavizm düşüncesinin de hararetle savu­nulmasına neden oldu. Alman birliği karşısında bir Slav birliği kurulmalıydı ama kurulacak olan Slav birliğinin niteliği konusunda bir antlaşma sağla­namadı. Panislavizm’in yıldızının parlaması en fazla Avusturya ile Osmanlı İmparatorluğu’nu endişelendiriyordu. Balkanlar patlamaya hazır bir bomba hâline gelmişti. İlk mesele 1875’te Hersek ayaklanması ile ortaya çıktı ve bu ayaklanmayı fırsat bilen Sırbistan ile Karadağ Osmanlı İmparatorluğu’na savaş ilân etti. Osmanlı İmparatorluğu, Sırbistan ve Karadağ karşısında önemli ba­şarılar kazanmaya başlayınca Avrupa devletleri müdahale ederek İstanbul’da Tersane Konferansı’nın toplanmasını sağladılar. Fakat bu konferansta da kesin bir sonuç elde edilemedi. Aslında Balkanlar’da yaşanan bu olaylar daha son­raki büyük mücadelelerin habercisiydi. Şark Meselesi’nin bu kaynayan bölgesi Rusya’yla tarihlerimizde 93 Harbi olarak zikredilen 1877-1878 Osmanlı-Rus harbinin başlamasına sebep olacaktı.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Tersane Konferansı ve ardından Londra’da alınan kararlar Osmanlı Meclis-i Mebusan’ı tarafından reddedilince Rusya, Balkan milletlerinin hakla­rını koruma bahanesi ile Osmanlı İmparatorluğu’na savaş ilân etti. 1877-1878 Osmanlı-Rus Savaşı Şark Meselesi’nin önemli safhalarından biridi. Panslavizm, Ayastefanos’da kazandığı üstün durumdan Berlin Antlaşması ile vazgeçmek zorunda kaldı. Bu savaş, Avrupa’nın güç dengesinin değişmesi bir yana, savaş sonrası 13 Haziran 1878’de imzalanan Berlin Antlaşması bir savaşı bitirmekten ziyade yeni savaşlara gebe bir antlaşma idi.</span></p>

      <p class="KB" id="toc_marker-51-18"><span>Soru 18: İngiltere ve Avusturya, Şark Meselesi’nde siyasetle­rini nasıl değiştirdiler?</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Şark Meselesi’ndeki önemli dönüm noktalarından biri de 93 Harbi’nde, İngiltere ve Avusturya’nın artık Osmanlı İmparatorluğu’nun toprak bütünlü­ğünün korunması yönündeki politikalarından vazgeçmeleriydi. Avusturya da Balkanlar’da Rusya’nın yayılmasını önlemek için Osmanlı İmparatorluğu’nun toprak bütünlüğünü korumasını savunmak yerine bu bölgelere kendisi hâkim olmak için çalışmaya başladı ve ilk olarak Bosna-Hersek’i topraklarına kattı ve Osmanlı yönetimi 21 Nisan 1879’da bu oldu bittiyi kabul etti. Avusturya’nın Balkanlar’a doğrudan hâkim olmak için mücadele etmeye başlaması I. Dünya Savaşı’na giden yolu araladı. İngiltere de 93 Harbi’nden sonra Rus yayılması karşısında Osmanlı İmparatorluğu’nun toprak bütünlüğünün korunması ye­rine kritik bölgelere doğrudan hâkim olmaya veya Rusya’nın yayılma yolları üzerindeki bölgelerde kendi uydusu olan tampon devletçiklerin kurulması projelerini desteklemeye başladı. İngiltere 1878’de Rus tehlikesi karşısında yerleştiği Kıbrıs’tan bir daha çıkmayacak 1882’de de savaşsız bir şekilde Mısır’ı işgal edecekti. İngiltere ve Avusturya’nın Şark Meselesi’ndeki bu köklü politika değişikliği Osmanlı İmparatorluğu’nu Avrupa güç dengesinde yeni bir unsur olan Almanya ile yakınlaşmaya zorlayacaktır.</span></p>

      <p class="Style44 para-style-override-18" xml:lang="en-US"><span class="Font-Style79-2" xml:lang="tr-TR">Balkan Savaşları ve I. Dünya Harbi’ne giden yolu aralayan Berlin Antlaşması’na ilk cevap Bulgarlardan geldi ve Doğu Rumeli’de bir Bulgar isyanı başlatıldı. Osmanlı hükümeti 1886’da Rodop hariç Doğu Rumeli’nin Bulgaristan’a ka­tılmasını kabul etti. Büyük Bulgaristan’ı kurmak için tekrar harekete geçen Bulgaristan gözünü Makedonya’ya dikti ama bu bölgede Sırp ve Yunanlılar’ın da gözü olması yeni bir mücadele başlattı. Balkan ülkeleri arasındaki bu rekabeti fırsat bilen II. Abdülhamid, biraz olsun rahat nefes alabilmek için bu rekabeti körükledi ve Makedonya’yı Osmanlı hâkimiyetinde tutmayı başardı.</span></p>

      <p class="KB" id="toc_marker-51-19"><span>Soru 19:</span> <span>Şark Meselesi bitti mi?</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Artık Şark Meselesi, Osmanlı İmparatorluğu’nun topraklarının parsel parsel bölüşülmesi meselesi hâline gelmişti. Makedonya’yı kurtarmak için 1908’de yönetimi ele geçiren İttihatçılar da derde derman olamadılar. XIX. yüzyılın başında genel manası ile özellikle Rusya’nın başını çektiği Osmanlı İmparatorluğu’nu paylaşma projeleri artık tamamen hayata geçirilmeye başlamıştı. Ancak Osmanlı İmparatorluğu’nun çekildiği bölgelerde çok farklı devletlerin birbiriyle çatışan çıkarlarının olması gerilimi daha da arttırdı ve nihayet Balkan Savaşları ve I. Dünya Savaşı gibi dünya tarihinin en kanlı savaşlarının yaşanmasına neden oldu.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">I. Dünya Savaşı sonrasında Osmanlı İmparatorluğu fiilen yıkıldı ama Şark Meselesi büyük bir mesele olmaya hâlâ devam ediyordu. Şark Meselesi, Batı için Osmanlı İmparatorluğu’nun yıkılması ve işlerine yarayan bölgelerin kendi hâkimiyetlerine geçmesiyle halledilmiş gibi görünse de gözyaşı ve kan ile inşa edilmiş bu sistem barıştan ziyade çatışmaya neden oldu.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">XX. yüzyılda devreye Amerika Birleşik Devletleri’nin de girmesiyle daha karışık bir hâle gelen Batılıların aralarındaki rekabet, Osmanlı İmparatorluğu’nun elini çektiği bölgelerde devam ediyor. Ama bu bölgelerde Osmanlı hayaleti yeni efendilere kâbuslar gördürüyor.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Bazı tarihçiler Batı için Şark Meselesi’nin 1923’te tamamen bir sorun olmaktan çıktığını savunsalar da Türkiye’nin Avrupa Birliği’ne üye olmak için verdiği “mücadelede” Avrupalı devletlerin gösterdiği tepkiler meselenin hâlâ canlılığını farklı boyutta da olsa koruduğunun göstergesidir. Batı’nın fikrî alt yapısında en büyük tehdidin Doğu’dan geleceği düşüncesini, son zamanlarda medeniyetler çatışması adı altında yazılan kitaplarda görmek mümkün. Şark veya Garp meselesi, mutlak galibin olmadığı bir mücadeledir. Şimdi üstünlük Batı’da gözüküyor olsa da bu “mücadelede” son söz henüz söylenmedi.</span></p>
    </div>
  </div>
</body>
</html>
