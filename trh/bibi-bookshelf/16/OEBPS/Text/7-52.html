<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-52.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x7-52.html" xml:lang="tr-TR">
    <div class="Basic-Text-Frame">
      <p class="BB" id="toc_marker-53"><span class="Font-Style78" style="font-size:0.93em;">OSMANLI TARİHİNDE İSYANLAR</span><span class="char-style-override-6"><a class="footnote-link" href="#footnote-225-21" id="footnote-225-21-backlink">21</a></span></p>

      <div class="footnote">
        <p class="Basic-Paragraph" xml:lang="en-GB"><a class="footnote-anchor" href="#footnote-225-21-backlink" id="footnote-225-21">21</a> <span class="Font-Style76-1" xml:lang="tr-TR">Bu bölümde genelde İstanbul merkez olmak üzere 1826’ya kadar olan dönemdeki ye­niçeri, kapıkulu sipahisi ve esnaf isyanları anahatlarıyla ele alınmıştır.</span></p>
      </div>

      <p class="KB" id="toc_marker-53-1"><span>Soru 1: İ</span><span>lk Yeniçeri isyanı ne zaman çıktı?</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Yeniçeriler akla hep isyanları ile gelir. İlk isyanları 1446’daki</span> <span class="Font-Style77-1" xml:lang="tr-TR">Buçuk Tepe</span> <span class="Font-Style79-2" xml:lang="tr-TR">Vakası’dır. II. Mehmed’in ilk hükümdarlığı sırasında, yeniçeriler paranın değerinin düşürülmesini bahane ederek ayaklanıp, Şehabeddin Paşa’nın evini yağmaladıktan sonra Edirne’nin doğusunda bir tepeye çekildiler. İsyan, yeniçerilerin maaşlarına yarım (buçuk) akçe zam yapılarak yatıştırılabildi. Ayaklanmanın asıl sebebi ise Çandarlı Halil Paşa’nın, II. Murad’ı tekrar tahta geçirmek istemesiydi. Nitekim isyan karşısında genç hükümdarın zor duruma düşmesi üzerine, II. Murad Manisa’dan gelerek yeniden Osmanlı tahtına çıktı ve oğlunu da Manisa’ya vali olarak gönderdi. Bu isyan, yeniçerilerin daha son­raki tarihlerde sıkça rol oynadıkları hükümdar değişiklikleriyle iktidara ortak olma süreçlerinin ilk adımıdır.</span></p>

      <p class="KB" id="toc_marker-53-2"><span>Soru 2: Fatih’in ölümünden sonra nasıl bir isyan meydana geldi?</span></p>

      <p class="Style44 para-style-override-104" xml:lang="en-US"><span class="Font-Style79-2" xml:lang="tr-TR">İstanbul’da ilk yeniçeri isyanı, şehrin fatihi II. Mehmed vefat ettiğinde ortaya çıktı. Fatih Sultan Mehmed’in 1481 Mayıs’ında Gebze’de çıktığı seferde vefat etmesi üzerine ölümü gizlenmeye çalışıldı. Veziriazam Karamanî Mehmed Paşa derhal Şehzâde Cem ve Şehzâde Bâyezid’e ulaklar göndererek babalarının vefat ettiğini haber verdi. İstanbul’a erken gelen şehzâde tahta çıkacaktı. İki şehzâdeden biri tahta geçene kadar ölüm hadisesi gizli tutulmalıydı. Sultan’ın hamama gitmesi gerektiği bahanesiyle Fatih’in cesedi vakit kaybettirilmeden İstanbul’a geçirildi ve Topkapı Sarayı’na getirildi. Bu arada askerin padişahın ölüm haberini öğrendiğinde İstanbul’da bir kargaşaya yol açmaması için de şehre girmeleri yasaklandı.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Birkaç gün sonra askerler II. Mehmed’in öldüğünü her nasılsa öğrenip, ellerine geçirdikleri balıkçı tekneleriyle İstanbul’a akın ettiler. Özellikle ka­pıkulu askerleri İstanbul’da, büyük bir yağma başlattılar. Şehzâde Bâyezid taraftarları askerin isyanını destekliyorlardı. Askerler, Şehzâde Bâyezid’in tahta çıkmasında en büyük engel olan Cem Sultan taraftarı Veziriazam Karamanî Mehmed Paşa’yı sokak ortasında parçalayıp, konağını yağmaladılar. Fatih tarafından İstanbul muhafızı olarak bırakılmış eski veziriazamlardan Vezir İshak Paşa, askere kesenin ağzını açarak, kısa sürede duruma hâkim oldu. Sabık veziriazam, II. Bâyezid taraftarı olduğu için bu şehzâde gelene kadar yerine İstanbul’da bulunan 11 yaşındaki oğlu Şehzâde Korkut’u tahta çıkardı. Böylece askerin isyanı biraz daha yatıştırıldı.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Yeniçeriler, II. Bâyezid’ı Topkapı Sarayı Bâb-ı Hümâyûn’un önünde kar­şıladılar. Yeni sultandan veziriazamı öldürdükleri ve şehirde yağma yaptıkları için af dilediler. Padişah da askerleri affetti. Böylece İstanbul, bundan sonra sıkça karşılaşacağı isyanlar serisinin ilkini yaşamıştı.</span></p>

      <p class="KB" id="toc_marker-53-3"><span>Soru 3: Yeniçeriler, II. Bâyezid</span><span>’ı</span> <span>tahttan nas</span><span>ı</span><span>l indirdi?</span></p>

      <p class="Style44 para-style-override-15" xml:lang="en-US"><span class="char-style-override-4">II</span><span class="Font-Style79-2" xml:lang="tr-TR">. Bâyezid’ın hükümdarlığının son yıllarında oğulları arasında taht mücadelesi başlamıştı. Yavuz Sultan Selim babasına karşı isyan etti, ancak mağlup oldu. II. Bâyezid en çok sevdiği oğlu Ahmed’i hükümdar ilân etmek üzere İstanbul’a davet etti. Yeniçeriler, Şehzâde Ahmed’in tahta çıkmak için İstanbul’a davet edildiğini ve Maltepe’ye kadar geldiğini öğrendiklerinde isyan bayrağını kaldırdılar. Böylece İstanbul’da yeniden kargaşa ve düzensizlik hakim oldu. Şehzâde Selim’in padişah olmasını isteyen askerler, Şehzâde Ahmed’in Üsküdar’dan İstanbul’a geçmesini engellemek için Boğaz’daki bütün ulaşım araçlarına el koydular. Bununla da kalmayıp, İstanbul’da bulunan Şehzâde Ahmed taraftarlarının evlerini yağmaladılar. İstanbul’daki bu isyanı haber alan Şehzâde Ahmed de mecburen Maltepe’den geri döndü. Sultanın sefere çıkamayacak kadar yaşlı olmasını, Safeviler’in Anadolu’da estirdiği terör ve şehzâdeler arasındaki iç savaşları bahane eden askerler, Topkapı Sarayı önüne gelerek padişah olarak Şehzâde Selim’i görmek istediklerini dile getirdiler. Veziriazam Mustafa Paşa gelişmeleri bildirmek üzere padişahın yanına gitti. Neler olduğunu ve askerin isteklerini öğrenen Sultan Bâyezid önce “Nitekim ben sağım, beyliğimi kimseye vermezim” dedi. Bu cevap üzerine Mustafa Paşa,</span> <span class="Font-Style77-1" xml:lang="tr-TR">“Devletlü hünkâr! Tuzunuz etmeğünüz yidük, helâl eylen. Taşra çıkıcak bizüm işimüz tamâm iderler”</span> <span class="Font-Style79-2" xml:lang="tr-TR">deyince, padişah da,</span> <span class="Font-Style77-1" xml:lang="tr-TR">“Şimdi ben pâdişâhluğum virmeyicek beni gelüp katl iderler mi?’</span> <span class="Font-Style79-2" xml:lang="tr-TR">diye sordu. Padişahın bu sualine karşılık veziriazam da “Yok</span> <span class="Font-Style77-1" xml:lang="tr-TR">katl itmezler, ammâ harbe ucuyla kaftanınızdan çekip tahtdan aşağa indirirler”</span> <span class="Font-Style79-2" xml:lang="tr-TR">şeklinde bir cevap verdi. II. Bâyezid artık yapacak bir şey olmadığını anlayınca, tekrar bir isyan yaşanmaması için, askerin isteğini kabul ederek oğlu Selim’i padişah ilân etti.</span></p>

      <p class="KB" id="toc_marker-53-4"><span>Soru 4: Kanunî dönemindeki yeniçeri isyanı nasıl meydana geldi?</span></p>

      <p class="Style44 para-style-override-29" xml:lang="en-US"><span class="Font-Style79-2" xml:lang="tr-TR">Yeniçeriler 1525’te İstanbul’da bir kez daha isyan ettiler ve şehrin büyük bir kısmını yağmaladılar. İkbal basamaklarını hızla tırmanan Veziriazam İbrahim Paşa’nın, isyan eden Hain Ahmed Paşa gailesini bertaraf etmek için 1524’te Mısır’a gitmesini fırsat bilen muhalifleri yeniçerileri isyana teşvik ettiler. Sul­tan Süleyman, Edirne’den yeni dönmüş ve Kâğıthane’ye gelmişti. Padişahın yokluğundan da yararlanan yeniçeriler İstanbul’da başta Veziriazam İbrahim Paşa’nın sarayı olmak üzere, önde gelen devlet ricalinin konaklarını, gümrükleri ve halkın evlerini yağmaladılar.</span></p>

      <p class="Style44 para-style-override-18" xml:lang="en-US"><span class="Font-Style79-2" xml:lang="tr-TR">Kâğıthane’de bulunan Sultan Süleyman, askerin isyan ettiğini öğrenir öğrenmez hemen deniz yoluyla İstanbul’a geldi. Sultan, ilk iş olarak geniş bir soruşturma yaptırdı ve askeri tahrik ettikleri anlaşılan Yeniçeri Ağası Mustafa Ağa ile Reisülküttab Haydar Efendi’yi derhal idam ettirdi. Padişahın hızlı ve sert bir şekilde olaya müdahale etmesiyle isyan daha fazla yayılmadan yatış­tırıldı.</span></p>

      <p class="KB" id="toc_marker-53-5"><span>Soru 5: II. Selim İ</span><span>stanbul’a girerken asker neden isyan etti?</span></p>

      <p class="Style44 para-style-override-79" xml:lang="en-US"><span class="Font-Style79-2" xml:lang="tr-TR">Kanunî’nin 6/7 Eylül 1566’da Zigetvar önlerinde vefat etmesi üzerine, Veziriazam Sokollu Mehmed Paşa, Kütahya’daki Şehzâde Selim’e mektup gönderip, babasının vefat ettiğini ve derhal bu tarafa gelmesi gerektiğini haber verdi. Veziriazamın mektubunu 12 gün sonra, Kütahya dışındaki Sıçanlı’da alan II. Selim, derhal şehre döndü. O gün Cuma olduğu için şehirdeki bütün camilere haber gönderilerek hutbe II. Selim adına okundu.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">II. Selim, 29 Eylül 1566’da Boğaz’daydı. Yeni padişah ilk şaşkınlığı burada yaşadı. Zira ne Osmanlı ve dünya tarihinin son 46 yılına mührünü vuran Muh­teşem Kanunî Sultan Süleyman’ın ölümü sebebiyle İstanbul’da bir matem hâli, ne de kendisini karşılamaya gelen yetkili kişi vardı. Aslında Sokollu Mehmed Paşa, muhafız olarak şehirde bırakılan İskender Paşa’yı durumdan haberdar etmişti. Ancak İskender Paşa, veziriazamın üstü kapalı ifadelerini anlayamamış ve dolayısıyla da gerekli hazırlıkları yapmamıştı. II. Selim’in adamını karşısında görünce herşeyi anladı ve alelacele hazırlıklarını tamamlayıp, yeni padişahı Üsküdar’dan İstanbul’a nakletti. II. Selim’in Topkapı Sarayı’na yerleşmesiyle, top sesleri İstanbul semalarını inletmeye, tellallar şehrin dört bir yanında taht değişikliğini haykırmaya başladı.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Şehirde kaldığı üç gün zarfında Eyüp Sultan ve atalarının türbelerini ziyaret edip, fakir fukaraya sadakalar dağıtan II. Selim, bu süre sonunda ulema ve şehrin ileri gelenleri tarafından merasimlerle şehirden uğurlandı. Yolda Veziriazam Sokollu Mehmed Paşa’dan acele etmesine dair peş peşe mektuplar alıyordu. II. Selim’in Belgrad’a yaklaştığını haber alan Sokollu, Kanunî’nin vefatından haberdar olmayan orduya bu tarafa doğru hareket emri verdi. Nihayet güvenli topraklara ulaşıldığında Sokollu’nun emriyle hafızlar Kanunî’nin naaşını taşıyan arabanın yanında</span> <span class="Font-Style77-1" xml:lang="tr-TR">Kur’an</span> <span class="Font-Style79-2" xml:lang="tr-TR">okumaya başlayınca, büyük sır herkese ilân edilmişti. Kısa süre içinde Kanunî’nin ölüm haberini duymayan hiç kimse kalmadı. Yürekleri yanan askerler bir ara yürümeyi bıraktılar ve ağlayıp dövünmeye başladılar. Sokollu, etkili bir nutukla onları sakinleştirdi ve ilerlemeye razı etti. Bu arada Belgrad’a ulaşan II. Selim, veziriazamın tavsiyesiyle orduyu burada bekledi. Ordu Belgrad’a girerken II. Selim, üzerinde siyah kaftanla babasının naaşını karşıladı. Burada padişahın cenaze namazı ikinci kez kılındı ve cenaze arabası ayrı bir kafile ile İstanbul’a doğru yola çıkartıldı.</span></p>

      <p class="Style44 para-style-override-24" xml:lang="en-US"><span class="Font-Style79-2" xml:lang="tr-TR">Yeni padişah tahta çıktığı zaman kapıkulu askerine de cülûs bahşişi veril­mesi gerekliydi. Devlet geleneklerini çok iyi bilen Sokollu, II. Selim’e bir tezkire gönderip, cülûs merasimi yapılmasını ve bunun nasıl icra edileceğini bildirdi. Ancak yeni padişah, hazinede yeteri kadar para olmaması sebebiyle bahşiş işini oldu bittiye getirmek için, çevresindekilerin etkisiyle otağ-ı hümâyûndaki tahta oturup saltanatını ilân etti. Asker bu işten hiç hazzetmese de şimdilik sineye çekti. Padişahın İstanbul’a girmesinden bir gün evvel yeniçeriler padişah alayının geçeceği yolları ulaşıma kapatarak istediklerini kabul ettirmeyi planla­dılar. Sabah olduğunda II. Selim, Halkalı Sarayı’ndan İstanbul’a doğru alayla birlikte ilerlemeye başladı. Fakat Şehzâde Camii önünde toplanan yeniçeriler, alayın önünü kestiler ve “Dur</span> <span class="Font-Style77-1" xml:lang="tr-TR">a! Dur a!”</span> <span class="Font-Style79-2" xml:lang="tr-TR">diye bağırarak, yaklaşık bir saat alayın ilerlemesini engellediler. Neden ilerlemedikleri sorulduğunda ise “otluk arabası var” diyerek kaçamak cevaplar verdiler. Nasihat etmek isteyen üst düzey devlet ricalinin bir kısmına hakaret ederken, bir kısmını da silah zoruyla susturdular. II. Selim uzun ve zorlu bir yolculuktan sonra Topkapı Sarayı’na ulaştı ancak askerler bahşişlerinin verileceğini bizzat yeni sultanın ağzından duymadıkça sarayın önünden ayrılmayacaklarını veziriazam aracılığı ile padişaha ilettiler. Askerin bahşiş almazsa bir isyan çıkaracağından çekinen II. Selim, bahşişlerinin dağıtılacağını ilân ederek, İstanbul’u yağmalanmaktan kurtardı.</span></p>

      <p class="KB" id="toc_marker-53-6"><span>Soru 6: İlk Yeniçeri-Sipahi çatışması ne zaman yaşand</span><span>ı?</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Kapıkulları birçok gruptan oluşmasına rağmen bunlardan asıl güçlü olanlar yeniçeriler ve sipahilerdi. Kapıkulu sipahileri teşrifatta daha öncelikli bir yere sahip ve en az yeniçeriler kadar etkili olmalarına rağmen daha çok yeniçeriler ön planda gözükür. Böylesine birbirine yakın görevler ifa eden ve merkezde etkili olan bu iki askerî grubun birbirleri ile olan ilişkileri hem devletin tarihi seyrini, hem de tepedeki hizipler arasındaki güç mücadelesini yansıtır. Yeniçerilerin sınırsız bir biçimde güçlenip zamanla devletin elini kolunu bağlaması, devlet adamlarının yeniçeri-sipahi ilişkilerini yanlış idare etmesinden dolayıdır.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Osmanlı tarihinde yeniçeri-sipahi kavgası ilk defa büyük boyutlarda III. Murad döneminde Şehzâde Mehmed’in muhteşem sünnet düğününde yaşandı. Şenliğin 40. günü Vezir Cerrah Mehmed Paşa şehzâdeyi sünnet etti. Bunun meydandaki kalabalığa yansıması İbrahim Paşa Sarayı’nın önündeki devasa nahılın ateşlenmesi ve gece şenliğin en şatafatlı eğlencelerinin tertiplenmesi oldu. Eğlencelerin bir süre daha devam ettirilmesi düşünülürken, yeniçerilerle sipahiler arasında büyük bir kavganın çıktığı haberi herkesin keyfini kaçırdı.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Bu kavga, Osmanlı tarihinin de dönüm noktası olmuştu. Havanın yu­muşamasını fırsat bilen birkaç bekâr sipahi odalarına fahişe kapatmışlardı. İstanbul subaşısı olan Tanrıbilmez Ahmed Çavuş yanına birkaç yeniçeri ile gece bekçilerini alıp sipahi odalarını teftişe çıkmıştı.</span></p>

      <p class="Style44 para-style-override-19" xml:lang="en-US"><span class="Font-Style79-2" xml:lang="tr-TR">Sipahileri odalarında fahişelerle yakalayan Ahmed Çavuş fahişeleri oda­lardan tek tek topladı. Kanunlar gereği kapıkulu süvarileri kendi çavuşları tarafından cezalandırılabilirlerdi. İstanbul’da yaşayanlar ise mutlaka sipahi ağası tarafından cezalandırılmalıydı.</span></p>

      <p class="Style44 para-style-override-31" xml:lang="en-US"><span class="Font-Style79-2" xml:lang="tr-TR">Subaşı ile yeniçeriler bekâr sipahileri cezalandırmaya kalkışınca kıyamet koptu. Gürültüleri duyan diğer odalardaki sipahiler de subaşının etrafında toplandılar. Kendilerinden mevki olarak daha düşük olan yeniçeri ve bekçi­leri yanına alıp arkadaşlarının odalarını basmasını kendilerine yediremeyen sipahiler Ahmed Çavuş ve yeniçerilerin üzerine hücum ettiler ve fahişeleri ellerinden aldılar. Yeniçerileri döve döve yaraladıktan sonra subaşı Ahmed Çavuş’u da yanlarına alıp, eğlencelerin devam ettiği Atmeydanı’na götürerek meydana attılar. Ancak arkadaşlarının acınacak hale getirildiğini gören mey­dandaki yeniçeriler, arkadaşlarının intikamını almak için sipahilere saldırdılar.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Padişahın karşısında, eğlencelerin hızla devam ettiği Atmeydanı bir anda yeniçeri ile sipahilerin kavgası nedeniyle savaş alanına dönmüştü. İki taraf arasında kavga büyüyüp birbirlerini öldürmeye başlayınca kavgayı ayırmak isteyen Yeniçeri Ağası Ferhad Ağa meydana atıldı. Ama Ferhad Ağa’yı gören yeniçeriler daha da fazla gayrete gelerek, çevredeki yeniçerilerin de katılmasıyla var güçleriyle sipahilere saldırıp iki tanesini öldürdüler. Tüm bu kargaşayı köş­künden izleyen Sadrazam Sinan Paşa, Ferhad Paşa’nın da meydana çıkmasıyla ortalığın iyice karıştığını görünce bizzat meydana inerek, Ferhad Ağa’yı yanına getirtip “Bre</span> <span class="Font-Style77-1" xml:lang="tr-TR">kara köpek, niye geldin, iki adamın öldürülmesine sebep oldun. Yıkıl git!”</span> <span class="Font-Style79-2" xml:lang="tr-TR">diye azarlayınca yeniçeriler Ferhad Ağa ile birlikte meydanı terkettiler. Böylece kavga yatıştırılmıştı. Ama bundan sonraki isyanların birçoğunda bu iki grup birbirlerine karşı kullanıldılar.</span></p>

      <p class="KB" id="toc_marker-53-7"><span>Soru 7: Maaşların değeri düşük parayla ödenmesi askeri na­sıl isyan ettirdi?</span></p>

      <p class="Style44 para-style-override-17" xml:lang="en-US"><span class="Font-Style79-2" xml:lang="tr-TR">Kapıkulu askeri, 2 Nisan 1589’da değeri düşük akçe ile maaşlarının öden­mesini kabul etmedi ve payitahtta yine büyük bir isyan başlattı. Bu isyan, bir yönüyle daha önceki isyanlardan farklıydı. İlk defa Topkapı Sarayı önlerine gelen asker, saraya gönderdikleri listeyle bazı devlet adamlarının kellelerini istemişlerdi.</span></p>

      <p class="Style44 para-style-override-20" xml:lang="en-US"><span class="Font-Style79-2" xml:lang="tr-TR">Paranın her geçen gün ayarının düşürülmesi Osmanlı akçesinin piya­sadaki alım gücünü azaltmakta ve bundan da en fazla maaşlı askerler, yani kapıkulu askeri zarar görmekteydi. İstanbul esnafı ayarı düşük akçe ile alış veriş yapmak istemediği için asker zor duruma düşmekteydi. Artık dayanacak durumları kalmayan yeniçeriler, önce şeyhülislâma daha sonra da Sadrazam Siyavuş Paşa’ya durumlarını arz ettiler. Ancak istediklerini elde edemeyince daha etkili bir çözüm için Topkapı Sarayı önünde toplandılar. Hatta sarayın dış ve iç avlusunu işgal edip, Divân’ı bastılar.</span></p>

      <p class="Style44 para-style-override-35" xml:lang="en-US"><span class="Font-Style79-2" xml:lang="tr-TR">Askerler, III. Murad tarafından gönderilen nasihatçileri taşlarla geri çe­virdiler ve paranın ayarının düşürülmesinin baş sorumlusu olarak gördükleri Rumeli Beylerbeyi Mehmed Paşa ile Başdefterdar Mahmud Paşa’nın kellelerini istediler. Asilerin bazıları da, padişahı tahttan indirmekle tehdit ettiler. Sultan, Adalet Köşkü’nden bütün bu gelişmeleri takip ediyordu. Asilerin işi daha da ileri götüreceklerini gören padişah, direnmek istediyse de, bunun kardeş kanı dökmekten başka bir işe yaramayacağını anlayan devlet ileri gelenleri, padişahı kararından döndürüp, Başdefterdar Mahmud Paşa’nın askere verilmesini kabul ettirdiler. Defterdar idam edildikten sonra Topkapı Sarayı’nı kuşatan asker de yavaş yavaş sarayı boşalttı.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Askerin maaş alamaması yüzünden bir isyan da 27 Ocak 1593’de ya­şandı. İsyan sonunda Veziriazam Siyavuş Paşa azledildi ve yerine Koca Sinan Paşa getirildi. Yine maaşını alamayan asker 1595’te isyan bayrağını kaldırdı ve İstanbul’da terör estirdi. Devlet adamları, isyan eden sipahiler karşısında yeniçerileri kazanınca isyan kısa sürede bastırıldı.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Maaş yüzünden bir askerî isyan da 1600’de ortaya çıktı. Birikmiş maaşını alamayan cephedeki asker isyan etti. İstanbul’a gelen askere maaşları düşük ayarlı akçe ile ödenmeye kalkınca asker de isyan etti. Asiler bütün sıkıntıların sebebi olarak gördükleri Yahudi Kira Kadın’ı ve oğlunu katlettiler. Kira Kadı’nın cesedini parçaladılar ve parçaları muhaliflerin kapılarına çivilediler. Daha sonra askerin maaşının normal akçe ile ödeneceği duyurulduktan sonra isyan yatıştı.</span></p>

      <p class="Style44 para-style-override-101" xml:lang="en-US"><span class="Font-Style79-2" xml:lang="tr-TR">1601’de Kapıkulu sipahilerinin isyanında ise sarayın güçlü isimlerinden Ak Hadım Ağası Gazanfer Ağa başta olmak üzere devleti yönettiğini iddia et­tikleri kişilerin kellesini talep edildi. Ancak isyan büyümeden Cigalazâde Sinan Paşa’nın arabuluculuğu ve bostancıbaşının azliyle yatıştırıldı.</span></p>

      <p class="KB" id="toc_marker-53-8"><span>Soru 8: Yeniçeri-Sipahi çatışması nasıl meydana geldi?</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">1603’te İstanbul’da tekrar anarşi hakimdi. Veziriazam Yemişçi Hasan Paşa ile başını Sadaret Kaymakamı Mahmud Paşa’nın çektiği muhalif grup arasındaki iktidar mücadelesi kapıkulu sipahisi ile yeniçerileri karşı karşıya getirdi. Bu iki asker grubu, İstanbul sokaklarında günlerce çatıştılar.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">İstanbul’da Mahmud Paşa grubu harekete geçmiş ve Yemişçi Hasan Paşa taraftarlarını teker teker görevden el çektirmeye başlamışlardı. Bu gelişmeler üzerine veziriazama İstanbul’dan mektuplar yazıldı ve acilen başkente gelmesi istendi. Ayrıca bu mektuplarda, şehrin sipahiler tarafından kuşatıldığı, bu yüzden de şehre gece girmesi tembihlenmekteydi.</span></p>

      <p class="Style44 para-style-override-18" xml:lang="en-US"><span class="Font-Style79-2" xml:lang="tr-TR">Gizlice şehre giren Veziriazam Hasan Paşa, daha güvenli olduğunu düşün­düğü nişanlısı Ayşe Sultan’ın Atmeydanı’ndaki evine geldi. Paşanın muhalifleri de bu arada boş durmamış ve Şeyhülislâm Sunuullah Efendi’den veziriazamın katledilmesine dair bir fetva almışlardı. Sadaret Kaymakamı Mahmud Paşa ve yandaşları bu fetvayı daha sonra Sultan III. Mehmed’e gönderdiler. An­cak Sultan, Mahmud Paşa grubuna veziriazamı ile kendisi arasına kimsenin giremeyeceği, veziriazam ne yaparsa kendisinin rızası ile yaptığını söyledi. Bunun üzerine asiler kendi işlerini kendileri halletmek için paşanın saklandığı Atmeydanı’ndaki evin etrafında toplandılar.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Yemişçi Hasan Paşa, çoktan Ağa Kapısı’na sığınmıştı. İstanbul’daki en önemli askerî güç olan yeniçerileri de arkasına alan Hasan Paşa, padişaha bir telhis yazarak şeyhülislâmı bazı suçlarla itham edip, padişahı devirmek niyetinde olduğundan bahsetti. Bu telhis üzerine III. Mehmed de yeniçerilere hitaben; “Zorbaların hakkından gelmesine yardım eyliyesiniz” yazılı bir hatt-ı hümâyûn gönderdi. Böylece hem yeniçeri desteğini hem de padişahın onayını alan Hasan Paşa bütün askerleri ve İstanbul halkını zorbaları ortadan kaldırmak için yardıma çağırdı. Bu arada Sunuullah Efendi’yi azlettirip, yerine geçirdiği şeyhülislâmdan da asiler aleyhinde bir fetva aldı.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Ertesi gün asiler Sultanahmet Meydanı’nda toplanırken, Hasan Paşa ve taraftarları da Süleymaniye’de bir araya geldiler. Hasan Paşa, önce sipahi zorbalarına bu isyana son vermeleri yönünde tavsiyelerde bulunmak üzere aracılar gönderdi. Ancak müspet bir cevap gelmeyince İstanbul’un tüm ka­pıları kapatıldı ve şehirde adeta bir zorba avı başladı. Akşama kadar şehir sokaklarında kanlı çarpışmalar yaşandı. Akşam olduğunda Hasan Paşa, yine yeniçeri ağasının sarayında kaldı. Ertesi gün Cuma günü olduğu için üst düzey devlet ricali Cuma namazını beraber kıldıktan sonra Hasan Paşa, önce Sultan III. Mehmed’in huzuruna çıkarak gelişmelerden padişahı haberdar etti. Daha sonra nişanlısı Ayşe Sultan’ın Atmeydanı’ndaki evinde istirahata çekildi. Bu arada Atmeydanı’nda, Paşa’nın taraftarları ve İstanbul halkı tüfekler atıp, şenlikler yapıyorlardı.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Yemişçi Hasan Paşa, sipahi zorbalarının isyanını, başta yeniçeriler olmak üzere, diğer askerî gücün desteğini alarak bertaraf etmeyi başardı. Ancak daha sonra bu gücü kendi çıkarları için kullanmaya kalkınca idam edildi. Yeniçe­riler, Hasan Paşa’nın azledilmesine itiraz etseler de padişahın kararlı tutumu karşısında seslerini çıkartamadılar.</span></p>

      <p class="Style44 para-style-override-24" xml:lang="en-US"><span class="Font-Style79-2" xml:lang="tr-TR">Yemişçi Hasan Paşa ve muhaliflerinin iktidar mücadelesi yüzünden karşı karşıya gelen yeniçeriler ve sipahiler ise bundan sonra en küçük bir olayda silahlarını birbirlerine çektiler.</span></p>

      <p class="KB" id="toc_marker-53-9"><span>Soru 9: Genç Osman nasıl öldürüldü?</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">18 Mayıs 1622’deki darbe, sonuçları itibariyle Osmanlı tarihinin en feci darbelerinden biridir. Devrin hükümdarı II. Osman’ın bazı icraatları asker, ulema ve halk arasında hoşnutsuzluğa yol açmış, tüm itirazlara rağmen sultanın hacca gitmek için Üsküdar’a geçmesi bardağı taşıran son damla olmuştu.</span></p>

      <p class="Style44 para-style-override-22" xml:lang="en-US"><span class="Font-Style79-2" xml:lang="tr-TR">İsyan bayrağını açan sipahi ve yeniçeriler önce Süleymaniye Camii’nin avlusunda toplandılar. Burada biraz bekledikten sonra Atmeydanı’na doğru hareket ettiler. Meydanda sadece askerler değil, ilmiye mensupları ve İstanbul halkının bir bölümü de bulunuyordu. Kalabalık hep bir ağızdan; “Padişahımızı Kâbe’ye gitmek nâmı ile Anadolu’ya götürmek isteyenleri ve padişahı Anadolu’ya geçmekten vazgeçirmek isteriz” diye bağırıyordu. Asiler padişah hocasının, kızlarağasının ve veziriazamın kellelerini istiyorlardı. Bu arada şehrin kapıları kapatıldı ve isyan, Üsküdar’da bulunan II. Osman’a haber verildi.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Asiler, kanunî bir engel kalmaması için Şeyhülislâm Esad Efendi’den padişaha devlet hazinesini boşalttıranlar ve onu hacca gitmeye ikna ederek fitneye sebep olanların katledilmesine dair bir de fetva aldılar. Fetvayı alan askerler, vakit kaybetmeden Atmeydanı’na gittiler. Beşiktaş’tan yeni hareket etmiş donanma askeri de şehirdeki bu sesleri duyunca karaya yanaştı ve kapılar kapalı olduğu için surların üzerinden atlayarak asilere katıldı. Her geçen dakika daha da kalabalıklaşan asileri ikna etmek için sadrazam ve yeniçeri ağasının gönderdiği aracılar ise taşlandılar.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Padişah, durumu görünce hacdan vazgeçti. Ancak öldürülmesi istenen kişileri vermedi. İsyanın ikinci günü asiler önce Yeniodalar’da ve daha sonra</span> <span class="Font-Style79-2" xml:lang="tr-TR">Fatih Camii’nde toplandıktan sonra şehrin dört bir yanından Atmeydanı’na doğru akın ettiler. Ulemadan birkaç kişi, asilerin isteklerini padişaha iletmek için saraya gönderildi. Ancak II. Osman, asilerin öldürülmesini istedikleri kişileri vermemekte diretip, sert konuşunca kendi sonunu da hazırladı.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Atmeydanı’nda heyetin getireceği cevabı bekleyen kalabalık, uzun zaman geçmesine rağmen saraydan kimse çıkmayınca harekete geçti. Önce Ayasofya Camii’nin minarelerine gözcüler çıkarıldı. Gözcüler, Topkapı Sarayı’nda söy­lendiği gibi bostancı askerinin hazır bulunmadığını meydandaki kalabalığa bildirince asiler hemen sarayın içine akın ettiler. Kalabalığın arasından biri; “Sultan Mustafa’yı isteriz” diye bağırınca, diğerleri da aynı sloganı tekrarladı­lar. Bundan sonra askerlerin yeni hedefi II. Osman’ı devirmek ve I. Mustafa’yı tahtta çıkarmaktı.</span></p>

      <p class="Style44 para-style-override-18" xml:lang="en-US"><span class="Font-Style79-2" xml:lang="tr-TR">I. Mustafa, Harem’deki odasında kapalı tutulduğu yerden alınıp, saray dışına çıkarıldı. Durumu haber alan II. Osman, askerin istediği kişileri verdi. Ancak iş işten geçmişti. Ellerine geçirdikleri kişileri parçalayarak öldüren ye­niçeriler tatmin olmamışlardı. Padişahın yeni atadığı veziriazam ve yeniçeri ağasını da kabul etmeyerek, onların evlerine saldırdılar. Askerler, I. Mustafa’yı padişah olarak tanıdıklarını ilân etmişlerdi. Genç Osman mecburen yeniçeri ocağına sığındı. Başka bir çaresi kalmayan genç padişah, yatsı namazından sonra Ağa Kapısı’na gitti.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Bu sırada I. Mustafa’nın annesi kontrolü eline almaya başlamış, yeni bir veziriazam ve yeniçeri ağası tayin etmişti. II. Osman’ın yerini bulan askerler onu oradan alarak, başı açık ve sırtında sadece bir elbise bulunduğu hâlde Orta Camii’ne götürdüler. Davud Paşa, Genç Osman’ı hemen öldürmek istediyse de, yeniçeri ileri gelenleri yeni veziriazamı engellediler. Ancak Davud Paşa, kısa bir süre sonra sultanı Yedikule’de boğdurttu.</span></p>

      <p class="KB" id="toc_marker-53-10"><span>Soru 10: IV. Murad’ın saltanatının ilk dönemindeki isyanlar nasıl meydana geldi?</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">İstanbul’da isyanın hâkim olduğu dönemlerden biri de IV. Murad’ın sal­tanatının ilk yıllarıdır. Küçük yaşta tahta çıkan IV. Murad, padişahlığının ilk döneminde devlet idaresine fazla hâkim olamadı. Bunu fırsat bilen başıbozuklar ve fırsatçılar İstanbul’u yaşanamaz bir şehir hâline getirdiler.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Yeniçeri ve sipahilerin başını çektiği asiler, IV. Murad devrindeki ilk büyük isyanlarını 10 Şubat 1632’de başlattılar. Veziriazam Hüsrev Paşa’nın azledilerek yerine Hafız Ahmed Paşa’nın getirilmesi, ikinci vezir mevkiinde bulunan ve veziriazamlığa sıra itibariyle kendisinin müstahak olduğunu düşünen Recep Paşa’yı rahatsız etti. Recep Paşa, sipahileri Hâfız Ahmed Paşa aleyhinde bir isyana tahrik ettiği gibi, mazul veziriazamı seven kapıkulu sınıfını da kısa sürede kendi saflarına dâhil etmeyi başardı.</span></p>

      <p class="Style44 para-style-override-35" xml:lang="en-US"><span class="Font-Style79-2" xml:lang="tr-TR">Asiler, Atmeydanı’nda toplanıp, Hüsrev Paşa’nın azledilmesinin sorumlusu olarak gördükleri Şeyhülislâm Zekeriyazâde Yahya Efendi, Veziriazam Hâfız Ahmed Paşa, Defterdar Mustafa Paşa, Yeniçeri Ağası Hasan Halîfe ve Musâhib Musa Çelebi gibi padişahın yakınında bulunan on yedi kişinin kendilerine tes­lim edilmesini istediler. Ancak IV. Murad, isyanın ilk iki günü istenen kişileri vermedi. Asiler, üçüncü gün zorla Bâb-ı Hümâyûn’dan içeri girip, Orta Kapı’ya kadar ilerlediler ve ulema mensuplarını da buraya davet ettiler. Vezir Bayram Paşa, bir adamını, olup bitenleri anlatmak ve emin bir yere saklanmasını tavsiye etmek üzere Veziriazam Hâfız Ahmed Paşa’ya gönderdi. Ancak Ahmed Paşa haberciyi dikkate almayınca, bu durum paşaya pahalıya mâl oldu. Asilerin arasından geçerken üstü başı yırtılana kadar hırpalandı ve kendini saraya güç bela atabildi. Dışarıdaki arbede sırasında mücevvezesi başından düşüp, kaftanı da parçalandığı için üstünü değiştirip, hemen IV. Murad’ın huzuruna çıktı. Yaşananları dinleyen padişah, Hâfız Paşa’yı gizlice Üsküdar’a kaçırdı. Tam bu sırada, asker de Orta Kapı’dan içeri girmişti. Kısa sürede Divân asiler tarafından kuşatıldı.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Askerler, IV. Murad’ı ayak divânına çağırdılar. Tahtı dışarı kurdurtan padişah, asileri yatıştırmak için nasihatler etti ise de nafile. Asiler özellikle Hâfız Ahmed Paşa ve on yedi kişinin kellelerini istiyorlardı. Ayrıca istedikleri verilmezse işin başka türlü olacağı tehdidini de savurmaktan geri durmuyor­lardı. Bunun üzerine devlet erkânı ile tekrar istişare yapıldı ve bu toplantıda en büyük rakibini ortadan kaldırmak için eline bulunmaz bir fırsat geçtiğini gören Receb Paşa, padişahı Hâfız Ahmed Paşa’yı askere teslim etmek üzere ikna etti. Bu karar üzerine Üsküdar’a daha yeni ulaşan veziriazam, Topkapı Sarayı’na geri getirildi. Bu arada padişah Bâbüssaâde’den çıkıp, tekrar ayak divânı kurdurdu. İsyan eden askerleri yine ikna etmeye çalıştı ama yine sonuç alamadı. Hâfız Paşa, kendi kellesinin bahane edilerek devletin itibarının nasıl ayaklar altına alındığını görünce abdest alıp, Bâbüssaâde’de durdu. Padişahın nasihatlarının asiler tarafından dinlenmediğini görünce,</span> <span class="Font-Style77-1" xml:lang="tr-TR">“Padişahım! Bin Hâfız gibi kulun yoluna fedâdır, ancak ricâm budur ki, beni sen katl etmeyip ko. Bu zâlimler haksız yere kanımı akıtsınlar ve beni şehid etsinler ve lutf edip meytimi Üsküdar’da defnettiresin ve yetim kalan çocuklarıma bakmanı ricâ ederim”</span> <span class="Font-Style79-2" xml:lang="tr-TR">deyip yer öpüp bir kere</span> <span class="Font-Style77-1" xml:lang="tr-TR">“Bismillâhirrahmânirrahim velâ havle velâ kuvvete illâ billâhil ‘aliyyil-azîm. İnnâ lillâhi ve innâ ileyhi râci’ûn”</span> <span class="Font-Style79-2" xml:lang="tr-TR">deyip askerlerin arasına daldı. Birkaç dakika sonra veziriazamın paramparça edil­miş cansız bedeni yerde yatmaktaydı. IV. Murad, gördüklerine dayanamayıp, ağlamıştı. Asiler, Hâfız Paşa’yı öldürdükten sonra Receb Paşa’yı da veziriazam tayin ettirdiler.</span></p>

      <p class="Style35 para-style-override-14" xml:lang="en-US"><span class="Font-Style79-2" xml:lang="tr-TR">Mart ayına kadar İstanbul’da ara ara küçük isyanlar yaşandı. Halk artık evinden dışarı bile çıkamıyordu. Esnaf dükkânlarını günlerce açmadı. Açmaya cesaret edenlerinki ise yağmalanmıştı. IV. Murad’ın saltanatının ilk döneminde askerin şehirde estirdiği terörü Mehmed Halife şu şekilde anlatır: “Ol</span> <span class="Font-Style77-1" xml:lang="tr-TR">zaman kulun şu mertebe isyanı vardı ki, gündüz hamamdan peştamal ile çıplak avret çıkarmak ve gulamiye aldıkları günde Sultan Mehmed Camii’nde tütün içmek ve Müslümanlar’ın ırzına saldırmak ve köşelerde açıkça ayak üzre zina ve livata etmek ve kan dökmek ve evler ve saraylar basmak ve bayram günlerinde salıncak kurup bizzat padişahı ve validesini ve vezirler ve divân ehlini mumlar ile salıncağa okumak gibi ve özellikle kahvehanelerde ve mey­hanelerde gayrı meşru hareketler etmeleri gibi şu mertebe ki âlem nizam ve intizamdan çıkmış idi ki vasfa gelmez”.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Tokat’ta bulunan Serdar Hüsrev Paşa’nın katledilmesini bahane eden asiler 11 Mart 1632’de İstanbul’da yeniden isyan ettiler. Recep Paşa, asileri tahrikten geri durmuyordu. Sipah ve yeniçeri taifesi Atmeydanı’nda toplanıp, saraya yürüdü. Ayak divânına çıkmaya zorladıkları IV. Murad’dan, Defterdar Mustafa Paşa, Yeniçeri Ağası Hasan Halife ve Musahib Musa Çelebi’nin başlarını ve şehzâdelerin kendilerine gösterilmelerini talep ettiler. Şayet istekleri yerine getirilmezse de IV. Murad’ı tahttan indirmekle tehdit etmekteydiler.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Asilerin ısrarı üzerine kardeşleri Bâyezid, Süleyman, Kasım ve İbrahim’i sarayda hapis tutuldukları daireden dışarı çıkarttıran IV. Murad, bu defa da şehzâdelerin hayatlarına dokunmayacağına dair kefil göstermesi talebiyle karşılaştı. Şeyhülislâm Ahîzâde Hüseyin Efendi ile Veziriazam Recep Paşa’nın kefil olmayı kabul etmeleriyle şehzâdeler tekrar dairelerine gönderildi. Ayak divânı bitince asiler, İstanbul sokaklarında Mustafa Paşa, Hasan Halife ve Musa Çelebi’yi aramaya başladılar. Her tarafa münadiler çıkarıldı ve bu kişileri bulanlara üçer, dörder bin kuruş verileceği vadedildi.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Ertesi gün de Atmeydanı tekrar asilerle tıka basa doldu. Ama o sırada hava bozmuş, öyle bir kar yağmaya başlamıştı ki, hiç kimse Atmeydanı’nda duramamıştı. İster istemez Yeni Camii tetimmelerine, Mehterhane ayvanına ve Ayasofya çarşısı dükkânlarına doluştular. Hava muhalefeti yüzünden isyan daha fazla yayılmadan sona erdi. Birkaç gün sonra da asilerin istedikleri kişiler saklandıkları yerlerden çıkarıldılar ve daha önceki ve sonraki isyanlarda olduğu gibi Atmeydanı’ndaki çınarlara asıldılar.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Mart’ın sonlarına doğru Saka Mehmed, Cin Ali, Çalık Derviş, Yemişçi Mustafa, Salih Efendi ve Mahmud Ağaoğlu’nun başını çektiği sipahi zorba-başıları bir araya gelip, kendi canlarını ve geleceklerini garantilemek için IV. Murad’ı tahttan indirmeyi kararlaştırdılar. Bunların başı olan Rum Mehmed adlı şahıs, böyle bir hareketin devletin sonunu getireceğini söyleyerek bu fikre karşı çıktı. Ancak diğerleri el altından yeniçerileri de kendi yanlarına çekip, düşüncelerini gerçekleştirmek azminden vazgeçmediler. IV. Murad taraftarı olan Yeniçeri Ağası Köse Mehmed Ağa, yeniçerileri sipahilerin emellerine alet olmaktan uzak tutmayı başardığı gibi, olan biteni de padişaha haber vererek gafil olmamasını sağladı. Rum Mehmed ile Köse Mehmed Ağa’nın gayretleri sayesinde İstanbul yeni bir II. Osman vak’asından kurtuldu.</span></p>

      <p class="Style44 para-style-override-20" xml:lang="en-US"><span class="Font-Style79-2" xml:lang="tr-TR">IV. Murad, tüm hükümdarlığı boyunca zorbaların devleti ne hale düşür­düklerini hiç unutmayacak ve bu yüzden en küçük bir ihmali veya asayişsizliği en ağır şekilde cezalandıracaktı.</span></p>

      <p class="KB" id="toc_marker-53-11"><span>Soru 11: Sultan İbrahim öldürüldükten sonra yeniçeriler ile si­pahiler nasıl çatıştı?</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Sultan İbrahim’in yeniçeri ileri gelenlerinden kürk vergisi almaya kalkması tahttaki sonunu hazırladı. Veziriazam Ahmed Paşa’nın yeniçeri ileri gelenlerini öldürtmeye kalkması üzerine, yeniçeriler Sofu Mehmed Paşa’yı yeni sadrazam ilân ettiler. Sultan İbrahim durumu öğrenince, yeni sadrazamı tehdit etti. Olan­ları öğrenen ağalar, daha radikal bir karar aldılar. Artık yeni hedefleri Sultan İbrahim’i tahttan indirip yerine Şehzâde Mehmed’i geçirmekti.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Sultan İbrahim’in Sofu Mehmed Paşa’ya attığı yumruk padişah için sonun başlangıcıydı. Valide Kösem Sultan’la da anlaşan asker, Sultan İbrahim’i tahttan indirdi ve 8 Ağustos 1648’de yerine IV. Mehmed’i çıkardı. Bir süre sonra da Sultan İbrahim öldürüldü.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Bu feci olayın üzerinden fazla bir zaman geçmeden İstanbul’da bu sefer daha büyük bir askerî isyan patlak verdi. Veziriazam Sofu Mehmed Paşa’nın bazı icraatından rahatsız olan sipahiler 25 Eylül 1648’de önce Üsküdar’da isyan bayrağını açtılar. Sipahiler ikna edilince isyan durduruldu. Ancak uzun süredir zor şartlar altında yaşayan Galatasarayı ve İbrahim Paşa Sarayı’ndaki acemi oğlanları da, sipahilerin İstanbul’a gelmesini fırsat bilip ayaklandılar. Girit’e gönderilen askerler de İstanbul’daki isyan haberlerini duyar duymaz Silivri’den şehre geri döndüler.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">24 Ekim 1648’de İstanbul’a akın eden sipahiler bir kez daha şehirde büyük bir isyan başlattılar. Önce “ayak divânı” yapılmasını istediler. Ancak istekleri kabul edilmedi. Daha sonra güçlerini arttırmak için yeniçerilerin de kendilerine katılmalarını teklif ettiler. Fakat ocak ağaları isyana katılma­dılar. 26 Ekim 1648’de bütün acemi oğlanları ve sipahiler Atmeydanı’nda toplandılar. Ancak asiler, kendileri aleyhinde büyük hazırlıklar yapıldığı, katledilmelerine cevaz veren bir de fetva alındığını öğrenince yavaş yavaş Atmeydanı’nı terkettiler.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Beş gün sonra gece devriyesi gezen yeniçerilerin Sultanahmet Camii etrafın­daki sipahi kıyafetindeki üç kişiyi yakalayıp, ertesi gün Şehzâde Camii önünde asmaları ve sipahilerin oturdukları hanları basıp onları tutuklamaları sönmek üzere olan isyan ateşini yeniden alevlendirdi. Sipahiler tekrar Atmeydanı’nda bir araya geldiler. Gerginliğin artması üzerine yeniçerilerle sipahiler arasında büyük bir çatışma meydana geldi ve Sultanahmet Meydanı’nı cesetler kapladı.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Sultanahmet Camii, yapıldığı günden beri ilk defa böylesine kanlı bir çatışmanın şahidi olmuştu. Şahidi olmakla kalmayıp, bu elim mücadelede bizzat yaralanmıştı. Yeniçeri ve sipahilerin karşılıklı tüfek atışları caminin kapı ve pencerelerinde büyük hasar meydana getirdi. Kurşun izleri uzun bir süre olayın elim birer şahidi olarak caminin muhtelif yerlerinde görüldü.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Ertesi gün camide ve meydanlarda öldürülmüş olanların naaşları, varsa akrabaları tarafından alınırken, akrabası bulunmayan iki yüzden fazla sipa­hinin cesedi, “Asi” olduklarına hükmedilerek cenaze namazları kılınmadan denize atıldı.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Bu isyanda sipahilere, yeniçeriler eliyle, ağır bir darbe vurulmuş, ancak devlet görevlilerini endişelendiren yeni bir durum ortaya çıkmıştı. Nüfuzlarını kaybeden sipahiler karşısında yeniçeriler daha da güçlenmişti ve bu yakın bir gelecekte büyük tehlikelere yol açabilirdi. Bunun önünü almak ve sipahilerin daha fazla ezilmesini önlemek için yeniçerilere,</span> <span class="Font-Style77-1" xml:lang="tr-TR">“Lüzumu dolayısıyla oldu, yaramazlar cezasın buldu. Pâdişâh, kulundan vazgeçmez. Sipâhiler de bizim kardeşimiz ve seferde ve sulh zamanında yoldaşlarımızdır. Bundan sonra her kim anlara dil uzatıp kötü söylerse hiç aman vermeden hakkından ge­linip denize atılır. Herkes edebi ile gezip laf atmaktan kati olarak çekinsin”</span> <span class="Font-Style79-2" xml:lang="tr-TR">şeklinde nasihatlerle gözdağı verilmeye çalışıldı. Fakat artık “ocak ağalarının bıyığını balta kesmez” olmuştu.</span></p>

      <p class="KB" id="toc_marker-53-12"><span>Soru 12: İstanbul’daki ilk büyük esnaf isyanı nasıl meydana geldi?</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Osmanlı tarihinde İstanbul’da birçok isyan çıktı. Bunların çoğunda da askerler başroldeydi. 1651’de ise İstanbul, isyanlar açısından bir ilke daha şahit oldu. Bu defa isyan edenler askerler değil, şehir esnafıydı.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">1650’de askere verilmesi gereken ulûfenin, hazinede yeterli para olmadığı için, tamamı ödenemedi. Bunun üzerine düşük ayarlı para ile esnafın elindeki daha değerli para zorla değiştirilerek hazineye ek gelir sağlanmaya çalışıldı. Zaten ekonomik olarak zor şartlar altında işlerini yürütmeye çalışan esnaf bu uygulamayla kiralarını dahi veremez hâle geldi. 1651 Ramazan’ı esnafa zehir olmuştu. Ramazan’ın dördüncü günü Bezzazistan kethüdası, Sarachâne’de depolanmış zayıf akçeyi göstermek için esnafı davet etti. Bununla da kalma­yıp, ellerindeki daha değerli paralara devlet tarafından el konulacağı haberini verdi. Esnaf artık bu kadarına da tahammül edemeyeceklerini belirterek itiraz etti. Veziriazam Melek Ahmed Paşa’nın konağına giderek, paşaya şikâyetlerini anlattılar. Sinirlenen veziriazam,</span> <span class="Font-Style77-1" xml:lang="tr-TR">“Sürün bunları taşra yıkılın bre kâfir gidiler, varın tedârik edin verin”</span> <span class="Font-Style79-2" xml:lang="tr-TR">diye sert bir şekilde esnafı azarladı. Haklı olmalarına rağmen bir de veziriazam tarafından azarlanan, hatta “kâfir” denilerek hakarete uğrayan esnaf Saraçhâne’yi terketti.</span></p>

      <p class="Style44 para-style-override-22" xml:lang="en-US"><span class="Font-Style79-2" xml:lang="tr-TR">Soluğu Şeyhülislâm Aziz Efendi’nin evinde aldılar. Aziz Efendi’yi saraya gidip şikâyetlerini Sultan IV. Mehmed’e anlatmak için zorladılar. Aziz Efendi gizlice Melek Ahmed Paşa ve yeniçeri ağasına “bize imdâd etsünler” diye haberler gönderdi. Esnaf bununla da yetinmedi, sokakta rastladıkları diğer esnaf ve halkı da önlerine katarak ve bir de,</span> <span class="Font-Style77-1" xml:lang="tr-TR">“Ümmet-i Muhammed! Bize olan zulm nedir? Aramıza kılıç girdi. Kapayın dükkânlarınızı”</span> <span class="Font-Style79-2" xml:lang="tr-TR">diye tellal çığırtarak Topkapı Sarayı’na doğru ilerlediler.</span></p>

      <p class="Style44 para-style-override-35" xml:lang="en-US"><span class="Font-Style79-2" xml:lang="tr-TR">Artık ocak ağalarının zulmüne tahammülleri kalmayan diğer İstanbul esnafı da bu çağrıyı fırsat bildi. Şehirdeki bütün dükkânlar kapatıldı. Önlerine Şey­hülislâm Aziz Efendi’yi katıp doğruca Topkapı Sarayı’na geldiler. Sultanahmet Meydanı yine mahşerî bir kalabalığın öfkeli ayakları altında sarsılmaktaydı. Aziz Efendi’nin belirttiğine göre Ayasofya önüne gelindiğinde kalabalık yirmi bin kişiyi bulmuştu. Kalabalığın</span> <span class="Font-Style77-1" xml:lang="tr-TR">“Dâd (Adalet) padişahım! Dâd”</span> <span class="Font-Style79-2" xml:lang="tr-TR">feryadı yeri göğü inletiyordu.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Şeyhülislâm, Ayasofya önünde türbeleri ziyaret etmek için atından indi. Bu arada padişahdan içeri gelmesi yönünde izin çıkınca saraya girdi. Aziz Efendi, saraya girmeden önce kalabalıktan bundan sonrasını kendisine bırak­malarını ve içeri girip saygısızlık etmemelerini istediyse de, şeyhülislâm daha kapıda iken halk sarayın birinci kapısından içeri doluşmuştu bile. Aziz Efendi, padişahın huzuruna çıkmadan önce Mahpeyker Kösem Sultan’la karşılaştı ve Valide-i muazzamayla bir süre tartıştı. Daha sonra IV. Mehmed’in huzuruna çıkan şeyhülislâm, esnafın şikâyetlerini bir bir anlattı. Padişah da,</span> <span class="Font-Style77-1" xml:lang="tr-TR">“Size böyle zulüm olduğuna benim rızâm yoktur”</span> <span class="Font-Style79-2" xml:lang="tr-TR">diyerek, Veziriazam Melek Ahmed Paşa’yı saraya davet etti. Halkın kendine zarar vereceğinden korkan Ahmed Paşa, saraya kendisi gitmeyip, bir adamını gönderdi. Veziriazamın adamı, Sultanahmet Meydanı’na geldiğinde buradaki esnafın taşlı sopalı saldırısına maruz kaldı.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Sultanahmet’te bunlar yaşanırken yeniçeriler de Orta Camii’de bir araya geldiler. Esnafın işi daha ileri götürmesini önlemek için hazırlıklara başladılar. Veziriazam Melek Ahmed Paşa’yı esnafın istemediğini de öğrenen yeniçeri ağa­ları, durumu lehlerine çevirmek için Yeniçeri Ağası Kara Çavuş’un veziriazam tayin edilmesini istediler. Ancak Kara Çavuş, teklifi kabul etmekte çekingen davranınca vezaret mührü Siyavuş Paşa’ya verildi.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Sivayuş Paşa ve Şeyhülislâm Aziz Efendi birlikte Sultanahmet Meydanı’na gelip, halkı teskin ettiler. Vaktin geç olduğunu belirterek, diğer isteklerini yarın erkenden bildirmelerini istediler. Biraz olsun rahat nefes alan şehir esnafı da usul usul meydandan ayrıldı.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Ocak ağaları, esnafın ani bir saldırısını önlemek için gece Atmeydanı ve buraya çıkan yollara silahlı asker yerleştirdiler. Sabah olduğunda meydana gelmek isteyen esnafı silah zoruyla geri çevirdiler. Saraçhane’ye gönderilen yeniçeriler de esnafa zorla dükkânlarını açtırdılar.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Böylece İstanbul’daki ilk esnaf isyanı, daha fazla zararlı hâle gelmeden, biraz padişahın gayreti biraz da yeniçerilerin silahlı zorlamaları ile yatıştırıldı. Fakat her geçen gün esnafın yeniçeriden şikâyeti daha da artmaktaydı. Aradaki bu sessiz mücadele yaklaşık bir ay devam etti. Bir ay sonra IV. Mehmed’i tahttan indirmek için Kösem Sultan ile beraber gizli planlar hazırlayan yeniçeri ağaları, İstanbul’daki diğer askerî gruplar ve şehir halkının birlikte hareket etmesiyle</span> <span class="Font-Style79-2" xml:lang="tr-TR">ortadan kaldırıldı. Böylece “Ağalar saltanatı” da kan ve gözyaşı üzerine inşa olduğu gibi, yine kan ve gözyaşı ile temizlenebildi.</span></p>

      <p class="KB" id="toc_marker-53-13"><span>Soru 13: “Kadınlar Saltanatı’nın” en önemli ismi Kösem Sul­tan nasıl katledildi?</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Esnaf isyanında yeniçerileri destekleyen Kösem Sultan, saraydaki hâkimiyetinin her geçen gün biraz daha azaldığını hissetmekteydi. Kösem Sultan’ın yeniçeri ocağına dayanmasına rağmen, IV. Mehmed’in annesi Turhan Sultan da harem ağalarından destek almaktaydı. Harem ağaları ve Turhan Sultan’ın saraydaki güçleri arttıkça, Kösem ve dolayısıyla ocak ağalarının IV. Mehmed üzerindeki nüfuzları azaldı. Harem ağalarını padişahtan uzak tutmak isteyen Kösem Sultan, bir emir yayınlayarak ağaların Harem’e girmelerini sınırlandırmak istedi.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Ağustos 1651’deki esnaf isyanını yeniçerilerin gücünün kırılması için bir fırsat olarak gören Turhan Sultan, isyanı destekledi. İsyan sonunda Turhan Sultan ve harem ağalarının baskılarıyla Veziriazam Ahmed Paşa azledilip, yerine Turhan Sultan’ı destekleyen Siyavuş Paşa getirildi.</span></p>

      <p class="Style44 para-style-override-30" xml:lang="en-US"><span class="Font-Style79-2" xml:lang="tr-TR">Kösem Sultan, ocak ağalarına, hem kendisi hem de ağalar için büyük bir tehlike arzeden IV. Mehmed’in bir vesileyle ortadan kaldırılıp, yerine hük­metmesi daha kolay olan Şehzâde Süleyman’ın geçirilmesini önerdi. Çünkü Şehzâde Süleyman’ın annesi Dilaşub, ruhen itaatkâr ve sakin bir hayat sürmeyi seven bir kadındı. Ancak IV. Mehmed meselesini halletmek kolay olmayacaktı. Aleni bir suikast ile Mehmed’i zorla tahttan indirmek, zaten Sultan İbrahim’in öldürülmesinden sorumlu tutulan ve “evlat katili” damgasını yiyen Kösem’in bir de torun katili olarak halkın gözündeki otoritesini büsbütün sarsacaktı. Bunu önlemek gayesiyle Kösem Sultan, eceli ile öldü süsü vermek için IV. Mehmed’i, Helvacıbaşı Üveys Paşa’nın hazırlayacağı zehirli şerbet ile öldürmeyi planladı. Ancak bu sinsi planı Kösem’in en yakınlarından biri olan Meleki Hatun, Turhan Sultan’a haber verince zehirletme planı da suya düştü.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Zehirleterek IV. Mehmed’in öldürtemeyen Kösem Sultan tekrar bir su­ikast planı hazırladı: 2 Eylül 1651 akşamı İstanbul halkı iftarlarını ettikten sonra eğlenirken, Orta Camii’de toplanan yeniçeriler Kösem’in daha önce açık bıraktıracağı Topkapı Sarayı’nın kapısından içeri girerek, Sultan Mehmed ve taraftarlarını ortadan kaldırıp, Şehzâde Süleyman’ı padişah yapacaklardı. Saraya bir baskın yapılacağını bilen, ama zamanını kestiremeyen Turhan Sultan ve Lala Süleyman Ağa yeniçerilerin silahlandıklarını haber aldıklarında, suikast vaktinin geldiğini anlamışlardı. Lala Süleyman Ağa, sarayın etrafını kendi adamlarıyla koruma altına aldı ve Turhan Sultan ile istişare ederek Kösem Sultan’ın katledilmesi kararı aldılar.</span></p>

      <p class="Style44 para-style-override-18" xml:lang="en-US"><span class="Font-Style79-2" xml:lang="tr-TR">Lala Süleyman Ağa, özel bir ekip oluşturdu ve onlarla birlikte Harem’deki Kösem taraftarlarını kılıçtan geçirdi. Bu arada Kösem Sultan’ın kızlarından biri “vâlide benim” diyerek Süleyman Ağa ve adamlarının önüne atıldı ise de onu tanıyan hadımlardan biri askerleri uyardı. Askerler, valide sultanın odasına zorla girdi ve odasındaki gizli bir dolapta saklanan Kösem Sultan’ı oradan çıkarıp feci bir şekilde katlettiler. Cellatları ile Kösem Sultan arasında öylesine korkunç bir boğuşma yaşanmıştı ki, odanın her tarafı kan revan içinde kalmıştı. Hayattayken Osmanlı tarihinde birçok yeniliğe öncülük eden Mahpeyker Kösem Sultan, ölümüyle de Osmanlı tarihinde yine bir ilke öncülük etmişti. Harem’de katledilen ilk valideydi.</span></p>

      <p class="Style44 para-style-override-18" xml:lang="en-US"><span class="Font-Style79-2" xml:lang="tr-TR">Harem’de bir devre adını veren Kösem Sultan öldürülürken, herşeyden habersiz ocak ağaları da daha önce planladıkları üzere kendilerini verilmele­rini istedikleri kişilerin isimlerini içeren bir listeyi Veziriazam Siyavuş Paşa’ya gönderdiler. Siyavuş Paşa, ağaların isteklerini öğrenince kendi canının der­dine düştü. Ocak ağalarının yanına veya padişah sarayına gitmek arasında tercih yapmak zorunda olduğunu anladı. Kısa bir süre düşündükten sonra saraya gitmeye karar verdi ve Topkapı Sarayı’na gitti. Sarayın dış kapılarının açık olduğunu gördüğünde korkusu bir kat daha arttı. IV. Mehmed’in yanına ulaştığında tüm gelişmeleri öğrendi ve padişahın güvenliğini sağlamak için bazı tedbirler aldı.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Kösem Sultan’ın öldürüldüğünü öğrenen Samsoncu Çavuş, ocak ağalarına durumu iletmek için hemen saraydan ayrıldı. Bu feci haberi öğrenen ocak ağa­ları ne yapacaklarını tam olarak kestiremeyerek önce Orta Camii’ye geldiler ve burada en kısa zamanda bir çözüm yolu bulmak için hâl çareleri aradılar. Bu arada Orta Camii ve etrafı, Süleymaniye Camii’ne kadar tıka basa silahlı yeni­çeriler ile dolmuştu. Kimileri bir yangın çıkarmayı önerirken, kimileri de rüşvet ile halkın kazanılmasını savundu. Yangın çıkınca kendi evleri de yanacağından buna razı olmadılar. Sandıklar dolusu çil çil akçeye de halk itibar etmedi. Hiçbir çözüm yolu bulamayan ocak ağaları can derdine düştüler. Güneşin doğuşu ile IV. Mehmed, Sancak-ı Şerifi dışarı çıkarttı ve tellallarla şehir halkını sancak altında toplanmaya davet etti. Sancağın dışarı çıktığını ve padişahın da halkı sancak altına toplanmaya davet ettiğini öğrenen İstanbul halkı, büyük bir sel gibi Sultanahmet Meydanı’na akın etti. Topçu ocağı mensupları da sancağın altına dâhil olunca, durumun IV. Mehmed’in lehine olduğunu gören yeniçeriler de “Sancak-ı Şerif altında bulunalım. Ve kendimizi isyan pisliğinden temizle­yelim” diyerek grup grup padişah tarafına geçmeye başladılar.</span></p>

      <p class="Style35 para-style-override-14" xml:lang="en-US"><span class="Font-Style79-2" xml:lang="tr-TR">Artık kendi taraftarlarının da sancak altına koştuğunu gören ocak ağala­rından birinin şehri ateşe vermeyi önermesi üzerine Yeniçeri ağası Mustafa Ağa, tarihe mâl olmuş şu sözleri söylemiştir: “Bre</span> <span class="Font-Style77-1" xml:lang="tr-TR">Ömer! Bre eşşek! Bu senin söylediğin söz nasıl sözdür? Sus! O çeşit türrahatı (zırvayı) ağzına alma. Birkaç günlük ömür için din ve devlete düşman ve kâfrler gibi ihânet mi edelim? Ve cihan durdukça lânete siper olup, ocağımızın temeli yıkılıp, harap olmaya sebep ve illet mi olalım? Allah’a hamd olsun Müslümanız. Kavgamız devlet ve dünyaya aittir. Sözümüz oldu, ne güzel... Olmadı, emir Allah’ındır. Kazaya rıza... Önce beni, sonra sizi öldürürler. Bir can için devlete ve Allah’ın kullarına suikast lâyık mıdır?”.</span></p>

      <p class="Style44 para-style-override-18" xml:lang="en-US"><span class="Font-Style79-2" xml:lang="tr-TR">Senelerdir ocak ağalarının zorbalıklarından muzdarip olan İstanbul halkı bunların katledilmesini savunurken, Turhan Sultan yeni bir yeniçeri ağası tayin ederek toplu bir katliamın önüne geçebildi. Böylece halkla askerin çatışması önlendi. Birkaç gün sonra ise başta Bektaş Ağa olmak üzere önde gelen ocak ağaları saklandıkları yerlerden çıkarıldılar ve daha sonra da öldürüldüler. Yeniçerilerin gücü bu olayla biraz olsun kırılırken, İstanbul da büyük bir is­yandan son anda kurtuldu. Yeniçerilerin IV. Mehmed’i devirmeleri veya halkın yeniçeriler üzerine saldırmaları hâlinde yaşanacakları ise hiç kimse tahmin bile edemezdi.</span></p>

      <p class="KB" id="toc_marker-53-14"><span>Soru 14: 10 May</span><span>ıs 1655’te asker neden isyan etti?</span></p>

      <p class="Style44 para-style-override-17" xml:lang="en-US"><span class="Font-Style79-2" xml:lang="tr-TR">1655 başlarında Veziriazam Derviş Mehmed Paşa azledilip, yerine İpşir Mustafa Paşa atandı. İpşir Paşa, sicili pek de temiz olmayan biriydi. Özellikle Anadolu’da devlet aleyhine isyan hazırlığında olduğu yönünde söylentiler dolaşmaktaydı. Paşa’nın tam bu sırada veziriazam tayin edilmesi, belki de Anadolu’yu yeni bir ihtilalden kurtardı. Ancak İstanbul’da bir suikasta kurban gitmekten korkan İpşir Mustafa Paşa’nın şehre maiyetindeki binlerce sarıca, sekban ve başıbozuk levent askerini de getirmesi ve daha sonra bunlara sahip çıkmaması payitahtta büyük kargaşaya yol açtı.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">25 Şubat 1655’te İstanbul’a giren İpşir Paşa bu makamda fazla kalamaya­caktı. Üsküdar’da iki ay kadar bekleyen sarıca, sekban ve levendler gün geçtikçe durumlarının daha da kötüye gittiğini görmekteydiler. Çeşitli vaatlerle yurt­larından kopartılan bu askerler gelir temin etmek bir yana ellerinde ne varsa satmak zorunda kaldılar. Üstüne üstlük İpşir Paşa artık hâllerini bile sormu­yordu. Şikâyet sesleri gün geçtikçe artmaktaydı. Sadrazam evlerine gitmelerine de, İstanbul’daki konumu tam olarak sağlamlaşmadığı için, izin vermiyordu. Artık küçük bir kıvılcım bu askerlerin isyan etmelerine yetecekti.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Bu arada İpşir Paşa’nın, veziriazam olmasına yardımcı olan Kaptanıderya Murad Paşa ile arası açıldı. Bu olay veziriazam için sonun başlangıcı oldu. İpşir Paşa, Murad Paşa’dan kurtulmak için kaptanıderyayı donanmanın başında başkentten uzaklaştırmaya çalıştı. Murad Paşa da bu arada boş durmadı ve veziriazamdan şikâyetçi olduklarını bildiği sarıca, sekban ve levend askerini paşa aleyhine kışkırttı. Öncellikle Üsküdar’da bekletilen askerin lideri konumundaki Kürd Mehmed’i tersanede görüşmek üzere davet etti. Murad Paşa, toplantıda Kürd Mehmed’e yüklü miktarda para verdikten sonra, çeşitli vaatlerle asi liderini Üsküdar’daki askeri isyan ettirmek üzere ikna etti. Bu antlaşma gele­cek günlerde İstanbul’da iyi şeylerin yaşanmayacağının işaretiydi. Ertesi gün Murad Paşa, bu kez de elinden malları alınmış mağdurlarla gizli bir toplantı yaptı ve kendisine yardımcı oldukları takdirde mallarının geri verileceğini vaat ederek onları da ikna etti.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Murad Paşa için artık en önemli husus yeniçerileri de kendi safına çekmekti. Paşa, bunda da fazla bir müşkülle karşılaşmadı. Çünkü yeniçeriler de İpşir Paşa’nın icraatından rahatsızdılar. Kaptan paşa daha sonra Turhan Sultan’ın yakın adamlarını da kendi saflarına kattı. Böylece sarayda da nüfuzlu birkaç kişiyi kazanan Murad Paşa, artık gönül rahatlığı ile İpşir Paşa ile kozlarını paylaşabilirdi.</span></p>

      <p class="Style46 para-style-override-80" xml:lang="en-US"><span class="Font-Style79-2" xml:lang="tr-TR">7 Mayıs günü Murad Paşa daha önceden planladığı üzere harekete geçti. Önce yeniçeriler arasında, “Veziriazam, levendi ve sipahileri İstanbul’a geçirip, yeniçeri odalarını bastırıp, yeniçerileri kırdıracaktır” dedikodusunu yaydırdı. Artık erkeğinden kadınına, yaşlısından gencine herkes bunu konuşmaya başladı. Gerekli kamuoyu oluştuktan sonra Murad Paşa bu defa ikinci planı uygulamaya koydu.</span></p>

      <p class="Style46 para-style-override-39" xml:lang="en-US"><span class="Font-Style79-2" xml:lang="tr-TR">8 Mayıs sabahı Üsküdar’da beklemekte olan sekban, sarıca ve levendler kayıklarla İstanbul’a geçerken, yeniçeriler de yavaş yavaş Atmeydanı’nda toplan­maya başladılar. Atmeydanı’nda bir araya gelen yeniçeri ve başıbozuk askerler aralarında anlaşarak, bu toplantıya katılmayan askerleri de zorla meydana getirmek üzere dağıldılar. İstanbul’da birçok eve ve konağa baskın yaparak ağaları ve zabitleri zorla Atmeydanı’na getirdiler. Bazı yeniçeri ve sipahi ileri gelenleri de bu iki askerin arasında bulunan düşmanlığın giderilmesini ve her iki zümrenin bu isyanda birlikte hareket etmesini sağladılar.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">İlk iki gün Murad Paşa donanma işleri ile ilgilendi. Üçüncü gün ise sa­bahın ilk ışıkları ile birlikte kızılca kıyamet koptu. İpşir Paşa’dan şikâyetçi olanlar başlarının üstünde yanmış hasır taşıyarak askerin önünde Sultanahmet Meydanı’na doğru ilerlemeye başladılar. Meydana gelen asiler, padişahtan İpşir Paşa ve Şeyhülislâm Ebu Said Efendi’nin azledilmelerini istediler. Bu arada veziriazam ve şeyhülislâmın evleri asiler tarafından yağmalandı. İpşir Paşa ve Ebu Said Efendi de kurtuluşu saraya sığınmakta buldular. Zaten İstanbul’dan dışarı çıkmaları da mümkün değildi. Çünkü Murad Paşa çoktan şehrin kapı­larını kapattırmıştı.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">İpşir Paşa, IV. Mehmed’den ısrarla Sancak-ı Şerifin çıkarılarak halkın sancak altına çağrılmasını istedi. Ancak bu da mümkün değildi. Asilerin giderek daha da ileri gittikleri ve şehirde adeta terör estirdikleri yönündeki haberlerin ard arda saraya ulaşması üzerine padişah, İpşir Paşa’yı azletti. Bu haber Sul­tanahmet Meydanı’ndaki asilere iletildiğinde asiler hep bir ağızdan, “Tâ vezir ile müftî katl olunmadıkça biz dağılmayız” diye ayak dirediler. Bunun üzerine Sultan IV. Mehmed de, İpşir Paşa’yı öldürttü. Paşa’nın başı kesilerek meydan­daki kalabalığın göreceği yüksek bir yere bırakıldı. Asiler, İpşir Paşa’nın kesik başını görünce meydanda sevinç çığlıkları atmaya başladılar. Bu arada Murad Paşa kendisine veziriazamlık mührü teklif edilmesine rağmen önce istemiyor­muş gibi hareket etti, daha sonra da kabul etti. Böylece Murad Paşa, muradına nail olmuştu. Ancak asiler Sultanahmet Meydanı’nı bir türlü terketmiyorlardı. Yeni Veziriazam Murad Paşa’ya asileri hemen dağıtması emredildi. Paşa’nın gönderdiği aracılar ile anlaşan asiler yavaş yavaş meydanı terkettiler. Sarıca, sekban ve levend askeri Kürd Mehmed’in liderliğinde Samatya İskelesi’nden kayıklarla Üsküdar’a geçtiler. Bu isyanda da yine en fazla zararı İstanbul gördü. Üç gün boyunca asiler şehirde terör rüzgârları estirirken onlarca ev ve işyeri de yağmalanmıştı.</span></p>

      <p class="KB" id="toc_marker-53-15"><span>Soru 15: Vak’a-yı Vakvakiye veya Çınar Vak’ası</span> <span>nasıl meydana geldi?</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">1656’da İstanbul, yine günlerce süren büyük bir isyana sahne oldu. İsyanın sebebi öncekilerden pek de farklı değildi. Sultan İbrahim döneminde 1645’te başlayan Girit kuşatması yaklaşık 24 sene devam etmiş ve bu uzun kuşatma devletin malî yönden zor duruma düşmesine sebep olmuştu. Ekonomik olarak sıkıntıda olan devlet, askerin maaşını da ödemekte zorluk çekmekteydi. Ayarı düşürülmüş akçe ile askerin bir bölümünün maaşları verildi. Ancak bu da derde deva olmadı. Çünkü İstanbul esnafı, ayarı düşük akçeyi almak istemiyordu. Değeri düşük akçeyle alış veriş yapamayan asker her gün kavga çıkarıyor ve onlarca şikâyetçi İstanbul kadısının kapısını aşındırıyordu. Girit kuşatmasındaki askerin bir bölümünün İstanbul’a gelmesi işleri daha da karmaşık hale getirdi. Senelerce savaş meydanlarında sıkıntı çeken bu askerlerin de uzun süredir verilmeyen maaşları kırkık akçe ile ödenmeye çalışılınca sipahi ve yeniçeriler homurdanmaya başladılar.</span></p>

      <p class="Style35 para-style-override-39" xml:lang="en-US"><span class="Font-Style79-2" xml:lang="tr-TR">Bu askerler ağa kapısına gelip,</span> <span class="Font-Style77-1" xml:lang="tr-TR">“Sultanım, o sezsiz adada [Girid] taş yaslanup toprak döşettik. Dîn-i mübin uğruna gaza eyledik. Buna rağmen dokuz aydır maaşımız verilmedi. Hâlimize merhamet buyurup hakk ettiğimiz aylıklarımızı ihsân eyleyiniz”</span> <span class="Font-Style79-2" xml:lang="tr-TR">diye ağlayıp feryad ederek şikâyette bulundular. Ancak Kulkethüdası Osman Ağa’nın haklarını istemeye gelen askerleri ağır bir şekilde azarlaması bardağı taşıran son damla oldu. Askerler doğruca Orta Camii’ye gittiler ve burada bekleyen yeniçerilere neler olduğunu anlattılar. “Bu ne olmayacak iştir” diyen yeniçeriler için için kaynamaya başladılar. Bu durumdan sipahiler de şikâyetçiydi. İleri gelen sipahi reisleri,</span> <span class="Font-Style77-1" xml:lang="tr-TR">“Baka yoldaş­lar! Aylıklarımıza züyuf akçe çıkıp, o dahi yeniçerilere verilüp, bizler nice ay bekleriz. Ulûfemiz verilmez. Yarımız ulûfe almadan defter kapandı. İn­şallah gelecek aylıkta veririz, sabreylen derler. Yem ve yiyecek borç ile. Han köşelerinde aç ve muhtaç bekleriz. Aldığımız ulûfe hancıya olan borcumuza yetmez. Bu zillet ve horluğu ne zamana kadar dayanırız... Varalım yeniçeri yoldaşlarımızla birleşüp, bu derdin çaresini görelim”</span> <span class="Font-Style79-2" xml:lang="tr-TR">deyip topluca yeniçeri­lere katılmaya karar verdiler. Sipahilerin de kendileriyle kader birliği yaptığını gören yeniçeriler kendilerine daha fazla güvenmeye başladılar.</span></p>

      <p class="Style46 para-style-override-39" xml:lang="en-US"><span class="Font-Style79-2" xml:lang="tr-TR">2 Mart’ta sipahiler, yeniçeri kışlalarında misafir edildiler. Bütün gece nasıl bir hareket planı takip edeceklerini müzakere ettiler. Sabah olunca padişahtan ayak divânı toplamasını ve isimlerini yazdıkları otuz kişinin idam edilmesini istemeye karar verdiler.</span></p>

      <p class="Style46 para-style-override-41" xml:lang="en-US"><span class="Font-Style79-2" xml:lang="tr-TR">3 Mart’ta da bu isteklerini yineleyen askerler, kendilerine gönderilen nasi-hatçileri ise dinlemediler. Cuma namazından sonra İstanbul esnafı dükkânlarını kapattı ve bu durum isyan bitene kadar da yaklaşık bir hafta devam etti.</span></p>

      <p class="Style44 para-style-override-13" xml:lang="en-US"><span class="Font-Style79-2" xml:lang="tr-TR">Sultan IV. Mehmed, durumun gittikçe ciddileştiğini görünce, Alay Köşkü’ne gelerek buradan asilerin sözcüleri olan Mehter Hasan Ağa, Şâmlı Mehmed ve Karakaş Mehmed ile konuştu. Hasan Ağa, padişaha dua ettikten sonra aske­rin şikâyetlerini tek tek saydı ve daha sonra idam edilmelerini istedikleri otuz kişinin isimlerinin yazılı olduğu bir kâğıt çıkardı. IV. Mehmed, isimleri yazılı kişilerin görevlerinden alınacaklarını kaymakam aracılığıyla askere iletmesine rağmen asiler hep bir ağızdan “Hayır istemezüz” diyerek itiraz ettiler. İsyanın giderek büyüyeceğini gören padişah, isimleri yazılı kişilerin bir kısmının idam edilmesini ferman buyurdu. İdam edilmesi istenenlerden Has-odabaşı Hasan Ağa, Hoca Bilâl Ağa ve Hazînedâr Yusuf Ağa sarayın denize bakan duvarların­dan sarkıttıkları iplerle aşağı indiler ve doğruca Üsküdar’a kaçtılar. Ancak idam edilmeleri istenenlerin diğerleri bu sondan kurtulamadılar ve cansız bedenleri saray duvarının dışına atıldı. Asiler, idam edilenlerin cesedlerini teker teker Sultanahmet Meydanı’ndaki çınar ağacına astılar. Böylece bu isyan tarihlerimizde “Çınar Vak’ası” olarak anılmaya başladı. Bir hafta boyunca isimleri defterde yazılı olanlardan yakalananlar önce idam, daha sonra da bu çınarda baş aşağı asılarak halka teşhir edildi. Ölülerin baş aşağı asılması nedeniyle bu olay, İslâm inanınışına göre cehennemdeki meyveleri insan kafası olan Vakvak Ağacı’na telmihen “Vak’a-yı Vakvakiye” olarak da adlandırıldı. İdamların ardından isyan da yavaş yavaş duruldu. İstanbul esnafı ve halkı da rahat bir nefes aldı. Ancak harem ağalarının nüfuzunun kırılmasına rağmen, bu sefer de şehirdeki sipahi ağaları her istediklerini yaptırmaya başladılar. Rahmetli İsmail Hakkı Uzunçarşılı’nın yerinde benzetmesiyle</span> <span class="Font-Style77-1" xml:lang="tr-TR">“Kabak gitmiş patlıcan gelmişti’.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">IV. Mehmed, bu gelişmeler üzerine yeniçerileri kendi yanına çekerek si­pahi ağalarını sarayda katlettirdi. Böylece Mart’ta başlayan isyan Haziran’da sona erdirilmişti.</span></p>

      <p class="KB" id="toc_marker-53-16"><span>Soru 16: Köprülü Mehmed Paş</span><span>a’ya karşı sipahi isyanı nasıl önlendi?</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">İstanbul halkı, uzun süre önce ocak ağaları, ardından harem ağaları ve daha sonra da sipahi ağalarının zulmü altında ezildi. Köprülülerin sadrazam­lık makamına getirilmesiyle bir nebze olsun nefes alındıysa da bu da kolay ve isyansız sağlanan bir düzen değildi. Köprülü Mehmed Paşa’nın devlet otorite­sini yeniden tesis etme çabalarına ilk tepkiyi yine askerler gösterecek ve isyan bayrağı tekrar İstanbul sokaklarında görülecekti.</span></p>

      <p class="Style44 para-style-override-34" xml:lang="en-US"><span class="Font-Style79-2" xml:lang="tr-TR">Sipahilerin ilk kıpırdanmaları, maaşlarının zamanında verilmemesi ba­hanesiyle oldu. Hazinede sıkıntı olduğu için sipahilerin maaşları verilememiş, bunun üzerine sipahiler de Defterdar Divrikli Mehmed Paşa’nın Süleymaniye Camii yakınlarındaki evini bastılar. Bu arada sipahilerin çok sevdiği Kaptanı-derya Ahmed Paşa’nın azledilmesi yaraya tuz biber ekti. Bu fırsatı ganimet bilen sipahiler, Atmeydanı’nda bir toplantı tertip ettiler. Her iki olay da sipahilerin Köprülü Mehmed Paşa ile karşı karşıya gelmelerinin çok yakın olduğunun işaretleriydi.</span></p>

      <p class="Style44 para-style-override-35" xml:lang="en-US"><span class="Font-Style79-2" xml:lang="tr-TR">Mehmed Paşa, sipahiler karşısında yalnız kalmamak için kolları sıvadı. Ulemayı ve yeniçerileri yanına çekti. Sadrazam, 4 Ocak 1657 akşamı sipahilerin harekete geçeceğine dair gizli bir haber almıştı. 5 Ocak günü sipahiler sabahtan Atmeydanı’nda toplanmaya başladılar.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Sipahiler, yeniçeri yardımını alamayınca teker teker meydandan kaçmaya başladılar. Ancak Sadrazam Köprülü Mehmed Paşa, devletin otoritesini dahi gölgeleyen sipahi ağalarının tahakkümüne bir son vermekte kararlıydı.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Ertesi gün sipahilerin yoğun olarak yaşadıkları Yeni Camii Hanı ile Elçi Hanı’na baskınlar düzenlenip, ele geçirilen sipahi ağaları Sultanahmet Meydanı’nda idam edildiler.</span></p>

      <p class="KB" id="toc_marker-53-17"><span>Soru 17: IV. Mehmed tahttan nasıl indirildi?</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">1648’de bir darbeyle babası Sultan İbrahim’in tahttan indirilmesi ile padi­şah olan IV. Mehmed, elde ettiği tahtı yine darbe ile bıraktı. Kanunî’den sonra Osmanlı tarihinde en uzun süre tahtta kalan padişah oldu. Tam 39 sene 3 ay 1 gün. Bu uzun saltanat döneminin 1683’teki İkinci Viyana bozgununa kadar olan birinci yarısı önemli başarılara imza atılan bir dönemdi. Bu ilk dönemde Girit’in fethi tamamlandı, Kamaniçe seferi ile Ukrayna içlerine girildi, Orta Macaristan’da önemli başarılar elde edildi. 1683’teki İkinci Viyana bozgundan sonraki ikinci dönem ise Osmanlı tarihinin en zor dönemlerinden biriydi. 1683’te Viyana önlerinde yaşanan mağlubiyet ve ardından yaşanan büyük toprak ka-yıplarıyla birlikte IV. Mehmed’in iktidarına tepkiler bir çığ gibi arttı.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">IV. Mehmed’e tepkilerin artmasındaki bir diğer sebep de padişahın hastalık derecesine varan av merakıydı. Devletin bu zor günlerinde iktidarla yakından ilgilenmesi gerekirken o, av partileri düzenliyordu. Ancak cephelerde yaşanan kayıpların artması üzerine özellikle camilerde av merakı yüzünden sert bir dille eleştirilmeye başlandı. IV. Mehmed’in bu hastalık derecesindeki av merakı saltanatının da sonunu getirdi ve tahttan indirilme gerekçesini oluşturdu.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Avusturya cephesindeki büyük kayıplar bir türlü önlenemiyordu. Bu yet­miyormuş gibi 4 senedir devam eden sürekli savaşlar askeri bezdirdi ve toplu firarlar başladı. Tepkiler 5 Eylül 1687’de isyana dönüştü. Sadrazam Süleyman Paşa, isyan üzerine orduyu başsız bırakarak Belgrad’a kaçtı. Askerler de Siyavuş Paşa’yı sadrazam ilân ettiler ve bunu IV. Mehmed’e de kabul ettirdiler. Ancak askerin tepkisi bir türlü dinmek bilmiyordu. Bu arada İstanbul’dan gelen bir haber bardağı taşıran son damla oldu. Habere göre padişah askerin Belgrad’da kışlamasını istemişti. Bunu öğrenen asker, Avusturya cephesini terkederek İstanbul’a doğru yürüyüşe geçti. IV. Mehmed, Filibe’ye kadar gelen askeri ya­tıştırmak için orduyu bırakıp kaçan Sarı Süleyman Paşa’nın kesik başını ve bir hatt-ı hümâyûn gönderdi. Padişahın bu hattı askere okunduğunda beklenenin tam aksi bir etki yarattı.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Askerler, yeni sadrazam Siyavuş Paşa’yı önlerine katarak Filibe’den Edirne’ye doğru hareket ettiler ve 26 Eylül’de şehre ulaştılar. Asker, Edirne’ye geldikten sonra bazı tartışmalar yaşandı. Özellikle asker içindeki asilerin lider­lerinden Yeğen Osman Paşa, Edirne’de kışlanmasında ısrar ediyordu. Ancak araya bazı sözü geçen kişilerin girmesiyle Osman Paşa da İstanbul’a gidilmesi konusunda ikna edildi. Bu arada daha asker Filibe’de iken niyetlerinin ne olduğu konusunda IV. Mehmed’e haberler ulaşmıştı. Fakat padişahın elinden fazla bir şey gelmiyordu. Çünkü askerin karşısına çıkaracak başka bir silahlı gücü yoktu. En fazla askerin azledilmesini istediği Darüssaade Ağası Yusuf Ağa’yı görevden aldı.</span></p>

      <p class="Style44 para-style-override-35" xml:lang="en-US"><span class="Font-Style79-2" xml:lang="tr-TR">Asker, Edirne’ye geldikten sonra burada iki gün bekledi. Bu arada İstanbul’daki devlet adamları, âyan, ulema ve yeniçeri ihtiyarlarına hitaben gönderdikleri mahzarlarla, IV. Mehmed’i artık padişah olarak görmek isteme­diklerini, kendileri şehre gelene kadar yeni padişahın seçilmesini bildirdiler. Askerin kendisini artık sultan olarak istemediğini öğrenen IV. Mehmed, ge­lişmelerin seyrine kendini bıraktı.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Askerin mahzarları İstanbul’a ulaştıktan sonra Sadaret Kaymakamı Köprülüzâde Fazıl Mustafa Paşa, devlet adamlarına, ayanlara, ulemaya ve yeniçeri ocağının ileri gelenlerine, sabah namazında Ayasofya Camii’ne gelme­lerini bildirdi. 8 Kasım 1687’de, Fazıl Mustafa Paşa’nın daha önce bildirdiği üzere devlet adamları sabah namazından önce Ayasofya Camii’nde toplandılar ve topluca sabah namazı kılındıktan sonra ana konuya geçildi. Mustafa Paşa, askerin gönderdiği mahzarı bir kez daha yüksek sesle okuttu. Camide topla­nanlar Şehzâde Süleyman’ın tahta çıkarılmasını kararlaştırdılar. Bu karardan sonra önce çavuşbaşı Topkapı Sarayı’na gönderildi ve Harem ağalarına cülûs hazırlıkları yapmaları bildirildi.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Kapığası Hacı İbrahim Ağa, şehzâdelere karşı herhangi bir suikast ya­pılmaması için IV. Mehmed’in içoğlanlarını padişahın</span> <span class="Font-Style77-1" xml:lang="tr-TR">Kur’an</span> <span class="Font-Style79-2" xml:lang="tr-TR">okumalarını emrettiğini söyleyerek odalarına hapsetti. Sultanın ayak divânı yapacağını söyleyerek, tahtı Topkapı Sarayı’nın Bâbüssaade Kapısı’nın önüne koydurttu. Harem Ağası Ali Ağa, Şehzâde Süleyman’ı hapis tutulduğu şimşirlik dairesin­den çıkarmaya gitti. Ali Ağa, şehzâdeye asker, ulema ve vezirlerin cülûs töreni için kendisini beklediklerini söyledi. 40 yıldır sarayda hapis hayatı yaşayan Şehzâde Süleyman, Ali Ağa’nın sözlerine inanmadı. Şehzâde öldürüleceğini zannederek, Ali Ağa’ya</span> <span class="Font-Style77-1" xml:lang="tr-TR">“40 yıldan beri her gün ölüm korkusu çekmektense, bir kere ölmeyi yeğlediğini’</span> <span class="Font-Style79-2" xml:lang="tr-TR">söyledi. Harem Ağası Ali Ağa, tahta çıkacağına bir türlü inanmayan Şehzâde Süleyman’ı diğer Şehzâde Ahmed’in devreye girme­siyle ancak ikna edebildi. 8 Aralık 1687’de devlet adamlarının biat etmeleriyle Osmanlı padişahı oldu.</span></p>

      <p class="KB" id="toc_marker-53-18"><span>Soru 18: II. Süleyman’ın cülusundan sonra İstanbul’da nasıl kargaşa meydana geldi?</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">IV. Mehmed’in, askerin ve halkın isyanı ile tahttan indirilmesi İstanbul’da yeni kargaşalıkların da habercisiydi. Askerin İstanbul’a girmeleri önü alınamaz olayların yaşanmasına yol açabilirdi. Siyavuş Paşa, bu yüzden kısa sürede ulufelerini verip askeri terhis etmek gayretindeydi. Fakat gerekli parayı top-layamayınca her gün biraz daha fazla asker şehre girmeye başladı. Başıbozuk asker, daha şehre girdiği ilk günden itibaren sokaklarda terör estirmeye başlamıştı bile. Dükkânlar ve evler soyuluyor, esnaftan zorla para toplanıyor, vermeyenler ise feci bir şekilde dövülüyordu. Şehir halkı evlerinden çıkamaz, esnaf ise dükkânlarını açamaz hâle gelmişti.</span></p>

      <p class="Style44 para-style-override-17" xml:lang="en-US"><span class="Font-Style79-2" xml:lang="tr-TR">Askerler şehirde soygun ve yağma yapıp, kadınlara saldırdılar. 13 Aralık’ta Atmeydanı’nda toplandılar ve 15 aydır alamadıkları maaşlarının ödenmesini istediler. Hazinede para bulunmadığı için sarayda bulunan altın ve gümüş eşyalar darbhaneye götürülerek para basıldı.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Basılan para maaşları ödemek için yetersiz kalınca, zenginlerden “İmdad-ı seferiye” adı altında vergi alındı. Mısır’dan para istendi. Fakat toplanan bu para da askerlerin birikmiş maaşlarını ödemeye yetmedi. Bunun üzerine ala­cağı kalan askerlerin eline bir belge verilerek, maaşlarını devletin tespit ettiği zenginlerden almaları istendi.</span></p>

      <p class="Style44 para-style-override-24" xml:lang="en-US"><span class="Font-Style79-2" xml:lang="tr-TR">Maaş meselesi halledilmesine rağmen askerlerin ileri gelenleri zorbalığa devam ediyorlardı. Zorbabaşıları, kendilerini ortadan kaldırmak isteyen İkinci Vezir Köprülüzâde Fazıl Mustafa Paşa’yı Çanakkale’ye sürdürttüler. Devlet kadrolarına istedikleri kişileri tayin ettirdiler.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Sultan, cepheden kötü haberler gelmesini fırsat bilerek askerin savaşa git­mesi için emir yayınladı. Bu arada Yeniçeri Ağası, asilerin elebaşlarını ortadan kaldırarak şehirdeki karmaşaya bir son vermek için zorbabaşıları öldürtmek istedi. Ancak bunu haber alan yeniçeriler tarafından feci bir şekilde öldürüldü. Bu olay, büyük bir isyanın da davetçisi oldu. Asiler, sadrazamın Şehzâdebaşı’ndaki evine doğru harekete geçtiler. Top atışıyla Paşa’nın konağında meydana gelen gediklerden içeri doluşan askerler Siyavuş Paşa’yı öldürdükten sonra evinde ne varsa yağmaladılar.</span></p>

      <p class="Style44 para-style-override-35" xml:lang="en-US"><span class="Font-Style79-2" xml:lang="tr-TR">Zorbalar özellikle İstanbul esnafı ve halka kan kusturuyorlardı. Payitaht İstanbul’da can ve mal güvenliği kalmamıştı. Bir gün asiler Topkapı Sarayı önünde toplanırken başka bir gün zorbalardan şikâyetçi halk meydanları dol­durmakta, meydanlar “Dâd (adalet) padişahım dâd” feryatları ile inlemekteydi. Asilerin baskıları artınca esnaf ayaklandı.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">II. Süleyman, önce halkın kendini tahttan indireceğini düşündü ama daha sonra kalabalığın, zorbaları ortadan kaldırmak niyetinde olduğu kanaatine varınca onlarla birlikte hareket etmeye karar verdi. Bundan sonra şehir sokak­larında adeta zorba avı başladı. Birkaç gün içinde bu zorbaşılar saklandıkları yerlerinden çıkarılıp Sultanahmet Meydanı’nda idam edildiler. Böylece aylardır İstanbul’a hakim olan asayişsizlik halkın isyanı ile ortadan kaldırıldı. Ancak payitahtın göreceği daha kara günler henüz gelmemişti.</span></p>

      <p class="KB" id="toc_marker-53-19"><span>Soru 19: Sultan sefere çıkmas</span><span>ın diye neden isyan çıktı?</span></p>

      <p class="Style44 para-style-override-32" xml:lang="en-US"><span class="Font-Style79-2" xml:lang="tr-TR">6 Şubat 1695’de Edirne’de II. Ahmed’in vefatı üzerine tahta, yine Edirne’de dünyaya gelen II. Mustafa’nın çıkarılması Osmanlı tarihinde yeni bir dönemin de miladıydı. Yeni padişah daha saltanatının üçüncü günü Veziriazam Sürmeli Ali Paşa’ya kötü gidişatı düzeltmek için sefere bizzat çıkacağını ifade eden bir hatt-ı hümâyûn gönderdi. Burada, zevk ü sefayı ve rahatı kendisine haram ettiğini, vücudunu halk uğruna tahsis ettiğini, bu bakımdan veziriazamdan da benzeri şekilde hizmet beklediğini bildiriyordu. II. Mustafa, hatt-ı hümâyûnuyla tıpkı ceddi Kanunî gibi orduyu bizzat komuta etmek istediğini ilân etti. Yıllardır tahta çıkmak için yanıp tutuşan yeni sultan bozguna dur demek için bizzat kol­ları sıvadı, fakat padişahın bizzat sefere çıkmak istemesi devlet ricali arasında hemen kabul görmeyecekti. Karşı gelenlerin başında da Veziriazam Sürmeli Ali Paşa gelmekteydi. Ali Paşa her fırsatta, II. Mustafa’yı kararından döndürmek için padişahların sefere hareketi halinde, 5.000-10.000 nakit akçenin bulun­ması gerektiğini, ancak gelir gideri karşılayamadığından ulûfe vermeye kudreti olmadığını ileri sürüyordu. Ancak padişah veziriazamın sebeplerini inandırıcı bulmadı. Sultan, veziriazamın bahanelerine,</span> <span class="Font-Style77-1" xml:lang="tr-TR">“Bana ağırlık ve hazine lazım değil, yeri geldiğinde kuru ekmek yerim, kendimi din uğrunafeda ederim. Her ne denli zorluk olur ise sabr ve tahammül edebilirim. Halka hizmet görevim tamamlanıncaya kadar bu işten dönmem”</span> <span class="Font-Style79-2" xml:lang="tr-TR">şeklinde cevap verdi.</span></p>

      <p class="Style44 para-style-override-18" xml:lang="en-US"><span class="Font-Style79-2" xml:lang="tr-TR">Ordunun başında sefere çıkmakta kararlı olan sultan, hazırlıkları da biz­zat denetledi. Hatta bazen tebdil-i kıyafetle hazırlıkların yürütüldüğü yerleri teftiş etti. Bir taraftan hazırlıklar son hızıyla devam ederken 20 Mart 1695’de tuğ-ı hümâyûn, gelenek olduğu üzere vezirler ile ulemanın katılımıyla, Edirne Sarayı’ndaki Babüssaade’ye dikilip kurbanlar kesildi. Daha sonra padişahla beraber Arz Odası’na geçildi, burada dua edildikten ve devlet adamları ile konuşulduktan sonra tuğ-ı hümâyûn töreni sona erdi.</span></p>

      <p class="Style44 para-style-override-17" xml:lang="en-US"><span class="Font-Style79-2" xml:lang="tr-TR">21 Nisan’da Belgrad muhafazasına tayin olunan Süleyman Ağa, komu­tası altındaki 1613 yeniçeriyle beraber törenle yola çıktı. Ancak Mustafa Paşa Köprüsü’ne geldiklerinde yeniçeriler kendilerine cülûs bahşişi olarak tahsis edilen 250 kese verilmedikçe bir adım daha ileri gitmeyeceklerini söyleyip isyan ettiler. Askerin isyanı üç gün devam etti ve üçüncü günün sonunda istedikleri bahşişlerin verileceği vaadiyle ikna edildiler.</span></p>

      <p class="Style44 para-style-override-43" xml:lang="en-US"><span class="Font-Style79-2" xml:lang="tr-TR">Yeniçerilerin bu isyanın arkasında padişahın bizzat sefere çıkmasını iste­meyen, başta Veziriazam Ali Paşa’nın geldiği iddia edilmekteydi, muhalifler vardı. Yeniçerilerin isyan etmesi ve Edirne’ye geri gelecekleri dedikodusunun şehirde yayılması üzerine Edirne’deki asker bir saldırı ihtimaline karşı teyak­kuza geçti. II. Mustafa, ne olup bittiğini tam olarak anlayabilmek için yakın adamlarından birkaçıyla kıyafet değiştirip Mustafa Paşa Köprüsü yakınlarına gitti ve yaptığı sorgulamalarda isyanın arkasında Ali Paşa’nın bulunduğunu, veziriazamın askeri isyana teşvik etmekteki amacının da padişahı sefere çık­maktan vazgeçirmek olduğunu öğrendi. Yeniçeri isyanında parmağı olduğu gerekçesiyle Veziriazam Sürmeli Ali Paşa’yı 1 Mayıs’ta azletti ve yerine Elmas Mehmed Paşa’yı tayin etti.</span></p>

      <p class="KB" id="toc_marker-53-20"><span>Soru 20: 1703 Edirne Vak’ası’nın sebepleri nelerdir?</span></p>

      <p class="Style44 para-style-override-11" xml:lang="en-US"><span class="Font-Style79-2" xml:lang="tr-TR">Görünüşte, 1703 Temmuz’unda Gürcü Seferi’ne gönderilen 200 kadar cebeci askerinin, birikmiş maaşlarının ödenmemesi yüzünden başlayan isyanın başka birçok sebebi vardı.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">İsyan için sebepler çok önceden oluşmaya başlamıştı. Sultan II. Mustafa’nın, Köprülü ailesiyle iktidar mücadelesine girmesi, hocası Seyyid Feyzullah Efendi’nin üst düzey kadroları kendi adamları ile doldurması ve devlet işlerine gereğinden fazla müdahale etmesi, olumsuz sonuçlarına rağmen Karlofça Antlaşması’nın imzalanması ve Sultan II. Mustafa’nın hükümet üyeleriyle İstanbul’u terke-derek Edirne’ye yerleşmesi ve seferlerde reayadan da binlerce kişinin asker yazıldıktan sonra barışın tesis edilmesiyle bunların askerî sınıftan çıkarılmak istenmesi asıl önemli nedenlerdi.</span></p>

      <p class="KB" id="toc_marker-53-21"><span>Soru 21: II. Mustafa’ya kar</span><span>şı ilk isyan hazırlığı nasıl önlendi?</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">II. Mustafa, saltanatının ilk dönemlerinde Köprülü sülalesinden birini sadrazam olarak atamadı ise de, 1697’deki Zenta mağlubiyetinden sonra devlet nizamındaki sarsıntıyı ve karmaşayı düzeltmesi için Amcazâde Hüseyin Paşa’yı sadrazam tayin etti. Hüseyin Paşa, sadâret mührüne sahip olmamasına rağmen perde arkasında iktidarın iplerini Şeyhülislâm Feyzullah Efendi tutmaktaydı. Sultan II. Mustafa da Amcazâde’nin haddinden fazla güçlenmemesi ve dengeyi korumak için Feyzullah Efendi’nin bu aşırı hareketlerine göz yumuyordu.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Şeyhülislâmın devlet işlerine müdahalesi, Amcazâde Hüseyin Paşa’yı iş yapamaz hâle getirdi. Feyzullah Efendi’yi etkisizleştirmek için çabalayan Hü­seyin Paşa bunda başarılı olamayınca II. Mustafa’nın yerine kardeşi Şehzâde Ahmed’i, yani III. Ahmed’i geçirmek için harekete geçti. Bu iş için de yeğeni Kıblelizâde Ali Bey’i ve kâhyası Şehrizorlu Hasan Paşa’yı görevlendirdi. Ancak bu tertibi öğrenen Sultan II. Mustafa, Amcazâde Hüseyin Paşa’nın yeğenini idam ettirdiği gibi, kâhyası Şehrizorlu Hasan Paşa’yı da Şehrizor’a sürgün ettirerek arkasından da idam fermanı gönderdiyse de, paşa kaçarak kurtuldu.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Yeğeninin öldürülmesinden ve kendisinin de azledileceğinden şüphele­nen Amcazâde Hüseyin Paşa, hastalığını bahane ederek görevden ayrıldı ve bir süre sonra da 1702’de vefat etti. Amcazâde Hüseyin Paşa’nın ölümünden sonra Nişancı olan eniştesi Söhraplı Ahmed Paşa da görevden alınarak Rumeli Hisarı’ndaki yalısına yerleştirildi. Ancak kısa süre sonra Gürcistan Seferi’ne gönderilen cebeci askerlerinin isyanından istifade eden Şehrizorlu Hasan Paşa ve Söhraplı Ahmed Paşa büyük bir isyanın çıkmasında rol oynayacaklardı.</span></p>

      <p class="KB" id="toc_marker-53-22"><span>Soru 22: Daltaban Mustafa Paşa ile Feyzullah Efendi neden karşı karşı</span><span>ya geldiler?</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Amcazâde Hüseyin Paşa’nın ölümünden sonra göreve 1697’deki Avusturya savaşlarında kazandığı başarılarla halk nazarında büyük bir kahraman olarak görülen Daltaban Mustafa Paşa getirildi. Paşa, sadrazam olduktan sonra, selefi Amcazâde Hüseyin Paşa’nın durumuna düşmemek için Şeyhülislâm Feyzullah Efendi’ye ve evlatlarına yaranmaktaydı. Ancak iktidarı tek başına elinde tut­mak isteyen Şeyhülislâm Feyzullah Efendi Daltaban Mustafa Paşa’nın yaptığı tayinlere müdahale ettiği için bu ikili arasında çatışma adeta kaçınılmaz oldu. Daltaban Mustafa Paşa, kendini sürgünden kurtaran ve sadâret mührüne sahip olmasını sağlayan Feyzullah Efendi’nin devlet içindeki otoritesinin önünü almak için harekete geçti, ama bu hareket paşanın hayatına mal oldu ve Daltaban Mustafa Paşa 28 Ocak 1703’te idam edildi. Yerine de Sultan II. Mustafa’ya sadık kalacağı düşüncesiyle Karlofça Antlaşması’nın mimarı Rami Mehmed Paşa getirildi.</span></p>

      <p class="KB" id="toc_marker-53-23"><span>Soru 23: Rami Mehmed Paşa sadrazam olduktan sonra ne gibi gelişmeler yaşandı?</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Rami Mehmed Paşa, yedi ay sadrazamlık makamında kaldı. Sultan II. Mustafa, diğer sadrazamlara olduğu gibi, Rami Mehmed Paşa’ya da sadâret mührünü verirken, Şeyhülislâm Feyzullah Efendi’nin tavsiyesi ile hareket et­mesini, aksi halde sorumlu olacağını söylemişti. Fakat bundan sonra işler kötü gitmeye başlamış, sadrazam şeyhülislâmın müdahalesi yüzünden iş yapamaz hâle gelmişti.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Yeni sadrazam, iyi bir eğitim almış değerli bir devlet adamı olduğu halde, şeyhülislâm ve çocukları sadrazam için ‘’sadrazam çırağımızdır’’ diyerek onu aşağıladılar. Rami Mehmed Paşa’nın haysiyetini kırmaları, her işe burunlarını sokmaları ve bütün gelir getiren işlerde ortaklık kurmaları, sadrazamı şaşkına çevirdi. Daltaban Mustafa Paşa’nın kaderini paylaşmak istemeyen sadrazam, görünüşte Feyzullah Efendi’nin her dileğini yerine getirip gözünü boyarken, padişahın hocasının yavaş yavaş altını oymaya başladı ve böylece Edirne Vak’ası’na giden yol açıldı.</span></p>

      <p class="KB" id="toc_marker-53-24"><span>Soru 24: İsyan nasıl baş</span><span>ladı?</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Tavat denilen Gürcü prenslerinin göndermeleri gereken haracı gönder­memeleri ve Osmanlı sınırına taarruz etmeleri üzerine bu yönde bir ordu sevk edildi. Ancak Temmuz 1703’te 30 aylık maaş alacakları olan cebeciler, alacakları verilmeden sefere gitmeyeceklerini ve topladıkları cemiyetlerini dağıtmayacaklarını söylediler.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Cebecibaşı bu durumu Kaymakam Köprülüzâde Abdullah Paşa’ya bildirdi. Bunun üzerine kaymakam, kethüdasını cebecilere nasihatçi olarak gönderdi. Fakat cebeciler ocak kethüdasını dinlemeyerek savunma tedbirleri almaya başladılar. Abdullah Paşa, bu durum karşısında çaresiz kalınca, Sekbanbaşı Murtaza Ağa ve cebecibaşı ile görüşüp durumu Edirne’de bulunan Divân’a bildirdi. Divân-ı Hümâyûn’da, bu durumun, Cebecibaşı Hasan Ağa’nın hare­ketleri yüzünden kaynaklandığını belirterek, yerine Boşnak İbrahim Ağa tayin edildi. Ancak yeni Cebecibaşı Boşnak İbrahim Ağa, Sadrazam Rami Mehmed Paşa’nın talimatıyla İstanbul’a cebecilerin çıkardıkları isyanı daha da azdırmak için gönderilmişti.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Kaymakam Abdullah Paşa, Sekbanbaşı Murtaza Ağa’yı 500 yeniçeri ile cebecilerin toplandığı cebehaneye gönderdi ve gecikmiş maaşlarının ödeneceğini söyledi. Cebeciler önce bunu kabul eder gibi göründülerse de yeni cebecibaşı Boşnak İbrahim Ağa’nın kışkırtmasıyla, ‘’şer ile davamız vardır, emir şer’indir’’ diyerek, Et Meydanı’na doğru yöneldiler. Bu sırada İstanbul’da cebecilerin ayaklandığını duyan esnaf, çarşı ve dükkânlarını kapattılar.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Kısa bir süre sonra Yeni Odalar önündeki Et Meydanı’na gelen cebeciler, meydana isyan bayraklarını diktiler. Bir süre sonra meydana, 30 seyyid de gelerek cebecilerin safına katıldılar. Softa ve seyyidlerin bir kısmı isyana destek için İstanbul Kadısı Seyyid Mahmud Efendi’yi zorla meydana getirdiler. Bu son katılımla birlikte İstanbul sokaklarında fısıltı gazetesi yoluyla ulemanın da isyan ettikleri haberi yayıldı. Ulemanın da asilere katıldığı haberi üzerine, esnaf ve tüccar başta olmak üzere İstanbul halkı da isyana katıldılar.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Kaymakam Abdullah Paşa, durumun giderek kontrolden çıktığını görünce İstanbul’da bulunan devlet ileri gelenlerini ve ulema mensuplarını saraya top­lantıya çağırdı. Sekbanbaşı Murtaza Ağa Eyüp Sultan Türbesi’ndeki sancağı alarak o geceyi ağa kapısında geçirdi. Sabah yanına ocak subayları ve yeniçe­rileri de alarak saray kapısına geldi. Ancak yanında bulunan yeniçeriler sarayı yağmalayacağı korkusuyla, Saray Ağası Arnavut Osman Ağa, sekbanbaşına kapıyı açmadı. Bu sırada İstanbul kadısından, destek için aldıkları bir yazıyla kaymakamın konağının önüne gelen asi cebeciler, bir süre sonra konağa zorla girerek, yağmaladılar. Daha sonra konaktan ayrılan cebeciler saraya geldiler. Kapının önünde bekleyen Sekbanbaşı Murtaza Ağa’yı firar etmesine rağmen Tavuk Pazarı’nda yakalayarak Et Meydanı’na götürdüler.</span></p>

      <p class="Style44 para-style-override-39" xml:lang="en-US"><span class="Font-Style79-2" xml:lang="tr-TR">Et Meydanı’na getirilen Murtaza Ağa, gözü sekbanbaşılıkta olan Çalık Ahmed Ağa’nın kışkırtmalarıyla katledildi. Sekbanbaşının öldürülmesiyle yeniçeriler de asiler safına katıldılar. Sekbanbaşının öldürüldüğünü duyan kaymakamın sarayda topladığı devlet erkânı dağıldı. İstanbul Kaymakamı Abdullah Paşa, şeyhülislâmın damadı olduğundan firar etti. Dağılan devlet erkânı arasında bulunan ulema mensupları Et Meydanı’na gelerek asilere katıldılar.</span></p>

      <p class="KB" id="toc_marker-53-25"><span>Soru 25: İsyan nasıl büyüdü?</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Kaymakamın firar etmesiyle İstanbul’daki yönetim de dağılmıştı. Asiler, bu durumda 22 Temmuz 1703’te boş buldukları devlet görevlerine kendi adamlarını getirmeye başladılar. Paşmakçızâde Seyyid Ali Efendi’yi şeyhülislâm, Seyfizâde İbrahim Efendi’yi nakibüleşraf, Tevfikizâde İbrahim Efendi’yi Rumeli Kadıaskeri, eski İstanbul Kadısı Abdurrahman Efendi’yi Anadolu Kadıaskeri, Beyler Hocası olarak şöhret bulmuş Ahmed Efendi’yi de İstanbul Kadısı tayin ettiler. Firar eden İstanbul Kaymakamı Abdullah Paşa’nın yerine de, isyana destek olması için Amcazâde Hüseyin Paşa’nın damadı Söhraplı Ahmed Paşa’yı getirdiler. Bu arada Şehrizor’a sürgün olan Şehrizorlu Hasan Paşa da ortaya çıkarak asi­lere katıldı. Saray muhafızı olan bostancılar da asilerin yanında yeraldılar. Bu sırada asilerin başına geliri Şeyhülislâm Feyzullah Efendi tarafından elinden alınmış Karakaş Mustafa geçti.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Asiler, padişahın Edirne’den İstanbul’a dönmesi ve isyandan sorumlu tuttukları Şeyhülislâm Feyzullah Efendi’yi kendilerine teslim etmesi için ha­zırladıkları bir mektubu, seçtikleri temsilciler vasıtasıyla Edirne’ye gönderdiler. Ancak Şeyhülislâm Feyzullah Efendi, İstanbul’daki isyanın kendisi aleyhine bir hareket olduğunu ve bu asilerin kendisi hakkında temsilcileriyle şikâyet mektubu gönderdiklerini öğrendiğinde, endişeye kapılarak Edirne Bostancıbaşı Karayılanlı Ali Ağa’yı, gelen isyancı temsilcilerini sürgün etmesi için Hafsa’ya gönderdi. Ali Ağa, yanına 400 bostancı alarak Edirne’ye gelmekte olan isyancı temsilcilerini Eğridere Palangası’na sürdü.</span></p>

      <p class="Style44 para-style-override-17" xml:lang="en-US"><span class="Font-Style79-2" xml:lang="tr-TR">Şeyhülislâm Feyzullah Efendi, böylece çıkan isyanı Sultan II. Mustafa’dan gizlemek istemekteydi. Ancak Damad Moralı Hasa Paşa’nın eşi, tüm gelişmeleri padişaha bir bir anlattı. Sultan, Sadrazam Rami Paşa’yı huzuruna çağırtarak, bunların doğru olup olmadığını sordu. Rami Paşa anlatılanları doğrulayınca, Sultan Mustafa, Hocası Şeyhülislâm Feyzullah Efendi ve oğullarını cezalandır­mayarak, memleketleri olan Erzurum’a sürgün edilmelerini emretti.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Bu emir üzerine şeyhülislâm ve çocukları görevlerinden alınarak Temmuz 1703’te Erzurum’a gitmek üzere Varna’ya gönderildiler. Güvenli bir yolculuk geçirmeleri için de yanlarına yeteri kadar divân çavuşu ve bostancı verildi. Sultan II. Mustafa, asilere, şeyhülislâm ve evlatlarının sürgün edildiğini ve kendisinin de kısa süre sonra İstanbul’a döneceğini, bu yüzden dağılmalarını belirten bir hattı hümâyûn gönderdi. Ancak asiler, Sadrazam Rami Mehmed Paşa’nın da padişah yanında olduğu vehmine kapılarak yerine Söhraplı Ah-med Paşa’yı sadrazam atadılar . Söhraplı Ahmed Paşa’dan boşalan İstanbul Kaymakamlığına da Şehrizorlu Hasan Paşa getirildi.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Asiler bundan sonra Edirne’ye giderek II. Mustafa’yı tahttan indirmek için harekete geçtiler. Edirne’ye doğru ilerleyen asilerin sayısı ilk gün 60 bini buldu. Edirne’de bulunan Sultan II. Mustafa ise, asilerin Edirne’ye doğru ilerlediklerini öğrenir öğrenmez asker toplamak üzere Rumeli Beylerbeyi İb­rahim Paşa’ya, Hüdaverdi Paşa’ya, Belgrad’dan ayrılmış bulunan Çavuşzâde Hasan Paşa’ya kuvvetleri ile Edirne’deki hükümet kuvvetlerine katılmaları için fermanlar gönderildi. Ayrıca Anadolu’dan asiler tarafına geçişleri önlemek için çeşitli yerlere emirler verildi. Sultan, bu arada asilere karşı önlem olmak üzere, devlet ileri gelenlerinin bağlılıklarını artırmak için yüksek rütbeliler ve askerlere de 100 kese akçe dağıttırdı. Sadrazam Rami Mehmed Paşa devlet ileri gelenlerinin tam olarak güvenlerini temin etmek için, onlara tuz ve ekmek üzerine yemin ettirdi.</span></p>

      <p class="KB" id="toc_marker-53-26"><span>Soru 26: İki ordu nasıl kar</span><span>şı karşıya geldi?</span></p>

      <p class="Style44 para-style-override-17" xml:lang="en-US"><span class="Font-Style79-2" xml:lang="tr-TR">İstanbul’da Et Meydanı’nda toplanmış bulunan asiler, Edirne’deki hü­kümet üzerine sefer yapacaklarından, ağırlıklarını Yenibahçe Çayırında bu­lunan Davut Paşa ordugâhına taşımışlardı. Asi elebaşları 10 Ağustos 1703’te hazırlıklarını tamamlamak için Çırpıcı Çayırı’na göç ederek burada üç gün hazırlıkta bulundular. Burada Div Ali adlı şahıs kul kethüdalığını, Sol Ulufeci Hasan Ağa silahtar ağalığını, Arapoğlu Mustafa adlı şahıs topçu ocağının başına geçebilmek için asilere 20 koloborne, 40 şahidarbzen, 2 havan topu ve yeterli derecede siyah barut ve gerekli cephane ve levazım sağlayarak topçu ocağının başına geçti. Asiler, İstanbul’dan Edirne’ye doğru yürürlerken, yol boyunca kendi askerlerinin yiyecek sıkıntısını önlemek için İstanbul’dan mavnalar ile askerlerinin konaklayacağı yerlere gerekli yiyecekleri gönderdiler.</span></p>

      <p class="Style44 para-style-override-20" xml:lang="en-US"><span class="Font-Style79-2" xml:lang="tr-TR">Asilerin Edirne’ye hareketleri haberi hükümet tarafından duyulunca, hükümet ileri gelenleri korkuya kapıldılar. Bunun üzerine Sadrazam Rami Mehmed Paşa, ordugâhını Burnupamuklu Ovası’na kurdu.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Aslilerin önünde Torican Ahmed, arkasında serdengeçti, yeniçeri, sipahi, silahtarlar, aşağı dört bölük erleri, 200 kadar ulema mensubu, 900 kadar seyyid ve asilerin seçtikleri nakibüleşraf, kadıasker ve şeyhülislâm efendiler ile asilerin sadrazam olarak tayin ettikleri Söhraplı Ahmed Paşa bulunmaktaydı. Asiler ilk gün Küçük Çekmece, ikinci gün Büyük Çekmece, üçüncü gün ise Silivri’ye vardılar.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Asiler Silivri’ye vardıklarında önlerinde büyük bir mesele vardı. Asiler II. Mustafa’yı tahttan indirmeyi kararlaştırmışlardı ancak yerine kimin geçeceği hususunda kesin bir şey söylenmemişti. Daha İstanbul’da iken asilerin atadığı Şeyhülislâm Mehmed Efendi, babasına yakınlığından dolayı II. Ahmed’in oğlu Şehzâde İbrahim’in tahta çıkarılması yönünde kulis faaliyetlerine başlamıştı. Ancak diğer ulemayı bir türlü buna ikna edemedi. Ulemanın büyük bir kısmı, asilerin Yeniçeri Ağası Çalık Ahmed Ağa’nın otağında yaptıkları toplantıda tahta çıkma sırasının Şehzâde Ahmed’in hakkı olduğunu savundular. Çalık Ahmed Ağa da Şehzâde İbrahim’in daha ergenlik çağına dahi gelmediği, buna rağmen teamüle göre sıranın en büyük şehzâde olan Ahmed’de olduğunu savundu. Meşverette bazıları Kırım hanlarının torunlarının veya Sultan II. Selim’in kızı İsmihan Sultan’dan olan İbrahim Han’ın torunları olan İbrahimhanzâdelerden birinin padişah olmasını dahi savundukları iddia edilmektedir. Bunun üzerine II. Mustafa’nın yerine Şehzâde Ahmed’in tahtta çıkarılması kararlaştırıldı.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Asilerin Silivri’ye geldiği haberi üzerine hükümet öncü kuvvetlerinin ba­şına Vezir Çakırcı Hasan Paşa, bütün kuvvetlerin başına da Sadrazam Rami Paşa getirildi. Çakırcı Hasan Paşa, 8 bin kişilik öncü kuvvetlerle, asilere öğüt verecek, kabul etmezlerse onlarla çarpışacaktı. Hasan Paşa öncü kuvvetleriyle Çorlu yakınında bulunan Kumluca Deresi’ne indi. Asi kuvvetleri de bu sırada hükümet kuvvetlerinin karşısına çadırlarını kurmaya başladılar. Hükümet kuvvetleri ve asi kuvvetleri ilk defa karşı karşıya gelmişlerdi. Bu aynı zamanda Edirne ve İstanbul kuvvetlerinin karşılaşmalarıydı. Ancak Çakırcı Hasan Paşa, asilerin beklediğinden daha da kalabalık olduklarını ve kendi askerlerinin de asiler tarafına meyilli olduklarını görünce geri çekildi.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Sadrazam Rami Mehmed Paşa, birlikleri bizzat komuta etmek üzere Hafsa’da bulunan askerlerin yanına geldi. Sultan II. Mustafa da, 21 Ağustos 1703’te sefer elbiseleri içinde Hafsa’ya geldi. Sadrazam, sultana Çakırcı Hasan Paşa’nın ilk teşebbüste başarısız olduğunu ve geri çekildiğini söyledi. Sultan II. Mustafa, Feyzullah Efendi’yi Erzurum’a sürgün ettikten sonra yerine, Yek-çeşm Hüseyin Efendi’yi getirerek, asilerin kendisi aleyhine aldığı fetvalara karşı fetvalar aldı.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Çakırcı Hasan Paşa’nın çekilmesinden sonra asiler Çorlu’dan Babaeski’ye geldiler. Böylece iki tarafın kuvvetleri arasında bir konaklık yol kalmıştı. Sul­tan II. Mustafa, askerlerinin metrisler kazmalarını ve savaşa hazır olmalarını emretti. Sultan kendi askerlerine tam olarak güveniyordu, ancak hükümete bağlı görünen askerleri, çoktan asilerle anlaşmışlardı. Akşam olunca, asilerin tarafına geçeceklerdi. Güneş batar batmaz Sultan II. Mustafa’ya bağlı gibi gö­rünen yeniçeriler, tüfeklerini ateşleyip yanlarına hükümete ait topları da alıp asilere katılmak için Babaeski’ye doğru yola koyuldular. Artık II. Mustafa’nın yanında sadrazam ve önde gelen komutanlardan başka kimse kalmamıştı. Kalanlar da bir süre sonra can korkusuna kapılarak dağıldılar. Sultan II. Mus­tafa, bu ihanet üzerine zorlu bir yolculuktan sonra Edirne’ye ulaştı. Hükümete bağlı kuvvetlerin dağılmasından sonra asiler de fırsatı ganimet bilip Hafsa’daki hükümet karargâhını yağmaladılar.</span></p>

      <p class="Style44 para-style-override-22" xml:lang="en-US"><span class="Font-Style79-2" xml:lang="tr-TR">Sultan II. Mustafa, henüz Hafsa’da iken askerlerin kendisini tahttan uzak­laştırmak için anlaştıklarını, yerine kardeşi Şehzâde Ahmed’i geçireceklerini öğrenmişti. Askerlerinin de kendisine ihanet etmesi üzerine iyice ümidini keserek, tahttan kardeşi III. Ahmed lehine çekildi.</span></p>

      <p class="KB" id="toc_marker-53-27"><span>Soru 27: II. Mustafa’nın tahttan çekilmesinden sonra neler yaşandı?</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">II. Mustafa’nın tahttan çekilmesinden sonra, Edirne’de bulunan hükü­met görevlileri canlarını kurtarma telaşına düştüler. Kimi sakalını keserek kimliğini saklamaya çalışırken, kimi de Edirne’den uzaklaşmanın yollarını aramaya başladılar. Böylece Edirne’deki hükümet tasfiye oldu. Edirne halkı da asilerin, kendilerine zarar vereceğini düşündülerse de, daha sonra asilerle beraber hareket etmeye başladılar.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Asiler, III. Ahmed’i yeni sultan olarak tahta geçirdiler. Sultan III. Ahmed, tahtını borçlu olduğu asilere, isyan sırasında almış oldukları mevkileri vererek karşılığını ödedi.</span></p>

      <p class="KB" id="toc_marker-53-28"><span>Soru 28: Feyzullah Efendi ve çocuklarının akıbetleri ne oldu?</span></p>

      <p class="Style44 para-style-override-18" xml:lang="en-US"><span class="Font-Style79-2" xml:lang="tr-TR">Sultan II. Mustafa, Şeyhülislâm Feyzullah Efendi ve yakınlarını, isyanın çıkmasına sebep olmalarına rağmen, asilere teslim etmemiş, fakat görevlerinden alarak memleketleri Erzurum’a göndermiş, yanlarına da kimse zarar vermesin diye askerler tayin etmişti. Şeyhülislâm ve çocukları, bu sırada Varna üzerinden Trabzon’a gidip oradan Erzurum’a geçeceklerdi. Fakat Varna’dan Trabzon’a gitmek için gemi ararlarken, asilerden bir kısmı Varna’ya geldi. Asiler, Feyzullah Efendi ve yakınlarını Varna Kalesi’ne hapsettiler. Ancak bir süre sonra serbest bırakılan Feyzullah Efendi ve yakınları, önce Prevadi’ye ulaştılar, sonra gece gündüz demeden ilerleyerek Çingene Balkanı’nı aştılar. Daha sonra Çırpan’ı geçip Salihler Konağı’na vardılar. Bu sırada Kapıcıbaşı Hüseyin Ağa, yanında iki bostancı ustası ve bir fermanla gelerek, Sultan III. Ahmed’in yeni padişah olduğunu ve Feyzullah Efendi ile çocuklarının Edirne’ye götürüleceğini söyledi. Bunun üzerine Feyzullah Efendi’nin yanında bulunan bostancılar firar ettiler.</span></p>

      <p class="Style44 para-style-override-18" xml:lang="en-US"><span class="Font-Style79-2" xml:lang="tr-TR">Karakaş Mustafa, Torican Ahmed ve Küçük Ali adlı asiler Feyzullah Efendi ve ailesine olmaz hakaretler ve işkenceler ettikten sonra onları adeta sürükleye­rek Edirne’ye getirdiler ve burada Yeniçeri Hapishanesi’ne hapsettiler. Burada şeyhülislâma ve evlatlarına sakladıkları mal ve paraları söylemeleri için üç gün işkence edildiyse de, bu konuda hiçbir şey öğrenemediler. Daha sonra onları Edirne Zindanı’na götürdüler ve burada da ağır işkenceler ettiler. Ancak bu defa da ağızlarından, mal varlıkları konusunda tek laf alamayan asi liderleri, Feyzullah Efendi’nin öldürülmesiyle çocuklarının konuşacağını söylediler. Bunun için de ulemadan fetvalar aldılar. Bu kararı yeni Sultan III. Ahmed de onaylayınca, 4 Eylül 1703 Pazar günü, ulema mensupları, ocaklı asker, zorbalar ve seyyidler şeyhülislâmı bulunduğu Edirne Zindanı’ndan alarak bir değirmenci atına bindir­diler. Kalabalık caddeler arasından, bindirildiği atın önünde buhurdanlıklarını yakmış dört papaz bulunduğu halde Bit Pazarı’na getirdiler. Bir süre sonra da kafasını uçurdular. Daha sonra da yaptıkları dolayısıyla Müslüman değil diye, Feyzullah Efendi’nin cesedini 300 Ermeni’ye sürüterek Tunca Nehri’ne attılar.</span></p>

      <p class="KB" id="toc_marker-53-29"><span>Soru 29: Patrona isyanı neden çıktı?</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Türk batılılaşmasının başlangıcı olarak görülen</span> <span class="Font-Style77-1" xml:lang="tr-TR">“Lâle Devri”,</span> <span class="Font-Style79-2" xml:lang="tr-TR">kanlı bir isyanla kapandı. 28 Eylül 1730 Perşembe günü, sözde, şeriatın gereğini yerine getirmek için başlatılan isyanı tetikleyen farklı sebepler vardı. Mali durumun bozulması, vergi yükünün artması, üst düzey devlet adamları arasındaki güç mücadeleleri, İran savaşlarındaki olumsuz gelişmeler bunların başlıcalarıydı. Sadrazam İbrahim Paşa’nın aşırı güçlenmesi ve rakiplerinin çoğunu baskı altında tutması da isyanın en önemli sebeplerindendi.</span></p>

      <p class="KB" id="toc_marker-53-30"><span>Soru 30: 1730 İsyanı için önceden hazırlık yapıldı mı?</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Aslında 1730’dan birkaç sene önce de devlet adamları arasında bir isyanın patlak vereceği tahmin ediliyordu. Hatta 1722’de İran ve Rusya tarafındaki olumsuz gelişmeler yüzünden İstanbul’da bir isyan çıkabileceği ihtimalinin olduğunu Venedik raporları kaydeder. Son raddeye gelen isyanlar Sadrazam İbrahim Paşa’nın gelişmeleri casusları vasıtasıyla haber alması ve paşanın insanların kalbini kazanacak işler yapmasıyla önlenmiştir.</span></p>

      <p class="Style44 para-style-override-24" xml:lang="en-US"><span class="Font-Style79-2" xml:lang="tr-TR">Asiler, 1730 İsyanı için sekiz ay öncesinden hazırlıklara başlamışlardı. Güçlerini ölçmek için belirlenen tarihten daha önce Sadabad’da Bostancılarla bir kavga dahi başlattılar ama henüz isyan için şartların olgunlaşmadığını gördüler. Şartlar ancak Eylül 1730’da uygun hale geldi.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">İsyan için seçilen kişilerin kimlikleri, seçilen gün ve slogan zaten isyanın çok daha önceden planlandığının göstergeleriydi. İsyan için 28 Eylül 1730 Perşembe’nin seçilmesi önemliydi. Çünkü bu gün resmî tatildi ve devlet adam­larının büyük bir kısmı İstanbul dışındaydı. Ordu da İran seferi için Üsküdar’a geçirildiğinden sur içinde kendilerine direnecek fazla bir güç yoktu. Olanlar da daha önce gizli toplantılarda kazanılmıştı. İsyanın bir taht değişikliği ile sonuçlandırılacağı da önceden belirlenmişti.</span></p>

      <p class="KB" id="toc_marker-53-31"><span>Soru 31: Asi liderleri kimlerdir ve isyandaki rolleri nedir?</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Asilerin geçmişleri ve bağlantıları da isyanın başarılı olmasında önemli etkenlerdi. Liderleri “Patrona” lakaplı Halil’di. Arnavutluk’un Horpeşte Kasabası’nda doğan Patrona Halil, Osmanlı donanmasında levent olarak çalışmış ancak askerleri isyana teşvik ettiğinden ölümden, 1730 İsyanı’nda da etkili olan Abdi Paşa’nın yardımıyla zorlukla kurtularak gemiciliği bırakmıştı. “Patrona” lakabını da çalıştığı gemiden almıştı. Leventlikten ayrılıp Niş’e giden Patrona, burada yeniçeri oldu, bir süre sessiz kaldıktan sonra Vidin’deki bir ayaklanmaya önayak oldu. İsyanın bastırılması üzerine Arnavutluk’a kaçan Pat­rona Halil, oradan İstanbul’a geldi. Burada seyyar satıcılık, eskicilik ve Bayezid Hamamı’nda tellaklık yaptı. Daha sonra Kapalıçarşı’da alınıp satılan mallardaki pazarlıklarda aracılık yapıp bundan komisyon alan tellalların arasına girdi. Son işi sayesinde de İstanbul esnafı ile önemli bağlar kurdu. Bu bağlar, 1730 İsyanı’nda şehir esnafının desteğini arkasına almasını sağladı. Hem geçmişte karıştığı isyanlarda kazandığı tecrübeler hem de İstanbul esnafı ile olan güçlü ilişkileri, Patrona Halil’i bir isyan için biçilmiş kaftan haline getirmişti. Onun dışında Emir Halil, Muslu Beşe, Toksa, Küçük Mehmed, Nalkıran, Gavur Hacı, Çınar Ahmed, Uzun Mehmed, Kara Yılan, Oduncu Ahmed, Derviş Mehmed, Kutucu Hacı Hüseyin, Manav İsmail, Turşucu İsmail, Karagöz İbrahim de asilerin önde gelenleriydiler.</span></p>

      <p class="KB" id="toc_marker-53-32"><span>Soru 32: İsyan nasıl başladı ve büyüdü?</span></p>

      <p class="Style44 para-style-override-11" xml:lang="en-US"><span class="Font-Style79-2" xml:lang="tr-TR">Patrona Halil ve arkadaşları dikkat çekmemek için 25 Eylül 1730’da hamamda yaptıkları toplantıda 28 Eylül Perşembe günü isyan etmeyi kararlaştırdılar. Daha önce kararlaştırdıkları üzere 28 Eylül Perşembe sabahı Bayezid Camii önünde toplandılar. Bunlar,</span> <span class="Font-Style77-1" xml:lang="tr-TR">“Şerle davamız vardır. Ümmet-i Muhammed’den olan dükkânlarını kapayıp, bayrak altına gelsin”</span> <span class="Font-Style79-2" xml:lang="tr-TR">diyerek önce Kapalıçarşı’ya yöneldiler. Üç bayrak altında üç gruba ayrılan asiler Kapalıçarşı’ya üç koldan girerek propagandaya başladılar. Şeriatı tatbik etmek için çarşı halkını ken­dilerine katılmaya davet edip zorla dükkânları kapattırdılar. Bitbapazarı’na geldiklerinde buradaki kılıç ve tüfek dükkânlarının camlarını kırarak içerdeki silahları aldılar. Bitpazarı’ndan sonra Zindankapı’ya yöneldiler ve buradaki mahkûmları serbest bıraktılar. Çarşıdan çıkan asiler kendilerine katılanlarla birlikte Divânyolu’ndan Etmeydanı’na yürüdüler. Zorla kapıları açtırdılar, oradaki yeniçerileri de kendilerine katılmaya ikna ettiler. Ayrıca buradaki bi­rinci bölüğün çorba kazanını alarak meydana getirdiler. Bu, isyan ettiklerinin sembolik bir ifadesiydi. Patrona Halil, Ağa Hapishanesi’ne giderek buradaki mahkûmları da, önceki birçok isyanda olduğu üzere, serbest bıraktı. Daha sonra Cebehane’ye giderek cebecileri de isyana katılmaları için ikna etmeye çalıştı. Cebehane’deki beşinci bölüğün kazanı zorla dışarı çıkarıldı ve böylece onların da isyana katıldıkları anlatılmak istendi.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">İsyanın ilk saatlerinde padişah ve devlet ileri gelenleri İran seferi için Üsküdar’daydılar. İstanbul oldukça tenhaydı ve şehirde isyanı Yeniçeri Ağası Hasan Ağa ile Sadrazam İbrahim Paşa’nın damatlarından kaptanıderya olan ve sadâret kaymakamı da tayin edilen Mustafa Paşa bastırabilirdi. Fakat resmi tatil olduğu için Mustafa Paşa İstanbul dışındaydı ve bu durum, isyana fazla büyümeden müdahale etmesini engelledi. Sadrazam İbrahim Paşa’nın diğer bir damadı olan Sadaret Kethüdası Mehmed Efendi de isyan başladığında İstanbul’daydı. Mehmed Efendi, hemen Üsküdar’a bir adam göndererek sad­razama isyan hakkına bilgi verdi.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">İsyanı haber alır almaz yalısından ayrılan Mustafa Paşa, hemen annesinin Atmeydanı’nda, İbrahim Paşa Sarayı’nın yakınlarındaki evine geldi. Orada da fazla beklemeden Topkapı Sarayı’na geçti. Sarayda küçük bir toplantı yaptı ve nasıl hareket etmesi gerektiğini sordu. Toplantıda hazır bulunan Mısır beylerin­den Ali Bey,</span> <span class="Font-Style77-1" xml:lang="tr-TR">“Biz Mısır’da bunlar gibi bir yere toplanan eşkıyayı defetmek için üzerine varıp savaşarak onu mahalden defederiz. Hemen şimdi bu mahalden toplayabildiğin beş yüz kadar işbilir adamla üzerlerine varıp hepsini birden kılıca yem edelim”</span> <span class="Font-Style79-2" xml:lang="tr-TR">dediyse de Mustafa Paşa kendinde bunu yapacak cesareti bulamadı. Böylece daha başlangıç aşamasında küçük bir tedbirle isyanı bastır­mak mümkün iken bu fırsat kaçırıldı. Bu arada kayıklarla Üsküdar’a geçenler de sadrazama şehirde, bedestende bazı serserilerin mücadele ettiklerini ve bu esnada korkak olan tüccarların hemen dükkânlarını kapattıklarını, fakat yeni­çeri ağasının durumdan haberdar olur olmaz bazı adamlarıyla gelerek bunları dağıttıktan sonra dükkânların açılmasını emrettiğini ve korkulacak bir şey olmadığını haber vermişlerdi. Bu tür yanlış ve eksik bilgilerle vakit kaybeden Sadrazam İbrahim Paşa gerçekleri ancak akşamüzeri Yeniçeri Ağası Hasan Ağa ve Mustafa Paşa Üsküdar’a geçip, kendisine şehirde neler olduğunu haber verdiklerinde öğrenebildi. İbrahim Paşa, İstanbul tarafındaki olayları haber aldıktan sonra gelişmeleri III. Ahmed’e anlatmak üzere padişahın huzuruna çıktı. Ancak padişaha,</span> <span class="Font-Style77-1" xml:lang="tr-TR">“Hünkârım elem ve kederde olmayın! Birkaç edepsiz toplanmışlar. Bu saat izniniz olursa İstanbul’a gideyim ve hepsini parça parça edeyim”</span> <span class="Font-Style79-2" xml:lang="tr-TR">diyerek olayın gerçek boyutundan bahsetmedi. III. Ahmed ise devlet ricalinin Üsküdar Sarayı’nda toplanmalarını emretti. 28 Eylül akşamı devlet adamları ve ulemanın önde gelenleri Üsküdar’daki sahil sarayında bir araya geldiler. Burada yapılan toplantıda III. Ahmed’in Sancak-ı şerifi ve Hırka-i saadet’i alarak hemen Topkapı Sarayı’na geçmesi kararlaştırıldı. Devlet adamları da vakit kaybetmeden Topkapı Sarayı’na geçecekler ve orada toplantı tertip edilecekti. Bu karar III. Ahmed’e bildirildi. Bu arada padişahı Topkapı Sarayı’na götürecek gemi de Üsküdar sahiline getirilmişti. Toplantıda alınan karara uyan III. Ahmed de, şehzâdeler, Sancak-ı şerif ve Hırka-i saadet yanında olduğu halde, daha önce getirilen gemiyle Yalı Köşkü’nden geçerek saraya girdi. Diğer devlet ricali de padişahın ardından yavaş yavaş Topkapı Sarayı’na geçtiler.</span></p>

      <p class="KB" id="toc_marker-53-33"><span>Soru 33: İsyanı bastırmak için ne gibi tedbirler alındı?</span></p>

      <p class="Style44 para-style-override-18" xml:lang="en-US"><span class="Font-Style79-2" xml:lang="tr-TR">Padişah ve devlet ricalinin Topkapı Sarayı’na taşınma işlemleri bittikten sonra, sarayda gece yarısına kadar devam eden bir toplantı yapıldı. Fakat yapılan toplantılarda isyanı bastırmak için hızlı ve etkili bir karar alınamadı. Böylece isyanın daha fazla büyümeden bastırılma şansı da kaçırılmış oldu. İsyanın nasıl bastırılacağına dair devlet adamları arasındaki fikir ayrılıkları da kesin ve etkili bir kararın verilmesini engelledi. Sadrazam İbrahim Paşa ve taraftarları isyanın hemen ve silah zoruyla bastırılmasını savunuyorlardı. Buna rağmen karşı grup önce asilerin fikirlerinin öğrenilmesini, daha sonra harekete geçilmesini savunuyordu. 29 Eylül’de Sancak-ı Şerif, Topkapı Sarayı önüne çıkarılmasına ve halk sancak altında toplanmaya çağrılmasına rağmen bu etkili olmadı. Çünkü asiler çoktan halkın saraya gelebileceği yolları tutmuş­lardı. Ayrıca Sadrazam İbrahim Paşa’nın güvendiği bostancıların asiler üzerine yürümeyi reddetmeleri de isyanın giderek büyümesine neden oldu.</span></p>

      <p class="KB" id="toc_marker-53-34"><span>Soru 34: Sadrazam ve damatları</span> <span>nasıl öldürüldüler?</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Asiler başta Sadrazam İbrahim Paşa olmak üzere damatları Kaptanıderya Mustafa Paşa ile Sadaret Kethüdası Mehmed Kethüda’nın katledilmelerini istiyorlardı. Bu isteklerini öldürülmesini veya görevden alınmalarını istedikleri diğer kişilerin de isimlerinin bulunduğu bir liste yaprak Sultan III. Ahmed’e gönderdiler. Sultan, asilerin isteklerini yerine getirmek istemedi fakat isya­nın giderek büyümesi ve tahtını da tehdit eder hale gelmesi üzerine asilerin istediklerinin yerine getirilmesini emretti. 1 Ekim 1730 sabahı da Sadrazam İbrahim Paşa, Kaptanıderya Mustafa Paşa ve Mehmed Kethüda’nın cesetlerini taşıyan arabalar asilerin bulunduğu Atmeydanı’na gönderildi. Odun arabalarına konan üç kişinin cesedi Bâb-ı Hümâyûn önüne bırakıldı. Asiler ve şehir halkı Kaptanıderya Mustafa Paşa, Sadaret Kethüdası Mehmed ve İbrahim Paşa’nın cesetlerini Et Meydanı’na getirdiler ve burada cansız bedenleri bir kez daha astılar. Ancak İbrahim Paşa konusunda itirazlar başladı. Bazıları ölüsü gelen kişinin sadrazam olmadığını, sadrazama benzeyen kürkçü Manol olduğunu iddia ettiler ve İbrahim Paşa’nın cesedini semerli bir eşeğe yükleyip saraya geri gönderdiler.</span></p>

      <p class="KB" id="toc_marker-53-35"><span>Soru 35: III. Ahmed tahttan nasıl indirildi?</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Asilerin, sadrazamın ve diğer üç üst düzey devlet ricalinin azledilmelerini sağlamalarına ve şeyhülislâm hariç, bunların idam edilmelerine rağmen isteklerinin sonunun gelmemesi III. Ahmed’de artık daha fazla direnme gücü bırakmadı. Ulemayı huzuruna davet etti ve onlara artık dayanacak gücünün kalmadığını, aslında kendisinin daha Üsküdar’da iken Şehzâde Mahmud’u tahta çıkarmak istediğini ama bunun mümkün olmadığını, şayet asiler kendisine ve evladına bir zarar gelmeyeceğine dair yemin ederlerse, daha fazla kan dökülmemesi için tahtı Şehzâde Mahmud’a kendi rızası ile bırakabileceğini bildirdi. Bu dileklerini asilere iletmeleri için de Ayasofya Şeyhi İspirizâde ile Zülali’yi görevlendirdi. Ayasofya Şeyhi İspirizâde ile Zülali, asilerin beklediği Etmeydanı’na gittiler ve burada ne yapılması gerektiğine dair hararetli tartışmalar yaşandı. Uzun tar­tışmalardan sonra Sultan Ahmed’i tahttan indirip yerine Şehzâde Mahmud’u geçirmeye, aksi takdirde kavganın daha da büyüyeceğine karar verdiler.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">2 Ekim Pazartesi gecesi İspirizâde ve Zülali saraya döndüler ve padişaha isteklerinin kabul edildiğini belirterek,</span> <span class="Font-Style77-1" xml:lang="tr-TR">“Efendim kul cülûs ister”</span> <span class="Font-Style79-2" xml:lang="tr-TR">dediler. Yapacak fazla bir şeyi kalmayan III. Ahmed de bu cevap üzerine, “Fa,</span> <span class="Font-Style77-1" xml:lang="tr-TR">öyle midir? Pek iyi Allah mesud ve bahtiyar eylesin. Varayım padişahınızı çıkarayım”</span> <span class="Font-Style79-2" xml:lang="tr-TR">dedi. Harem’deki dairesinden Şehzâde Mahmud getirilerek 2 Ekim 1730 Pazartesi gecesi, sağında Şehzâde Süleyman, solunda Şehzâde Mehmed, önde III. Ah-med olduğu halde Hırka-i Şerif Odası’nda tahta çıkarıldı. Hemen orada biat merasimi yapıldı.</span></p>

      <p class="KB" id="toc_marker-53-36"><span>Soru 36: Patrona ve adamları nas</span><span>ıl ortadan kaldırıldı?</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">Yeni padişah I. Mahmud, ilk fırsatta fesadın kaynağı olan ve iktidarını gölgeleyen asileri ortadan kaldırmak için kolları sıvadı. İlk olarak, zorbalardan canları yanan devlet ricalini etrafında topladı. Padişah, asi liderlerini ortadan kaldırmak için harekete geçtiğinde sadrazam, bunun için büyük hazırlıkların yapılması gerektiğini söyleyerek biraz çekimser kaldı. Buna karşın asilerin ortadan kaldırılması için özellikle Darüssaade Ağası Beşir Ağa padişahı des­tekliyor ve ona güven veriyordu. İlk olarak Bursa’da ikamet eden Kaplan Giray, Kırım hanlığına getirildi. Daha sonra yeniçeri ocağının önde gelen ağaları kazanıldı.</span></p>

      <p class="Style44 para-style-override-14" xml:lang="en-US"><span class="Font-Style79-2" xml:lang="tr-TR">I. Mahmud elini güçlendirmek için Rumeli Beylerbeyi Abdullah Paşa ve eski kaptanıderyalardan Canım Hoca Mehmed Paşa’yı İstanbul’a getirtti. Beşir Ağa’nın yardımları ve arcılığıyla Mısır’ın eski beylerbeyi İbrahim Ağa da padişah ekibine dâhil edildi. Şeyhülislâm, yeniçeri ağası, Kırım hanı, Abdullah Paşa ve Canım Hoca’nın da katıldığı toplantılarda Patrona ve adamlarını ortadan kaldırmak için özel bir ekip oluşturuldu. Bu özel ekiple birlikte gizi toplantılar tertip edildi. Bu toplantılarda Patrona ve arkadaşlarını ortadan kaldırmak için planlar hazırlandı. Bu plana göre, Patrona Halil ve adamları sadrazamın kona­ğına İran harplerini görüşmek üzere çağrılacak ve burada defterleri dürülecekti. Ancak Patrona’yı sadrazamın konağına getirmek hiç de kolay olmadı. Çünkü aldığı nefesten dahi şüpheleniyor ve her toplantıya gitmiyordu. Gittiklerine de yanında adamlarını götürüyordu. Patrona’yı, sadrazamın konağındaki toplan­tıya gelmeye ikna etmek için özellikle iki kişinin aracılığına başvuruldu. Bunlar neredeyse zorla tayin ettirdiği Kırım Hanı Kaplan Giray ve Canım Hoca idi. Bu ikisinin de toplantıya geleceklerini haber alan Patrona, bunların bulunduğu bir mecliste kendisine zarar verilemeyeceğini düşünüyordu. Ayrıca Kaplan Giray’ın, İran ve Rusya ahvalini görüşmek üzere bütün üst düzey ricalin sadrazamın konağına toplantıya gelmesi gerektiği yönündeki mektupları da Patrona’nın ikna olmasını sağladı. Ancak hesaplanmayan bir şey yaşandı ve Patrona top­lantıya yanındaki yüzlerce adamıyla birlikte geldi. Bunun için plan ertelendi ve ikinci plana geçildi. İkinci plana göre bu defa toplantı Topkapı Sarayı’nda yapılacak ve bu toplantıda asi liderleri istedikleri görevlere getirilerek onlara hilat giydirilecekti. Bu defa da Patrona’yı toplantıya katılmaya ikna etmek gerekiyordu. Yine Kırım Hanı Kaplan Giray harekete geçti ve han, Patrona’yı Topkapı Sarayı’ndaki toplantıya gelmeye ikna etti. Patrona’yı saraya gelmeye ikna ettiğini ve gerekli hazırlıkların yapılması gerektiğini de sadrazama haber verdi. Bu arada 25 Kasım 1730’da sadrazamın konağında ikinci bir toplantı daha düzenlendi.</span></p>

      <p class="Style44 para-style-override-13" xml:lang="en-US"><span class="Font-Style79-2" xml:lang="tr-TR">Bir rivayete göre plan gizli tutulmasına rağmen İstanbul Kadı Naibi Kudsîzâde, bir yolla bunu öğrenmişti. Patrona’ya, daha Topkapı Saray’nın bi­rinci avlusundayken Hastalar Koğuşu önünde,</span> <span class="Font-Style77-1" xml:lang="tr-TR">“Benim devletlü Ağa Efendim Sultanım, mektubum</span> <span class="Font-Style77-1" xml:lang="tr-TR">size ulaştığında katiyen ama katiyen Saray-ı Hümâyûn’a gitmeyiniz. Fine bir bahane</span> <span class="Font-Style77-1" xml:lang="tr-TR">ile geri kalın. Zira meşveretler başkadır. Bugün hepinizi kılıca yem edecekler”</span> <span class="Font-Style79-2" xml:lang="tr-TR">yazılı gizli bir mektubu adamlarından biriyle ulaştırmayı başardı. Patrona, kâğıdı okumadan cebine koydu. Yanında bulunan İbrahim Efendi okumak için ısrar etmesine rağmen o buna izin vermemiş ve</span> <span class="Font-Style77-1" xml:lang="tr-TR">“Ne olacak, her halde Kutsîzâde de bir memuriyet istiyor.</span> <span class="Font-Style77-1" xml:lang="tr-TR">Hele öncelikle şu işleri halledelim sonra o da olur”</span> <span class="Font-Style79-2" xml:lang="tr-TR">diyerek geçiştirmişti. Böylece Patrona’nın kâğıdı okutmaması büyük bir felaketi engellemişti.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Patrona Halil ve diğer asiler sarayın Birinci Avlusu’na kadar atlarıyla geldiler. Daha sonra teşrifat gereği atlarından indiler. Patrona ile diğer asi liderleri içeri girdiler, askerleri ise Birinci Avlu’da bıraktılar. Sadrazam, şeyhülislâm, Kırım Hanı Kaplan Giray, Canım Hoca, Rumeli Beylerbeyi Muhsinzâde Abdullah Paşa, Hafız Ahmed Paşa, önde gelen ulema, Yeniçeri Ağası Kel Mehmed Ağa, kul kethüdası, sekbanbaşı, Patrona Halil, Muslu ve Urlu Mustafa Ağa, Revan Köşkü’ne geçtiler. Diğer ocak ağaları ise Arslanhane’de beklemeye başladılar. I. Mahmud da Harem’den Sofa Köşkü’ne geçti ve Kaplan Giray ile şeyhülislâmı huzuruna çağırdı. Bu arada sadrazam, Pehlivan Halil Ağa’ya Patrona ve diğer asi liderlerini öldürmeleri için işaret verdi. İşaret üzerine Pehlivan Halil ve em­rindeki 30 adamı saklandıkları odalardan çıktılar ve bir anda Revan Köşkü’ne doldular. Pehlivan Halil Ağa, Patrona’nın yanına gelip,</span> <span class="Font-Style77-1" xml:lang="tr-TR">“Nice</span> <span class="Font-Style77-1" xml:lang="tr-TR">oldu ol kâfir Patrona, gâvur Patrona”</span> <span class="Font-Style79-2" xml:lang="tr-TR">dedi. Ne olduğunu şaşıran Patrona da, “Ne</span> <span class="Font-Style77-1" xml:lang="tr-TR">yabana söyler bu adam”</span> <span class="Font-Style79-2" xml:lang="tr-TR">dedi. Tuzağa düşürüldüğünü anlayan Patrona hemen palasını çıkardı ve kendini savunmaya çalıştı. Pehlivan Halil Ağa, Patrona’nın palasına sol kolunu siper etti ve diğer elindeki kılıçla Patrona’yı yere düşürdü. Bu arada Muslu ve Yeniçeri Ağası Kel Mehmed Ağa da katledildiler. Urlu Mustafa Ağa ise, yaşlı olduğu için katledilmedi ve Bostancılar Odası’na gönderildi. Asi liderleri katledilirken devlet adamları da pencerelerden yaşananları seyrediyorlardı. Sarayın kapıları kapatıldı ve Orta Kapı’da bulunan diğer asiler de, daha önce sarayın muhtelif yerlerine saklanan cebeci, topçu ve donanma askeri tarafından birer birer kılıçtan geçirildiler. Yapılan sayıma göre on sekiz kişi katledilmişti. Saraydan silah sesleri duyan dışarıdaki asiler ise çoktan kendilerini kurtarmak için uzaklaşmışlardı.</span></p>

      <p class="Style44 para-style-override-13" xml:lang="en-US"><span class="Font-Style79-2" xml:lang="tr-TR">Saraydaki asiler temizlendikten sonra İstanbul sokaklarında tellallar dolaş­tırıldı ve padişahın asi liderlerini öldürttüğü duyuruldu. Diğerlerine ibret olsun diye Patrona Halil, Muslu ve diğer asi liderlerinin cansız bedenleri, Sadrazam İbrahim Paşa ve iki damadının cesetleri gibi, öküz arabalarına konularak Bâb-ı Hümâyûn önüne getirildi ve orada diğer katledilenlerle beraber teşhir edildi. Akşam olduğunda sokaklara devriyeler tayin edildi ve yakalanan asiler hemen katledildi. I. Mahmud, yeniçerilere hitaben kaleme adlığı bir hatt-ı hümâyûnda ocağa sığınmak isteyen asilerin içeri alınmamasını emretti.</span></p>

      <p class="KB" id="toc_marker-53-37"><span>Soru 37: Patrona ortadan kaldırıldıktan sonra neler yaşandı?</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">Patrona ekibi ortadan kaldırıldıktan sonra, asilerden kurtulmayı başa­ranlar intikam almak için gizliden gizliye hazırlık yaptılar. Ancak yeni sad­razam Kabakulak İbrahim Paşa, kılıç artıklarının her hareketinden adamları sayesinde haber alıyordu. Şehirde özellikle Arnavutlar ve Lazlar sıkı takibat altındaydılar. Sadrazam, adamları vasıtasıyla şehirde bazı asayişsizliklerin çıkarılacağını haber aldı. 1730 İsyanı’ndan çıkarılan en büyük ders hızlı ve kararlı bir şekilde bu tür hareketlerin üzerine gidilmezse sonucun kötü olduğuydu. Bu yüzden sadrazam 27 Mart 1731’de hemen Yeniçeri Ağası Ab­dullah Paşa, Kulkethüdası Pehlivan Halil Ağa ve Cebecibaşı Abdullah Ağa’yı konağına çağırdı. Hızlı bir şekilde önlem almalarını ve sabaha kadar bütün şehri gezip özellikle Arnavutların bulunabileceği yerleri teftiş etmelerini emretti. Fakat sadrazamın bu uyarısını dikkate alan olmadı ve emrettiği tedbirler de alınmadı. Arnavutlar ise sadrazamın konağında bu toplantıdan bir yolla haberdar oldular. Hemen Süleymaniye Camii yanındaki Ağakapısı önünde toplandılar. Buradaki yeniçeriler Arnavutlara müdahale etmedi ve sayıları giderek arttı. Yeniçeri Ağası Abdullah Ağa, Arnavutların Ağakapısı baskınında oradaydı. Asilerle biraz çatıştıktan sonra elinden yaralandı ve konağın arka kapısından kaçtı. Ağakapısı’nı basan Arnavutlar yeniçeri ağa­sının hazinesini yağmaladılar. Daha sonra Cebehâne’yi bastılar, buradakiler de onlara katıldı ve asiler silahlara el koydular. Adeta Patrona isyanının ba­şındaki manzara tekrar yaşanıyordu. Sokaklara dağılan asiler önlerine gelen dükkânları yağmaladılar. Giderek sayıları arttıktan</span> <span class="Font-Style77-1" xml:lang="tr-TR">“Allah Allah”</span> <span class="Font-Style79-2" xml:lang="tr-TR">nidaları eşliğinde Etmeydanı’na girdiler.</span></p>

      <p class="Style44 para-style-override-15" xml:lang="en-US"><span class="Font-Style79-2" xml:lang="tr-TR">İsyanın giderek şehre yayılması üzerine I. Mahmud, bütün devlet ricalini Topkapı Sarayı’na davet etti. Bu arada sadrazam Cebehâne’ye giderek bura­dakileri padişahın emrine itaat etmeleri yönünde uyardı, fakat bu nasihatleri pek etkili olmayınca sadrazam da saraya gitti. Topkapı Sarayı’ndaki toplantıda, III. Ahmed döneminde olduğu gibi devlet adamlarından bazıları asilerin ne istediklerini öğrenmek için onlara aracılar gönderilmesini savundu. Fakat sadrazam daha önceki isyanda bu tür gecikmelerin nasıl sonuçlandığını gayet iyi bildiğinden vakit kaybedilmeden Sancak-ı şerif’in çıkarılmasında ısrar etti. Sadrazamın bu ısrarı üzerine diğer devlet adamları da bu kararı savundular ve sabahın ilk ışıklarıyla birlikte Sancak dışarı çıkarıldı. Ayrıca saraydaki askerler de silahlandırıldı ve sabah olur olmaz Etmeydanı’ndaki asilerin ortadan kaldı­rılması kararlaştırıldı. Sabahın ilk ışıkları ile birlikte münadiler Sancak-ı şerif’in dışarı çıkarıldığını ve bütün Müslümanların altında toplanması gerektiğini ilân ettiler. Patrona İsyanı’nın tam aksine, bu ilânı duyan şehir halkı ellerine geçirdikleri silahlarla Sancak altına akın etti.</span></p>

      <p class="Style46 para-style-override-39" xml:lang="en-US"><span class="Font-Style79-2" xml:lang="tr-TR">İsyanın kaderini değiştiren an işte şehir halkının akın akın Sancak al­tına gelmesiydi. Halk, Sancak altında toplandıktan sonra sadrazam hemen harekete geçti. Sancak-ı şerif önde, sadrazam, saray askerleri ve İstanbul halkı arkada Etmeydanı’nda doğru yürümeye başladılar. Bayezid Camii’ni geçmişlerdi ki, asilerden bir grup önlerine çıktı. Önce halkın üzerine ateş açtılar, fakat halk dağılmayınca bu defa da Sancak-ı şerife ateş ettiler. Bu son hareketleri halkı korkutmak bir yana daha da galeyana getirdi. Bu durumu gören asiler de Etmeydanı’na kaçmak zorunda kaldılar. Şehir halkının bir sel gibi meydana doğru geldiğini gören asilerden kaçabilenler kaçtı, kaçamayanlar ise halk tarafından linç edildi. Patrona İsyanı’nın aksine bu isyanı hızlı karar alıp uyguladığı için bastıran sadrazama</span> <span class="Font-Style77-1" xml:lang="tr-TR">“müceddid-i nizam-ı devlet”</span> <span class="Font-Style79-2" xml:lang="tr-TR">denildi.</span></p>

      <p class="Style46 para-style-override-14" xml:lang="en-US"><span class="Font-Style79-2" xml:lang="tr-TR">Ağustos 1731’de asiler tekrar isyan çıkarmak için hazırlık yaptılar. Ancak bu teşebbüs kısa sürede öğrenildiği ve elebaşları yakalandığı için daha fazla büyümeden önlendi. Ancak bundan sonra İstanbul’da Arnavutlar ve Lazlar sıkı takibata alındılar. Özellikle Rumeli’de uzun bir süre bu takibat devam etti. Arnavutların ve Lazların toplanma yerleri olan kahvehanelerle hamamlar bir süreliğine kapatıldı. Başarısız isyan girişiminden sonra yapılan takibatlarda yüzlerce kişi cezalandırıldı. Bir kısmı sürgün edilirken bir kısmı da, diğerlerine ibret olması için sokak ortasında öldürüldü. Sıkı takipler ve ağır cezalar asileri yıldırdı, ancak bazı dönemlerde istemedikleri devlet adamlarının kapılarına onları aşağılayan ifadelerin bulunduğu kâğıtlar asıldı.</span></p>

      <p class="KB" id="toc_marker-53-38"><span>Soru 38: 1740’daki isyan girişimi neden başarısız oldu?</span></p>

      <p class="Style46 para-style-override-14" xml:lang="en-US"><span class="Font-Style79-2" xml:lang="tr-TR">I. Mahmud dönemindeki bir diğer önemli isyan 1740’da yaşandı. 1736-1739 arasındaki Avusturya ve Rusya ile olan savaşlar devletin maliyesini olumsuz yönde etkilerken bu, halka ek vergiler olarak yansıdı. Savaş döneminde bir dina­mizm olduğu için bu süreçte İstanbul’da ciddi bir isyan girişimi olmadı. Ancak 1739’da Rusya ve Avusturya ile barış antlaşmaları imzalandıktan sonra terhis olan askerlerin büyük bir kısmı İstanbul’a akın etti. Ayrıca savaşta zarar görenler de şehre göçtüğünden İstanbul’daki nüfusta büyük bir artış yaşandı.</span></p>

      <p class="Style46 para-style-override-15" xml:lang="en-US"><span class="Font-Style79-2" xml:lang="tr-TR">Devlet adamları şehre göçü önlemek için bazı tedbirler almaya çalıştılarsa da, bunlar fazla etkili olmadı. Nüfusun artması ile şehirde bazı sıkıntılar da ortaya çıkmaya başladı. Bunların en ciddisi de gıda maddelerinin yetersiz kalmasıydı. 1739’da İstanbul’da şiddetli bir kıtlık yaşandı ve kıtlığı giderecek tedbirler alınamaması üzerine 6 Haziran 1740’da büyük bir isyan başladı.</span></p>

      <p class="Style46 para-style-override-35" xml:lang="en-US"><span class="Font-Style79-2" xml:lang="tr-TR">İsyan ilk olarak Sipahi Çarşısı’nda ortaya çıktı. Sayıları oldukça az olan asiler çarşıdaki dükkânları yağmaladılar ve esnafa zorla kepenk kapattırdılar. Daha sonra Bitpazarı’na geldiler ve burada da aynı şekilde hareket ettiler. Yağmalarla birlikte asilerin sayısı da giderek artıyordu. Asiler daha sonra Kazancılar Çarşısı’na geçtiler, zorla dükkânları kapattırdılar ve oradan da Etmeydanı’na geçtiler.</span></p>

      <p class="Style46 para-style-override-14" xml:lang="en-US"><span class="Font-Style79-2" xml:lang="tr-TR">Asiler şehirdeki dükkânları kapattırıp, yağma ederken ilk başta bunlara müdahale edecek bir güç yoktu. Çünkü I. Mahmud, isyan çıktığında Hünkâr İskelesi’nde gezideydi. Sadrazam Hacı İvaz Mehmed Paşa ise Sadâbâd’daydı ve şehir oldukça tenhaydı. Asiler, Patrona İsyanı’nda olduğu gibi şehrin yine tenha gününde isyan çıkartarak başarılı olacaklarını düşünmüşlerdi. Fakat bu defa hesaplayamadıkları gelişmeler yaşandı ve kaldırdıkları kazanın altında kaldılar.</span></p>

      <p class="Style46 para-style-override-15" xml:lang="en-US"><span class="Font-Style79-2" xml:lang="tr-TR">İstanbul’da bulunan Vezir Ahmed Paşa, isyanı haber alır almaz durumu hemen sadrazama bildirdi ve emrindeki askerleri silahlandırarak asilerin üzerine gitti. Yeniçeri Ağası Hasan Ağa da 200 kadar yeniçeriyle birlikte yola çıktı. Bu arada asiler Atmeydanı’na doğru yönelmişlerdi. Orta Cami’de bulunan yeniçeriler de asilerin bu tarafa geldiklerini haber aldılar ve hemen harekete geçtiler. Özellikle Atmeydanı’nı muhafaza etmekle görevli Kulluk Çorbacısı Hasan Ağa eline bir sopa alarak asilerin üzerine yürüdü. Bu arada kazancılar esnafının bulunduğu yerden geçerken onlara,</span> <span class="Font-Style77-1" xml:lang="tr-TR">“Hâlâ sultana isyan eden birkaç melanetkârın asılsız</span> <span class="Font-Style77-1" xml:lang="tr-TR">sözleriyle dükkânlarınızı kapamak kötü bir harekettir.</span></p>

      <p class="Style22-1" xml:lang="en-US"><span class="Font-Style77-1" xml:lang="tr-TR">Allah’tan korkmayıp, bu şekilde harekete</span> <span class="Font-Style77-1" xml:lang="tr-TR">cesaret edenlerin işlerinin sonu sefil ve zelil olmaktır. Şimdi bana yardım</span> <span class="Font-Style77-1" xml:lang="tr-TR">ederseniz bunların hakkından gelmek kolaydır”</span> <span class="Font-Style79-2" xml:lang="tr-TR">şeklinde hitap ediyordu. Hasan Ağa’nın bu sözleri kazancı esnafını da harekete geçirdi ve onlar da ağaya katıldılar. Bu arada yeniçeri ağası ile Vezir Ahmed Paşa’nın da birlikleri yardıma yetişmişti. Atmeydanı’na yaklaştıklarında şehir halkı ve askerler tarafından etrafı sarılan asilerin fazla seçenekleri yoktu. Başta direnmeye çalıştılarsa da, kalabalık karşısında daha fazla tutunamadı-lar ve içlerinden birkaç kişinin öldürülmesi üzerine ara sokaklara dağıldılar. Ancak ara sokaklarda da kurtulamadılar. Arkalarından gelen halk ve askerler tarafından birçoğu yakalandı ve katledildiler.</span></p>

      <p class="Style46 para-style-override-15" xml:lang="en-US"><span class="Font-Style79-2" xml:lang="tr-TR">İsyanı Hünkâr İskelesi’nde haber alan I. Mahmud, vakit kaybetmeden Topkapı Sarayı’na taşındı ve devlet adamlarını saraya davet etti. İsyanın bastırıl­dığı vakitlerde sarayda toplanan devlet ricali, asilerin şehrin muhtelif yerlerine çıkarılacak devriyelerle ortadan kaldırılmasını kararlaştırdı. Bu karar üzerine 6 Haziran 1740 gecesi özellikle Arnavutların bulunduğu yerlere baskınlar düzen­lendi, bir kısmı tutuklanırken bir kısmı da öldürüldü. İsyanın bastırılmasında asker ve esnafın birlikte hareket etmesi önemli bir etkendi.</span></p>

      <p class="Style46 para-style-override-39" xml:lang="en-US"><span class="Font-Style79-2" xml:lang="tr-TR">İsyandan sonra yetkililere İstanbul, Eyüp, Galata, Üsküdar ve şehrin diğer yerlerine göçün önlenmesi, göç edeli on sene dolmamış olanların şehir dışına sürülmeleri yönünde ikinci bir emir gönderildi. İkinci emir üzerine İstanbul ve çevresinde sıkı bir takibat ve arama başlatıldı. Şehre girişler zorlaştırıldı ve gece devriyeleri sıklaştırıldı.</span></p>

      <p class="KB" id="toc_marker-53-39"><span>Soru 39: Kabakçı isyanı nası</span><span>l başladı?</span></p>

      <p class="Style46 para-style-override-15" xml:lang="en-US"><span class="Font-Style79-2" xml:lang="tr-TR">III. Selim, devleti kurtaracak bir çare olarak Nizâm-ı Cedid reformlarını uygulamaya koymuştu. Ancak Nizâm-ı Cedid’in finansmanı için yeni vergilerin ihdas edilmesi, padişaha karşı olumsuz bir havanın oluşmasına zemin hazırladı. Başta yeniçeriler olmak üzere eski sistemden nemalanan ve Nizâm-ı Cedid’in başarısını kendi sonları olarak gören çeşitli gruplar, halkın hoşnutsuzluğunu padişah aleyhtarı bir kampanyaya dönüştürdüler.</span></p>

      <p class="Style46 para-style-override-14" xml:lang="en-US"><span class="Font-Style79-2" xml:lang="tr-TR">Nizâm-ı Cedid ordusu Sadrazam İbrahim Hilmi Paşa komutasında Ruslar’la savaşmak için Rumeli’ye hareket etmiş; hatta Ruslar’la yapılan ilk çatışmalarda başarılı da olunmuştu. Ancak ordunun İstanbul’dan ayrılması ile meydan muhaliflere kalmıştı. III. Selim de büyük hatalar yapmaktaydı. Nizâm-ı Cedid aleyhtarı olan Ataullah Efendi’yi şeyhülislâm yaptığı gibi, el altından Şehzâde Mustafa ile anlaşan Köse Mustafa Paşa’yı da sadâret kaymakamlığına getirmişti. Bu iki kişiden cesaret alan Nizâm-ı Cedid aleyh­tarları her yerde padişahın aleyhine propaganda yapıyorlardı. Camilerde bazı vaizler</span> <span class="Font-Style77-1" xml:lang="tr-TR">“Askere pantolon ve ceket giydiren padişaha Allah’ın yardım etmeyeceğini”</span> <span class="Font-Style79-2" xml:lang="tr-TR">söylerken, dönemin önde gelen devlet adamlarından Tayyar Paşa da</span> <span class="Font-Style77-1" xml:lang="tr-TR">“Askerin kâfir elbisesi giydiğini, bunu emreden padişahın dine ve halka ihanet</span> <span class="Font-Style77-1" xml:lang="tr-TR">ettiğini”</span> <span class="Font-Style79-2" xml:lang="tr-TR">belirterek askeri ve halkı padişaha karşı tahrik edi­yordu. Hatta Fransız Elçisi Sebastiyani de, yeniçerilere,</span> <span class="Font-Style77-1" xml:lang="tr-TR">“Nizâm-ı Cedid’den maksadın yeniçeri ocağını kaldırıp, maaşlarına konmak”</span> <span class="Font-Style79-2" xml:lang="tr-TR">olduğunu belir­terek, onları kışkırtıyordu.</span></p>

      <p class="Style46 para-style-override-15" xml:lang="en-US"><span class="Font-Style79-2" xml:lang="tr-TR">Sadaret kaymakamı ve şeyhülislâm ordunun İstanbul’da bulunmamasından istifade ederek Nizâm-ı Cedid’i ortadan kaldırmak için son hamleyi tasarla­maya başlamışlardı. Trabzon’dan getirilen iki bin asker Karadeniz Boğazı’nda bulunan kalelerdeki muhafız yamaklarına ilave olunmuş ve burada bulunan Nizâm-ı Cedid askeri ile kaynaştırılmak istenmişti.</span></p>

      <p class="Style46 para-style-override-15" xml:lang="en-US"><span class="Font-Style79-2" xml:lang="tr-TR">Sadaret Kaymakamı Musa Paşa bunları,</span> <span class="Font-Style77-1" xml:lang="tr-TR">“Sizler de yeniçeri sayılırsınız. Frenk kılığına girmiş askerle niye konuşuyorsunuz. Size</span> <span class="Font-Style77-1" xml:lang="tr-TR">de Nizâm-ı Cedid elbisesi giydirecekler, giymezseniz kovulacaksınız”</span> <span class="Font-Style79-2" xml:lang="tr-TR">diye haberler göndererek, onları tahrik edince Nizâm-ı Cedid askeri ile yamaklar arasında kavgalar başladı. Köse Mustafa Paşa hadiselerin daha da büyümesi için Boğaz Nazırı Mahmud Raif’e yamaklara da Nizâm-ı Cedid elbisesi giydirilmesini emretti. Bunu haber alan yamaklar isyan ederek, Mahmud Raif ve bazı komutanları öldürdüler. Köse Mustafa Paşa, hadisenin önemli olmadığını belirterek padişahı oyaladı. Ertesi gün, Kabakçı Mustafa’yı kendilerine reis seçen ya­maklar İstanbul’a doğru hareket ettiler. Ancak Nizâm-ı Cedid askerinden çekiniyorlardı. Köse Mustafa Paşa, Nizâm-ı Cedid askerine kışlalarından çıkmama emrini vererek yamakların hareket sahasını genişletti. Padişaha da yamakların hareketlerinden pişman olduklarını, ancak Nizâm-ı Cedid askeri Boğaz’da bulundukça kendilerini emniyette hissetmediklerini söy­ledi. Musa Paşa’nın bu sözlerine inanarak büyük bir hata işleyen III. Selim askerlerin Levent ve Selimiye’deki kışlalarına çekilmeleri emrini verdi. Bu sırada yamakların içerisine karışan Şehzâde Mustafa taraftarları, onları kışkırtmaya devam ediyorlardı. Diğer askerî grupların ve ahalinin de katı­lımıyla asilerin sayısı arttı.</span></p>

      <p class="KB" id="toc_marker-53-40"><span>Soru 40: III. Selim isyan karşısında nası</span><span>l hareket etti?</span></p>

      <p class="Style46 para-style-override-32" xml:lang="en-US"><span class="Font-Style79-2" xml:lang="tr-TR">İsyanın büyüdüğünü gören padişah, devlet ricalini toplantıya çağırdı. Ordunun İstanbul’a dönmesinin gerektiği söylendiyse de III. Selim, Ruslar’ın önünün açılacağını belirterek, bunu kabul etmedi. İstanbul’da bulunan 13 bin Nizâm-ı Cedid askeriyle de isyan bastırılabilirdi. Ancak padişah kan dökülme­sini istemiyordu. Bu yüzden bir hattı hümâyûn yayınlayarak, Nizâm-ı Cedid’i lağv ettiğini bildirdi. Bu taviz asilerinin cesaretini iyice artırdı. Köse Mustafa Paşa, padişahın yakını 11 kişinin isimlerini Kabakçı’ya vererek, bunların kelle­lerini padişahtan istetti. Asilerin istediği kişilerin bir kısmı idam edildi. Daha sonra yeni istekleri olan İrâd-ı Cedid Hazinesi de ortadan kaldırıldı, ancak bu tavizlere rağmen asiler bir türlü dağılmıyorlardı. Artık sıra padişahın tahttan indirilmesine gelmişti. IV. Mustafa’nın cülûsuna dualar okundu ve padişaha kendisi tahttan çekilmedikçe askerin dağılmayacağı haberi gönderildi. Bu haberi alan III. Selim, “Allah’ın takdiri böyle imiş !” diyerek Harem’e çekilip, tahttan inmeyi kabul etti.</span></p>

      <p class="Style46 para-style-override-39" xml:lang="en-US"><span class="Font-Style79-2" xml:lang="tr-TR">29 Mayıs 1807’de III. Selim’in tahttan indirilmesi ile yerine IV. Mustafa geçirilmiş, devrik padişah da hapsedilmişti. Asiler III. Selim taraftarlarını her yerde takip ederek öldürdüler. O sırada cephede Ruslar’la savaşan orduya bu haberler ulaşınca, yeniçeriler burada bulunan Nizâm-ı Cedid taraftarlarını katletmeye kalktılar. Ancak Rusçuk Ayanı Mustafa Paşa’nın tedbirleriyle ayaklanma etkisiz hale getirildi. Nizâm-ı Cedid taraftarları, Alemdâr Mustafa Paşa’nın yanına sığındılar.</span></p>

      <p class="KB" id="toc_marker-53-41"><span>Soru 41: Alemdar Mustafa, II. Mahmud’u tahta nasıl çıkardı?</span></p>

      <p class="Style46 para-style-override-39" xml:lang="en-US"><span class="Font-Style79-2" xml:lang="tr-TR">İstanbul’un yeniçeriler ve onlarla müttefik grupların elinde müthiş bir zorba terörünün pençesinde kıvrandığı, Napolyon ile I. Aleksandr’ın Tilsit’te kendilerince Osmanlı mukadderatına yön verecek kararlar aldıkları bir ortamda, darbecilerin ellerinden bir şekilde kurtulmayı başaran yenilik taraftarları, Alemdar Mustafa Paşa’nın şahsında yeni bir sığınak buldular. Rusçuk âyanı olan Alemdar Mustafa Paşa, bulunduğu bölge itibariyle Rus tehdidine yakinen şahitlik etmiş ve III. Selim’in icraatını Osmanlı İmparatorluğu’na tekrar hayat verecek uygulamalar olarak benimsemişti. Darbe sonrası, Mehmed Tahsin, Abdullah Râmiz, Mehmed Emin Behiç, Mustafa Refik ve Mehmed Said Galib Efendiler’den oluşan ve “Rus­çuk yârânı” ismiyle anılacak komitenin III. Selim’i yeniden tahta çıkarmak için gizliden gizliye yürüttükleri faaliyet ve telkinler de bu hususta önemli rol oynadı.</span></p>

      <p class="Style46 para-style-override-13" xml:lang="en-US"><span class="Font-Style79-2" xml:lang="tr-TR">Rusçuk yârânı, Ruslar’la sulh müzakereleri sürerken ihtiyati bir tedbir ola­rak ordu ile birlikte Edirne’de bulunan Sadrazam Çelebi Mustafa Paşa’yı, sefer meselelerini görüşmek ve İstanbul’u zorbalardan temizlemek için kendisinden istifade etmek üzere Alemdar’ı Edirne’ye çağırmaya razı ettiler. IV. Mustafa’dan da müspet cevap alınmasıyla, Alemdar Mustafa Paşa kendi birlikleriyle birlikte Edirne’ye geldi. Sadrazam, Edirne’de boşa vakit ve para harcamaktansa sefer hazırlıklarının İstanbul’dan yürütülmesi hususunda ikna edildi ve böylece ordu İstanbul’a yöneldi.</span></p>

      <p class="Style46 para-style-override-14" xml:lang="en-US"><span class="Font-Style79-2" xml:lang="tr-TR">Alemdar, adamlarından Uzun Hacı Ali veya Ahmed Ağa’yı Kabakçı Mustafa’nın katli emriyle ordunun önünden İstanbul’a gönderdi. Kabakçı hare­minde yakalandı ve kesik başı Çorlu’da Alemdar’ın önüne getirildi. Şeyhülislâm ve diğer devlet erkânı orduyu İncirli Çiftliği’nde, IV. Mustafa ise Kırk Kavak denilen yerde karşıladı. Sadrazam ve Alemdar burada padişahın huzuruna çıktı. Rusçuk yârânından Râmiz Efendi, Alemdar’a bu fırsattan istifadeyle derhal IV. Mustafa’nın tevkifini tavsiye ettiyse de, Alemdar</span> <span class="Font-Style77-1" xml:lang="tr-TR">“mertliğe mugayir”</span> <span class="Font-Style79-2" xml:lang="tr-TR">diyerek bu teklifi geri çevirdi.</span></p>

      <p class="Style46 para-style-override-24" xml:lang="en-US"><span class="Font-Style79-2" xml:lang="tr-TR">Alemdar Mustafa Paşa bir süre Çırpıcı Çayırı’ndaki karargâhında bekle­dikten sonra 21 Temmuz 1808’de kuvvetlerinin bir kısmıyla İstanbul’a girip, duruma hakim oldu. Sadrazam ile IV. Mustafa’nın, Rumeli birliklerinin aslında ne amaçla geldiklerinden haberdar olup, savunma tedbirleri almaya başlamaları üzerine 28 Temmuz’da aniden on beş binden fazla askeriyle Bâbıâli’ye girdi ve Çelebi Mustafa Paşa’nın elinden zorla sadâret mührünü aldı. Daha sonra Topkapı Sarayı’na yöneldi. Mukavemetle karşılaşmaksızın Kubbealtı’na kadar ilerledi ve burada şeyhülislâm ile Kızlarağası Küçük Mercan Ağa’yı, durumu IV. Mustafa’ya bildirmek ve III. Selim’i dışarı getirmek üzere içeri gönderdi. Şeyhülislâmı huzurundan kovan IV. Mustafa, hanedanın yaşayan tek erkek ferdi kalmak ve böylece kendisinin tahttan indirilmesini engellemek için III. Selim ile Şehzâde Mahmud’un katlini emretti.</span></p>

      <p class="Style46 para-style-override-30" xml:lang="en-US"><span class="Font-Style79-2" xml:lang="tr-TR">IV. Mustafa’nın gönderdiği grup önce III. Selim’in odasına girip eski sultanı katlettikten sonra, Şehzâde Mahmud’un odasına yöneldiler. Başlala Tayyâr Efendi, IV. Mustafa’nın adamlarının niyetlerini anlamış ve III. Selim ile Şehzâde Mahmud taraftarlarını durumdan haberdar etmişti. III. Selim ve Şehzâde Mahmud’u IV. Mustafa’nın adamlarının elinden kurtarmak isteyen Kasım, Anber ve Hâfız İsa ağalar, ilk önce III. Selim’in odasına koştularsa da, eski sultanın katledildiğini anlayınca kestirme bir yoldan Şehzâde Mahmud’un dairesine geldiler. Buraya ulaşan IV. Mustafa’nın adamları, yaralanıncaya kadar kendilerine direnen Kasım Ağa’yı aşıp, merdiven başına çıktıklarında, Şehzâde Mahmud’un cariyelerinden Cevri Kalfa’nın ocaktan aldığı külü aniden gözlerine savurması nedeniyle bir an durakladılar. Bu arada İsa ve Anber Ağalar, Cevri Kalfa’nın</span> <span class="Font-Style77-1" xml:lang="tr-TR">“damdan</span> <span class="Font-Style77-1" xml:lang="tr-TR">kaçırın”</span> <span class="Font-Style79-2" xml:lang="tr-TR">ikazı üzerine, fırsattan istifade ederek şehzâdeyi dama çıkarmayı başardılar. Bu sırada odaya giren, IV. Mustafa’nın adamla­rından Ebe Selim hançerini fırlatıp, kaçmakta olan Şehzâde Mahmud’un bir kolunu hafifçe yaraladı. İki taraf arasında şiddetli bir mücadelenin sürmekte olduğu esnada Alemdar’ın adamları daireye girince IV. Mustafa’nın adamları kaçtılar.</span></p>

      <p class="Style46 para-style-override-14" xml:lang="en-US"><span class="Font-Style79-2" xml:lang="tr-TR">Tekrar tahta çıkartmak için onca uğraş verdiği III. Selim’in kanlar içindeki naşıyla karşılaşan Alemdar Mustafa Paşa, bu manzara karşısında ölü sultanın ayaklarına kapanıp feryat etti ve buna sebep olanlara karşı tehditler savurdu. Bu sırada Şehzâde Mahmud, Hasekiler Dairesi damından Kuşhâne Damı’na geçti ve buradan bir merdivenle aşağı indi. Şehzâdeyi tanımayan Alemdar’ın, Rumeli aksanıyla</span> <span class="Font-Style77-1" xml:lang="tr-TR">“Abe bu kimdir”</span> <span class="Font-Style79-2" xml:lang="tr-TR">diye etraftakilere sorduğu, İmam Hafız Ahmed Efendi’nin bu soruya,</span> <span class="Font-Style77-1" xml:lang="tr-TR">“Sultan Mahmud Efendimizdir. Nevbet-i hilâfet</span> <span class="Font-Style77-1" xml:lang="tr-TR">kendi­lerinindir. Ben biat eyledim, maslahat-ı hayriyyenin itmamı size kalmıştır”</span> <span class="Font-Style79-2" xml:lang="tr-TR">diye cevap verdiği söylenir. Alemdar derhal yeni padişahın eteğini öptü. Artık “Mahmud-ı Sânî” ünvanıyla Osmanlılar’ın yeni padişahı olan genç hükümdar, az önce can pazarından güç bela kurtulmasına rağmen, büyük bir metanetle, Alemdar’a III. Selim’in katillerini bizzat kendisinin cezalandıracağını vadetti ve hemen askerlerini dağıtıp, silahlarını çıkartarak Hırka-i Şerif Dairesi’ne gelmesini söyledi.</span></p>

      <p class="Style46 para-style-override-15" xml:lang="en-US"><span class="Font-Style79-2" xml:lang="tr-TR">İkindiden sonra Bâbüssaâde önünde kurulan tahtta devlet erkânının biâtını kabul eden II. Mahmud, sadâret mührünü Alemdar Mustafa Paşa’ya verdi. Ağabeyi IV. Mustafa’yı sarayda sıkı bir gözetim altına aldı. İstanbul’da sürmekte olan karışıklıklar yüzünden yeni padişahın kılıç alayı (taklid-i seyf) bir süre ertelendi.</span></p>

      <p class="KB" id="toc_marker-53-42"><span>Soru 42: Alemdar’a karşı neden isyan çıktı?</span></p>

      <p class="Style46 para-style-override-11" xml:lang="en-US"><span class="Font-Style79-2" xml:lang="tr-TR">Kaynaklarda belirtildiği üzere, sert mizacına rağmen çok kısa sürede kendi­sini İstanbul’un havasına fazlaca kaptırması, Alemdar Mustafa Paşa’nın sonunu hazırladı. Kendilerini mevkilerinin gücüne kaptıran Alemdar ve arkadaşları adeta II. Mahmud’u yok sayıyorlardı. Kısa sürede gayr-i meşru yollardan ser­vetlerini hayli arttırdılar. Paşa’nın adamları, İstanbul sokaklarında sergiledikleri çirkin tavırlar ve yeniçerileri aratacak düzeydeki talanlarıyla halkı sadrazamdan soğuttular. Alemdar, yakın adamlarının birçoğuyla da ters düştü ve kendini günden güne artan bir yalnızlığa itti. Güzelliğiyle Paşa’nın aklını başından alan ve onu İstanbul’un sefâhât âlemlerinin baş aktörü hâline getiren Kamertab adlı cariye, bir süre sonra, muhtemelen muhalif çevrelerin telkinleriyle, silahtan çok korktuğunu bahane ederek Alemdar’ı silahsız gezmeye ikna etmişti. Artık bu serhat paşası, devrin tabiriyle “kadınlar gibi silahsız gezer” olmuştu.</span></p>

      <p class="Style46 para-style-override-15" xml:lang="en-US"><span class="Font-Style79-2" xml:lang="tr-TR">Ramazan’da meydana gelen iki hadise, Alemdar’a karşı büyük bir isyanın çıkmasına zemin hazırladı. Yenilikçi ulemadan Ubeydullah Efendi’nin Fatih Camii’ndeki vaazında Sekbân-ı Cedid Ocağı’na karşı çıkan Müslümanlar’ın kâfir olacağını söylemesi üzerine camideki yeniçerilerle hocanın taraftarları arasında şiddetli bir kavga çıkmış, buradaki gerginlik bütün şehire yayılmıştı. İkinci hadise Kadir Gecesi, yani 5 Kasım 1808 akşamı yaşandı. Şeyhülislâmı ziyaretten dönen Alemdar’a yol açmak isteyen maiyetinin yol üstündeki halkı sert bir şekilde tartaklamaları sırasında yaralananların kahveleri dolaşarak yeniçerileri tahrik etmesi ve tam bu sırada bayramdan sonra ocağın kaldırıla­cağına dair bir haberin yeniçeriler arasında kulaktan kulağa yayılması, isyanın fitilini ateşledi.</span></p>

      <p class="Style46 para-style-override-14" xml:lang="en-US"><span class="Font-Style79-2" xml:lang="tr-TR">Yeniçeriler isyan planlarına başladılar. İstanbul’un her yerine,</span> <span class="Font-Style77-1" xml:lang="tr-TR">“Rumeli’nden geldi bir çıtak, bayram ertesi</span> <span class="Font-Style77-1" xml:lang="tr-TR">ya kılıç oynayacak ya bıçak”</span> <span class="Font-Style79-2" xml:lang="tr-TR">şeklinde afişler asıldı. İsyana hazırlanan yeniçerileri “leblebici güruhu”, “baldırı çıplaklar” olarak nitelendiren Alemdar ve adamları, başlarına gelecekten habersiz zevk ü safa âlemlerinde gönül eğlendirmeye devam ettiler.</span></p>

      <p class="Style46 para-style-override-15" xml:lang="en-US"><span class="Font-Style79-2" xml:lang="tr-TR">Alemdar’a suikast düzenlemek isteyen, ancak her defasında bir aksilikle karşılaşan yeniçeriler 15-16 Kasım akşamı kışlalarından hareketle Bâbıâli’ye yöneldiler. Birbirlerini tanımak için “sabahtır” sözcüğünü parola olarak kul­lanıyorlardı. Önce isyana liderlik etmeyi reddeden Yeniçeri Ağası Mustafa Ağa’yı parçaladılar. Ardından Bâbıâli’yi basıp, ateşe verdiler. Bir kısım ayak takımı da asilere katıldı.</span></p>

      <p class="Style46 para-style-override-14" xml:lang="en-US"><span class="Font-Style79-2" xml:lang="tr-TR">Alemdar Mustafa Paşa, Harem dairesinde uyuduğundan baskından çok geç haberdar olmuştu. Alelacele toplamayı başardığı askerleriyle birlikte mü­dafaaya koyulup, uzun süre kendisine yardıma gelecek birilerini bekledi. Ancak makamlarını Alemdar’a borçlu olan ne II. Mahmud, ne Kaptanıderya Râmiz Paşa, ne de o sırada Selimiye’de bulunan Kadı Abdurrahman Paşa kendisini bu Rumelili dik başlı adam için ateşe atmaya hevesliydi. Alemdar yalnız kalmıştı.</span></p>

      <p class="Style22-1" xml:lang="en-US"><span class="Font-Style79-2" xml:lang="tr-TR">Kendisine yardım gelmeyeceğinden emin olunca ailesi, cariyeleri ve köleleriyle birlikte harem mahzenine indi ve mücadeleyi buradan sürdürdü. Aradan saatler geçmesine rağmen hâlâ Alemdar’ı ele geçiremeyen asiler, Harem dairesinin etrafına lağımlar açarak ve kubbeden içeriye kurşun atarak bu sert müdafaayı kırmayı denediler.</span></p>

      <p class="Style46 para-style-override-14" xml:lang="en-US"><span class="Font-Style79-2" xml:lang="tr-TR">Alemdar, yanındakilerin de kendisiyle beraber ölmemesi için ocakla anlaşacakmış havasına girip temsilci istetti. Kendisinin de eski bir yeniçeri olduğunu hatırlatıp maiyetini ocağın namusuna teslim etti. Yeniçerilerin içeriye girecekleri sırada muhtemelen barut fıçısının Alemdar tarafından ateşlenmesiyle meydana gelen korkunç patlama hem Alemdar Mustafa Paşa’nın hem de onu ele geçirmeye çalışan yüzlerce yeniçerinin sonu oldu.</span></p>

      <p class="Style46 para-style-override-15" xml:lang="en-US"><span class="Font-Style79-2" xml:lang="tr-TR">II. Mahmud isyanın saray ile diğer devlet adamlarına yönelmesi ve etrafta IV. Mustafa’nın tekrar tahta çıkartılacağı söylentilerinin dolaşmaya başlaması üzerine, kardeşini öldürtüp, hayattaki tek hanedan mensubu olarak tahtını sağlamlaştırdı. Ramiz ve Kadı Abdurrahman Paşalara askerleriyle derhal yar­dıma gelmeleri için haber gönderdi. Padişahın emriyle saraydaki sekbânların yeniçerilere karşı şiddetli bir sokak savaşı başlattıkları sırada, Ramiz Paşa donanmayla Haliç’e girip, Ağa Kapısı’nı topa tuttu. Gerek yeniçerilerin isyanı gerekse padişaha bağlı kuvvetlerin sert mukavemeti nedeniyle İstanbul’da büyük yangınlar ve tahribat meydana geldi.</span></p>

      <p class="Style46 para-style-override-14" xml:lang="en-US"><span class="Font-Style79-2" xml:lang="tr-TR">II. Mahmud tam ayaklanmayı kontrol altına alacakken, Kandıralı Mehmed isimli bir kişi Kasımpaşa’ya gidip, çevresine topladığı asilere Tersâne ve Tophâne’ye el koydu, Selimiye ve Levend kışlaları asilerin eline geçti. Böylece isyan yeniden alevlendi. Eski Nizâm-ı Cedid kışlaları yakıldı, Harem’deki Üsküdar Matbaası tahrip edildi. Bunun üzerine şehrin daha fazla harap olmasını istemeyen II. Mahmud, Sekbân-ı Cedid’i dağıtmayı kabul edince asiler dağıldılar.</span></p>

      <p class="KB" id="toc_marker-53-43"><span>Soru 43: Yeniçeri Ocağı niçin ortadan kaldır</span><span>ıldı?</span></p>

      <p class="Style46 para-style-override-18" xml:lang="en-US"><span class="Font-Style79-2" xml:lang="tr-TR">II. Mahmud, yeniçerilerin önce amcasının oğlu III. Selim’i tahttan in­dirdiklerine, sonra da sadrazamı Alemdar Mustafa Paşa’yı öldürdüklerine şahit olmuştu. Bu durum padişahı, düzensizlik ortamında kendilerine kârlı bir düzen kuran yeniçerilere karşı ihtiyatlı ve sabırlı hareket etmeye zorladı. Eşkinci adıyla talimli asker yetiştirmek için harekete geçtiği zaman, yine engel olmaya çalışacaklarını bildiği yeniçerileri iknaya çalıştı. Ocağın sözü geçen şahsiyetlerine para ve rütbeler vadetti. Başlangıçta yeniçeriler bu defa da modern tarzda asker yetiştirilmesine ses çıkartmadılar. Ancak kısa süre sonra yine homurdanmaya başladılar. II. Mahmud, ya kendisini ya da artık bir gürûhtan başka bir şey olmayan yeniçerileri tarih sahnesinden ebediyen silecek nihaî karşılaşma için bir süredir gizliden gizliye hazırlanmaktaydı. Boğaz’daki askerlerin anında İstanbul’a nakli için tedbir alındı, medrese öğrencileri ile halk yeniçerilere karşı kazanıldı, humbaracı ve tersane ocaklarının padişahın yanında yer alması sağlandı.</span></p>

      <p class="KB" id="toc_marker-53-44"><span>Soru 44: Yeniçeri Ocağı nasıl tarihe karıştı?</span></p>

      <p class="Style46 para-style-override-18" xml:lang="en-US"><span class="Font-Style79-2" xml:lang="tr-TR">İstediklerini yaptırmaya alışık olan yeniçeriler 15 Haziran 1826 Perşembe gecesi isyan ettiler. Güneşin ilk ışıklarıyla birlikte Etmeydanı’nda toplandılar ve burada meşhur kazanları kaldırdılar. Sayıları iki bini bulan yeniçeriler Bâbıâli’ye geldiler ve Sadrazam Mehmed Selim Paşa ile Baruthâneler Nazırı Necîb Efendi’nin konaklarını yağmaladılar. İstanbul’da bunlar yaşanırken II. Mahmud Beşiktaş Sarayı’ndaydı. Sadrazam Mehmed Efendi, yeniçerilerin isyan ettikleri ve ileri gelen devlet adamlarının evlerini yağmalamaya başladıklarını vakit kaybetmeden padişaha bildirdi. Gelişmelerden haberdar olan padişah hemen saltanat kayığına binerek doğruca Topkapı Sarayı’na geldi. Saray’da devlet adamları ile bir toplantı yapıldı ve toplantıda yeniçerilere taviz veril­memesi gerektiği yönünde karar verildi.</span></p>

      <p class="Style46 para-style-override-15" xml:lang="en-US"><span class="Font-Style79-2" xml:lang="tr-TR">Bu karardan sonra Sancak-ı Şerif, Sultanahmet Camii’ne getirilip minbere yerleştirildi ve İstanbul’un dört bir tarafına gönderilen tellallar, padişahı seven herkesin Sultanahmet Meydanı’nda, Sancak-ı Şerifin altında toplanmasını duyurdular. Saray cephaneliğinden çıkartılan silahlar, padişahın yardımına koşan ahaliye dağıtıldı. Bütün hazırlıklar bittikten sonra askerler ile ahali, gülbanklar ve tekbirlerle, yeniçeri kışlalarına doğru harekete geçti. Etrafları kuşatılan yeniçeriler son kez yapılan teslim ol çağrısını kabul etmeyince, yeniçeri kışlası topa tutuldu. Etmeydanı’nın kapıları kırıldı ve beş saat süren şiddetli bir mücadelenin sonunda 6000 kadar yeniçeri öldürüldü. Sağ olarak ele geçirilenler, kısa bir sorgunun ardından idam edildiler. Öldürülen yeniçeri sayısı 10 bine yaklaştı. İdamlarla ilgili olarak resmen ifade edilen büyük sayılar, halka gözdağı vermek amacıyla abartılmıştır.</span></p>

      <p class="Style46 para-style-override-18" xml:lang="en-US"><span class="Font-Style79-2" xml:lang="tr-TR">Etmeydanı’ndaki bütün yeniçeriler öldürüldükten sonra İstanbul içinde tam bir sürek avı başlatıldı. Şehrin kapıları kapatılarak, her tarafta yeniçeriler takip edildi ve bu takibat sonucunda yakalanan 20 binden fazla yeniçeri sür­güne gönderildi. Yalnızca yeniçerilerin cismani olarak ortadan kaldırılmasıyla yetinilmeyip, bunlarla ilgi ve doğrudan bu teşkilatın ürünü her türlü maddî-manevî hatıranın hafızalardan silinmesi için hummalı bir faaliyete girişildi. Yeniçerilerin kışlaları yıkıldı, bir diğer toplanma mekânları olan kahvehaneler yerle bir edildi, İstanbul’da bulunan yeniçeri mezar taşlarının hemen tamamı yok edildi, bunlara ait evrak ve defterler yakıldı.</span></p>

      <p class="Style46 para-style-override-14" xml:lang="en-US"><span class="Font-Style79-2" xml:lang="tr-TR">Yeniçerilerin en büyük destekçisi olan ırgat, hamal ve kayıkçıların çoğu takibata uğrayıp, sürgüne gönderildi ve Türk hamalların yerini Ermeniler aldı. Neferleri yeniçerilerden oluşan tulumbacı ocağı kaldırıldı. Benzer bir teşkilat birkaç ay boyunca kurulamadığı için, bu süre zarfında çıkan yangınlara müdahale edilemedi. Yeniçerilerle bağlantılı diğer askerî teş­kilatlar da kaldırıldı. Bunların yerlerine kurulan kurumlarda, yeniçerileri hatırlatacak askerî tabirlerin kullanılmasından kaçınıldı. Yeniçeri ocağıyla sıkı münasebetleri olan Bektaşiler de bu topyekûn öfkeden nasiplerini aldılar. Bazı Bektaşi babaları idam edildi, Hacı Bektaş şeyhi Amasya’ya sürüldü, birçok Bektaşi şeyhi de yerlerinden alınıp ülkenin diğer bölgele­rine gönderildi. Hemen hemen bütün Bektaşi tekkeleri kapatılıp, kadim olanları hariç kalanların ya türbeleri dışındaki bölümleri yıktırıldı, ya da başka tarikatlara verildi.</span></p>

      <p class="KB" id="toc_marker-53-45"><span>Soru 45: Yeniçeriliğin kald</span><span>ırılması nasıl karşılandı?</span></p>

      <p class="Style46 para-style-override-15" xml:lang="en-US"><span class="Font-Style79-2" xml:lang="tr-TR">Devrin yazarları ve daha sonraki tarihçilerin birçoğu, yeniçeriliğin kaldırıl­masını devletin başına bela olan ve yenilikleri engelleyen bir zümrenin tasfiyesi olarak sevinçle karşıladılar ve bu hadiseyi “Vaka-i Hayriye” olarak adlandırdı­lar. Bazı yazarların yeniçerilerin yerini dolduracak bir ordunun kurulamaması nedeniyle peş peşe gelen savaş ve isyanlarda Osmanlı İmparatorluğu’nun ağır yaralar aldığını söyleyip, hadiseyi “Vaka-i Şerriye” olarak nitelemelerinin ilmî bir değeri yoktur. Yeniçeri Ocağı’nın askerî bir kıymet ifade etmediğine ortadan kaldırılmalarından önceki 50 sene içinde yaşanan felaketler yeterince şahadet eder. Yeniçeriler, kaldırılmadan önce kılıçları düşmana karşı değil, padişaha ve halka karşı işleyen bir askerî zümreydi. Ayrıca XVIII. yüzyılda Osmanlı ordusunun önemli kısmını yeniçerilerin değil eyalet valilerinin istihdam ettiği sekban ve leventler ile merkezin parasını ödediği miri askerlerin oluşturduğunu da unutmamak gerekir.</span></p>

      <p class="KB" id="toc_marker-53-46"><span>Soru 46: Osmanlı döneminde askerî isyanların genel özellik­leri nelerdir?</span></p>

      <p class="Style46 para-style-override-14" xml:lang="en-US"><span class="Font-Style79-2" xml:lang="tr-TR">Osmanlı isyanları ve darbelerinin tarihi Fatih’in ilk hükümdarlığındaki 1446 Buçuktepe İsyanı ile başlar ve imparatorluğun son dönemlerine kadar gelir. Neredeyse Fatih Sultan Mehmed’den sonra isyanla yüzleşmeyen Osmanlı padişahı yok gibidir. 36 Osmanlı padişahından 12 tanesinin darbe ile tahtını kaybetmiş olması bu gerçeği yansıtmak için yeterlidir. Buna başarısız olan darbe girişimleri veya devlet adamlarının katledilmesi ile sona eren isyanlar eklendiğinde karşımıza hiç de iç açıcı olmayan bir manzara çıkar.</span></p>

      <p class="Style46 para-style-override-15" xml:lang="en-US"><span class="Font-Style79-2" xml:lang="tr-TR">Osmanlı Devleti’nde isyanların böylesine etkili olmasının en önemli se­beplerinden biri merkezî bir ordunun bulunmasıdır. Merkezî ordu Osmanlı Devleti’ni rakipleri karşısında savaş meydanlarında güçlü kılmakla beraber başkentte böylesine etkili bir gücün bulunuyor olması güç mücadelelerinde bu etkenden yararlanmak isteyenlerin ilk istediği şeydi. Bu nedenle merkezî ordunun farklı unsurları genellikle bu isyanlarda sonucu belirleyen en önemli etkenlerden biriydiler. Ancak bazen işler tersine de dönebilmekteydi. Merkezî ordunun isyanlarda etkisini vurgulayan en önemli kişilerden biri de Machiavelli’dir. Machiavelli,</span> <span class="Font-Style77-1" xml:lang="tr-TR">Prens</span> <span class="Font-Style79-2" xml:lang="tr-TR">adlı eserinde</span> <span class="Font-Style77-1" xml:lang="tr-TR">“Türk prensleri bunlara dahil etmiyorum çünkü onun çevresinde her</span> <span class="Font-Style77-1" xml:lang="tr-TR">zaman 12 bin piyade ve 15 bin de süvari vardır ve</span> <span class="Font-Style77-1" xml:lang="tr-TR">krallığın güvenliği ve gücü bunlara bağlıdır, bu nedenle ve halk her</span> <span class="Font-Style77-1" xml:lang="tr-TR">açıdan itaatkâr olduğu için prens bu askerlerle iyi geçinmelidir. Soldan iktidarının</span> <span class="Font-Style77-1" xml:lang="tr-TR">durumu da benzerdir. Prens tamamen askerlerin ellerinde olduğu için, halkı düşünmeksizin</span> <span class="Font-Style77-1" xml:lang="tr-TR">onlarla arasını iyi tutmalıdır”</span><span class="char-style-override-11" xml:lang="tr-TR"><a class="footnote-link" href="#footnote-225-22" id="footnote-225-22-backlink">22</a></span> <span class="Font-Style79-2" xml:lang="tr-TR">demektedir. Zamanla harp sistemlerindeki değişmelerin bir sonucu olarak merkezî orduya mensup askerlerin sayısının arttırılması bu grupların başkentteki nüfuzlarını arttıran başka bir önemli etkendi. Koçi Bey, kendi adını taşıyan risalesinde merkezî ordunun haddinden fazla güçlenmesini,</span> <span class="Font-Style77-1" xml:lang="tr-TR">“Geçmişteki büyük padişah­lar, altı-bölük halkını,</span> <span class="Font-Style77-1" xml:lang="tr-TR">yeniçeri ocağı ile yeniçeri taifesini, altı-bölük halkı ile ve bu iki</span> <span class="Font-Style77-1" xml:lang="tr-TR">taifeyi zeamet ve timar askeri ile zaptederlerdi. Şimdi timar erbabı tamamen</span> <span class="Font-Style77-1" xml:lang="tr-TR">yok oldu. askerlik yeniçeri ve sipahilere kalıp, her biri birer</span> <span class="Font-Style77-1" xml:lang="tr-TR">dev oldu”</span><span class="char-style-override-11" xml:lang="tr-TR"><a class="footnote-link" href="#footnote-225-23" id="footnote-225-23-backlink">23</a></span> <span class="Font-Style79-2" xml:lang="tr-TR">şeklinde kendince izah etmeye çalışmıştır.</span></p>

      <div class="footnote">
        <p class="Basic-Paragraph" xml:lang="en-GB"><a class="footnote-anchor" href="#footnote-225-22-backlink" id="footnote-225-22">22</a> <span class="Font-Style76-1" xml:lang="tr-TR">Machiavelli,</span> <span class="Font-Style75" xml:lang="tr-TR">Prens,</span> <span class="Font-Style76-1" xml:lang="tr-TR">çev. Semra Kunt, İstanbul 2001, s. 85.</span></p>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-23-backlink" id="footnote-225-23">23</a> <span class="Font-Style75" xml:lang="tr-TR">Koçi Bey Risalesi,</span> <span class="Font-Style76-1" xml:lang="tr-TR">sad. Zuhuri Danışman, Ankara 1985, s. 73.</span></p>
        </div>
      </div>

      <p class="Style46 para-style-override-104" xml:lang="en-US"><span class="Font-Style79-2" xml:lang="tr-TR">Kapıkulu kuvvetleri birçok gruptan oluşmasına rağmen asıl olarak ye­niçeri ve sipahilerdi. Merkezde etkili olan bu iki askerî grubun birbirleri ile olan ilişkileri devletin tarihi seyrini, hem de tepedeki hizipler arasındaki güç mücadelesini yansıtır. Yeniçerilerin sınırsız güçlenip, bir dönem sonra devletin elini kolunu bağlaması devlet adamlarının yeniçeri-sipahi ilişkilerini yanlış idare etmesinden dolayıdır. Osmanlı devlet adamlarının yanlış politikaları sonucu ordu içerisindeki denge bozulmuş ve yeniçeriler devletin başına dert olmuşlardır.</span></p>

      <p class="Style46 para-style-override-39" xml:lang="en-US"><span class="Font-Style79-2" xml:lang="tr-TR">İsyanlar için en hayati hususlardan biri meşruiyetlerini sağlamaktı. Meşruiyet kaynaklarının başında da din yani şer’î hukuk gelmekteydi. İsyan bayrağını kaldıranlar dinî meşruiyetlerini sağlamak için ya yetkili kişilerden fetva almalıydılar, ya da din adamlarından bir kısmını kendi taraflarına çek­meliydiler. İsyan edenler kadar, isyanı bastıracaklar için de dinî meşruiyet sağlanmalıydı. İsyanı bastıracaklar için baştaki padişahın izninin, yani fermanın alınmış olması da bir meşruiyet kaynağıydı. İsyanı bastıracak olan askerler fermansız ve fetvasız asiler üzerine yürümek istemezlerdi. Çünkü fermansız veya fetvasız bir isyanı bastırdıklarında, sonraki suçlamalardan kendilerini aklamaları pek kolay olmuyordu. Özellikle II. Osman ve Sultan İbrahim’in katledilmelerinden sonra, buna izin verenlerin meşruiyetleri sorgulandığında, yeniçeriler ve sipahiler “bu kan davasından” kendilerini temize çıkarmak için olaylarda bir rollerinin olmadığını savunmak zorunda kaldılar. Ayrıca bu iki padişahı katledenlerin bunu fetvaya veya fermana göre mi yaptıkları uzun süre tartışıldı. Bu da hem asiler hem de isyanı bastıracaklar için, sonra yaşanması muhtemel tepkileri gidermek için, ferman veya fetvaların ne denli önemli olduğunun bir göstergesidir.</span></p>

      <p class="Style46 para-style-override-14" xml:lang="en-US"><span class="Font-Style79-2" xml:lang="tr-TR">Alınan fetvalarda, mümkünse birden çok ulemanın imzasının bulunması da özellikle aranan bir husustu. Böylece hem ulema sorumluluğu paylaşmış oluyor, hem de birden fazla kişinin imzası alınan fetvanın meşruiyetini arttırıyordu.</span></p>

      <p class="Style46 para-style-override-24" xml:lang="en-US"><span class="Font-Style79-2" xml:lang="tr-TR">Dinî meşruiyetin önemli kaynaklarından biri de Peygamber soyundan gelen seyyid ve şeriflerin, özellikle bunların başı olan nakibüleşrafın asilerin veya isyanı bastıranların yanında yer almalarıydı. Her iki taraf da bu grubun saflarında yer almalarına dikkat etmekteydi.</span></p>

      <p class="Style46 para-style-override-18" xml:lang="en-US"><span class="Font-Style79-2" xml:lang="tr-TR">Sancak-ı şerif de önemli bir dinî semboldü. Saray, genelde isyanlarda Sancak-ı şerifi dışarı çıkararak halkı ve askerleri sancak altına davet ediyordu. Bu, verilecek mücadelenin dinen meşru olduğunun, gaza hükmünde bulundu­ğunun bir işaretiydi. Dışarı çıkarılan Sancak-ı şerifin altına halkın ve askerlerin toplanması halinde isyanı bastırmak çok daha kolay oluyordu. Ayrıca halkın ve askerin toplanması, isyanı bastıracaklar için de bir meşruiyet göstergesiydi. İsyan edenler de, Topkapı Sarayı’ndaki Sancak-ı şerifi değil de daha çok Eyüp Sultan Türbesi’ndeki Sancak-ı şerifi açarak onlar da halkı bu sancak altına davet etmekte ve böylece meşruiyetlerini test etmekteydiler.</span></p>

      <p class="Style46 para-style-override-15" xml:lang="en-US"><span class="Font-Style79-2" xml:lang="tr-TR">İsyanların meşruiyetlerini sağlamak için asilerin sloganlarına da dikkat etmeleri gerekliydi. İsyanları başarıya götüren birinci slogan hiç kuşkusuz, “şer’le davamız vardır” sloganıdır.</span></p>

      <p class="Style46 para-style-override-80" xml:lang="en-US"><span class="Font-Style79-2" xml:lang="tr-TR">İsyan ve darbelerde şehir esnafı da hayati öneme haizdi. İsyan bayrağı kalkar kalkmaz yapılan ilk işlerden biri esnafa, genelde silah zoruyla da olsa, dükkânlarını kapattırmaktı. Esnaf kepenkleri kapattığında şehirde hayat durma noktasına geliyor ve bir karmaşa yaşanıyordu. Esnafın asilere destek verme­leri halinde isyan daha da büyüyordu. Çünkü hem asiler gerekli ihtiyaçlarını temin etme imkânı buluyor hem de devletin zafiyeti ortaya çıktığından asilere halk desteği artıyordu. Devlet adamları da, isyanlarda esnafın hangi tarafı desteklediğinin sonucu belirleyen en önemli etkenlerden biri olduğunu gayet iyi biliyorlardı. Bunun için onlar da esnafı kazanmak için çalışıyorlardı. Ayrıca isyanlardan bastırıldıktan sonra şayet esnaf asilere destek verdiyse padişah fermanıyla uyarılıyor ve bundan sonra da asilere desteklerlerse kendilerinin de asi sayılacakları bildiriliyordu. Şayet isyan, esnafın desteğiyle bastırılırsa bu defa da yine padişah fermanıyla onlara destekleri için teşekkür ediliyordu.</span></p>

      <p class="Style46 para-style-override-18" xml:lang="en-US"><span class="Font-Style79-2" xml:lang="tr-TR">Bir defa halk desteği kazanıldıktan sonra asiler bunu kaybetmemek için özel bir gayret sarf ediyorlardı. Asayişi bozanlar sert bir şekilde cezalandırı­lıyor ve gece devriyeleri ile yağmaların önü alınıyordu. Hatta 1703 Edirne ve 1730 Patrona isyanlarında olduğu üzere, isyan zamanlarındaki asayiş normal günlerde dahi sağlanamıyordu.</span></p>

      <p class="Style46 para-style-override-15" xml:lang="en-US"><span class="Font-Style79-2" xml:lang="tr-TR">Darbeler için en önemli hususlardan biri de, isyan edecekler veya darbe yapacaklar için ya yeniçerilerin ya da sipahilerin kazanılmış olmasıydı. Şayet bu iki askerî gruptan biri isyanı desteklemiyorsa isyanların başarıya ulaşması pek mümkün değildi. Bunun için hem devlet adamları hem de isyan edenler bu iki grubun desteklerini kazanmak zorundaydı. Yeniçeri ve sipahilerin bu denli önem arz etmelerinin sebebi ise İstanbul’daki en kalabalık, silahlı ve daimi birlikler olmalarından kaynaklanmaktaydı. Osmanlı tarihindeki en tehlikeleri ve en etkili isyanlar bu iki askerî grubun birlikte çıkardıkları isyanlardı. Yeniçeri ve sipahi askerleri birlikte isyan çıkardıklarında isyanı bastıracak silahlı başka bir askerî birlik yoktu.</span></p>

      <p class="Style46 para-style-override-13" xml:lang="en-US"><span class="Font-Style79-2" xml:lang="tr-TR">İsyanlar ve darbelerde önemli noktalardan biri de hem isyan edenlerin hem de isyanı bastıracak olanların hızla karar vermeleri gerektiğiydi. Özel­likle isyan çıktıktan sonra devlet adamlarının isyanı bastırmada geç kalmaları genelde isyanları başarıya ulaştırıyordu. Uzun tartışmalar ve nasıl hareket edileceğine hemen karar verip asiler üzerine gidilmediğinde, bu bir zafiyet olarak algılanmaktaydı. Harekete geçilmeyen her dakika baştakilerin aleyhine, asilerin ise lehineydi. Karar vermekte geciken sultanların da sonu genelde tahttan indirilmek oluyordu. Örneğin II. Osman, Sultan İbrahim, II. Mustafa, III. Ahmed ve III. Selim, asiler üzerine hemen gidilmesine izin vermedikleri için tahtı kaybetmişlerdi. Buna karşılık Kanunî ve I. Mahmud örneklerinde olduğu gibi isyan büyümeden ve toplumsal bir katılım olmadan bastırmayı bilen hükümdarlar tahtlarını korumayabilmişlerdir.</span></p>

      <p class="Style46 para-style-override-39" xml:lang="en-US"><span class="Font-Style79-2" xml:lang="tr-TR">İsyanla tahta çıkan padişahlar, iktidarlarının ilk dönemlerinde kendisini başa getirenler karşısında hareketsiz ve etkisiz kalmaktaydı. Fakat iktidar ortak kabul etmediğinden yeni sultan ilk fırsatta kendisini tahta çıkaranların tahakkümünden kurtulmak için kolları sıvamaktaydı. İlk önce yeni atamalar yaparak kendi taraftarlarını arttırmakta, daha sonra da ya sipahileri ya da yeniçerileri kazanarak darbecileri ortadan kaldırmak için fırsat kollamaya baş­lamaktaydı. Yeni sultan, tahtını borçlu olduklarını ortadan kaldırırken genelde şedit hareket etmekteydi. Darbecilerin ortadan kaldırılmasında halk da genelde yeni sultanın saflarında yer almaktaydı. Bunun sebebi eski iktidarı deviren darbecilerin iktidara hâkim olduktan sonra bazı yolsuzluklara karışmaları onların meşruiyetlerini halk nazarında zedelemekte, yaşanan asayişsizlikler de işin tuzu biberi olmaktaydı. Yeni sultanın ise imajını zedeleyecek bir gelişme yaşanmadığından halk asilerin ve darbecilerin yanında yer almaktansa sultanın ekibinin yanında yer almayı tercih etmekteydi.</span></p>

      <p class="Style46 para-style-override-39" xml:lang="en-US"><span class="Font-Style79-2" xml:lang="tr-TR">Başarılı olan isyanlardan sonra asiler ve darbeciler kendi hayatlarını garantiye almaya da özen göstermekteydiler. Bunun en bilinen yolu da önde gelen ulemanın imzalarının bulunduğu hüccetler hazırlatmaktı. Hüccetlerde canlarına ve mallarına dokunulmayacağına dair söz verilmekte ve eski suçla­rının af edildiği belirtilmekteydi. Hüccetlerin meşruiyetini sağlamak için başta sadrazam olmak üzere diğer üst düzey devlet adamlarının da hüccetlerde imzalarının olmasına dikkat edilmekteydi. Hüccetler hazırlandıktan sonra bunun baştaki padişah tarafından da onaylanması istenmekteydi. Hüccetler sadece asilerin hayatlarını korumak üzere hazırlanmazlardı. Bu belgelerde asilerin artık devlet işlerine karışmayacaklarına, asayişsizliklerin önünü almak için ellerinden gelenleri yapacaklarına dair de sözler alınırdı. Bu taahhütlerin devlet adamları nazarında meşru olması için de asi liderlerinin hüccetlerde imzalarının bulunmasına dikkat edilirdi. Hüccet geleneği, tespit edebildiğimiz kadarıyla, ilk defa II. Bayezid döneminde başladı ve sonraki isyanların çoğunda da hüccet alınmaya dikkat edildi.</span></p>

      <p class="Style46 para-style-override-86" xml:lang="en-US"><span class="Font-Style79-2" xml:lang="tr-TR">İsyanlar genel olarak incelendiğinde uzun süreli iktidarların rahatsızlıklara yol açtıkları görülmektedir. Uzun süre bir makamda bulunma Osmanlı sitemi gereği, kadrolaşmayı beraberinde getirmekteydi. Başa gelenler daha rahat iş görebilmek için kendi “kapı halkını” kadrolara yerleştirmekte ve diğerlerinin yükselmesine pek fazla müsaade edilmemekteydi. Rakipler de, iktidarın verdiği güçle, başkentten uzaklaştırıldıklarında tam manası ile tekelci bir yönetim baş­lamaktaydı. İktidardaki bu tekelleşme, zamanla muhaliflerini de doğurmakta ve bu muhalifler genelde isyanın arkasındaki gerçek güçler olmaktaydılar.</span></p>
    </div>
  </div>
</body>
</html>
