<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-62.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x7-62.html" xml:lang="tr-TR">
    <div class="Basic-Text-Frame">
      <p class="BB" id="toc_marker-63"><span class="Font-Style78" style="font-size:0.93em;">OSMANLI DÖNEMİNDE HAC</span></p>

      <p class="KB" id="toc_marker-63-1">Soru 1: Osmanlılar, İslâmiyet’in mukaddes topraklarına nasıl hakim oldular?</p>

      <p class="Style51 para-style-override-39" xml:lang="en-US"><span class="Font-Style79-2" xml:lang="tr-TR">Osmanlılar, İslâmiyet’in kutsal iki şehri olan Mekke ve Medine ile Fatih döneminde ilgilenmeye başladılar. Fatih Sultan Mehmed’in, ölümünden bir süre önce Müslüman hacıların rahatı için hac suyollarını tamir ettirmek iste­mesinden dolayı Memlük Devleti ile Osmanlılar arasında bir gerginlik oluştu. Memlükler, Fatih’in bu hareketini hükümranlık haklarına aykırı bularak kabul etmediler. Fatih’in son yıllarında gerginleşen Osmanlı-Memlük ilişkileri II. Bâyezid zamanında daha da kötüleşti. Memlükler, Dulkadir Beyliği’ne müda­hale edince, Alaüddevle Bey Osmanlılar’dan yardım istedi. Osmanlı kuvvetleri Memlük topraklarına girince iki devlet arasında 1485’ten 1491’e kadar altı yıl sürecek bir savaş çıktı.</span></p>

      <p class="Style51 para-style-override-15" xml:lang="en-US"><span class="Font-Style79-2" xml:lang="tr-TR">Ümit Burnu’nun keşfinden sonra Portekizliler, Hint Okyanusu’nda ha­kimiyet kurmuşlardı. Memlük Devleti, Cidde’ye çıkarak Mekke ve Medine’yi tehdit eden Portekizliler’in ilerleyişini durduramıyordu. Hindistan’dan mal akışı da Portekizliler sebebiyle azalmıştı. Bu durum Mısır’ın zenginliğinin sona ermesi demekti. Memlükler, deniz gücü bakımından zayıf olduklarından Osmanlılar’dan yardım istediler. Memlük hükümdarı Kansu Gavri’nin talebi üzerine II. Bâyezid asker ve gemi gönderdi. Ancak tehlike tam manası ile uzak-laştırılamadı. Daha sonraki yıllarda Portekiz tehdidi Mekke ve Medine’ye kadar ulaştı. Mekke şerifleri Osmanlılar’dan yardım istemeye kalktılarsa da Memlük idaresi bunu engelledi. Memlük idarecilerinin, Portekizliler yüzünden azalan devlet gelirlerini artırmak için ek vergiler ihdası bütün ülkede karışıklığa yol açtı.</span></p>

      <p class="Style51 para-style-override-18" xml:lang="en-US"><span class="Font-Style79-2" xml:lang="tr-TR">Portekizliler’in, Hindistan civarındaki hakimiyetleri ve Kızıldeniz’de etkin olabilme çabaları, Osmanlı İmparatorluğu’nun Hindistan ticaretinden elde ettiği gelirleri de azaltmıştı. Osmanlılar’ın Mısır ve Suriye’yi hakimiyetleri altında bulunduran Memlükler üzerine yürümelerinde Portekizliler’in Hint ticaretine verdikleri zararın ortadan kaldırılması en önemli faktörlerden birisi­dir. Bir Müslüman devlete savaş açıldığı için Osmanlılar’ın “Gazi” şöhretlerine zarar gelebilirdi. Bu yüzden savaşın sebebi, İslâmiyet’in kutsal topraklarının Hristiyan tehdidi altında olduğu ve Memlükler’in bu tehlike karşısında aciz kalmaları gösterilmiştir.</span></p>

      <p class="Style51 para-style-override-24" xml:lang="en-US"><span class="Font-Style79-2" xml:lang="tr-TR">Yavuz Sultan Selim, bu şartlar altında Suriye ve Mısır’ı ele geçirdi. Hare­meyn bölgesi, yani Mekke ve Medine, Memlük Devleti’nin nüfuzu altındaydı ve bu bölge Hazreti Muhammed’in soyundan gelen şerifler tarafından idare ediliyordu. Yavuz Sultan Selim, 1517’de Mısır’ı ele geçirdiğinde Mekke şerifi, oğlunu kutsal emanetler ve Mekke’nin anahtarı ile Osmanlı padişahına gön­dererek Osmanlı hakimiyeti altına girdi. Mekke şerifi hem Portekiz tehlikesi, hem de Hicaz’ın iaşesinin Mısır’dan sağlanması sebebiyle Osmanlı hakimi­yetini çabucak kabul etmişti. Osmanlılar’ın Basra, Lahsa, Yemen ve Habeş beylerbeyliklerini kurmalarıyla, Portekiz ilerleyişi durduruldu ve bu bölgeler denetim altına alındı.</span></p>

      <p class="Style51 para-style-override-86" xml:lang="en-US"><span class="Font-Style79-2" xml:lang="tr-TR">Hicaz bölgesinin Osmanlı hakimiyeti altına girmesiyle “Hadimü’l-Haremeyni’ş-Şerifeyn/Mekke ve Medine’nin hizmetkârı” ünvanını alan Osmanlı padişahları bütün İslâm dünyasını ilgilendiren hac organizasyonunu da yüklenmiş oldular. Bu bölgelerde, Osmanlı padişahı adına hutbe okundu.</span></p>

      <p class="KB" id="toc_marker-63-2">Soru 2: Hacca nasıl gidilirdi?</p>

      <p class="Style51 para-style-override-39" xml:lang="en-US"><span class="Font-Style79-2" xml:lang="tr-TR">İstanbul’dan hacca, kara veya deniz yolu ile gidilirdi. Hac yolculuğu o dönemlerde oldukça meşakkatli ve uzun sürmekteydi. İstanbul’dan hacca gidiş-dönüş yaklaşık dokuz ay sürmekte olup, bir sürü tehlike altında gerçekleşirdi. Hacılar bazen müstakil yolculuk yapmaktaysalar da, genellikle büyük kervanlarla ulaşım sağlanırdı. Üsküdar’dan törenle hareket eden hac kervanları, yaklaşık iki ayda Kahire veya Şam’a varırlardı. Bu iki şehirde hazırlanan, 40-50 bin kişiden oluşan hac kervanları Emir-i Hac adı verilen görevlinin idaresinde ve askerî birliklerin koruması altında Haremeyn’e hareket ederdi.</span></p>

      <p class="Style51 para-style-override-36" xml:lang="en-US"><span class="Font-Style79-2" xml:lang="tr-TR">Osmanlı padişahlarının en önemli görevlerinden birisi, yolculuk esnasında hacıların güvenliğini sağlamaktı. Kervanların yol boyunca güvenliğini sağla­mak için askerî tedbirler yeterli olmadığından, bedevilere hac kervanlarına saldırmamaları için surre adı verilen para dağıtılırdı. Çölde eşkıyalık yapan bedevilere hediyeler verilmek suretiyle, fazla bir kuvvet bulundurulmadan hac yolu emniyeti ve Osmanlı İmparatorluğu’nun o topraklardaki meşruiyeti sağ­lanmıştır. Bedevilere yapılacak ödeme geciktiğinde hac kervanlarına saldırılar başlardı. Bedevilerin 1757’de hacdan dönen Şam kervanına yaptıkları saldırı birçok hacının ölümüne sebep olmuştur.</span></p>

      <p class="Style51 para-style-override-14" xml:lang="en-US"><span class="Font-Style79-2" xml:lang="tr-TR">Yolculuk esnasındaki en önemli meselelerden birisi de, kervanlara yeterli sayıda deve temin edebilmekti. Çeşitli Arap kabilelerinden develer kiralanır veya satın alınırdı. III. Murad zamanında Şam kervanının deve ihtiyacını karşılamak için bir vakıf dahi kurulmuştu. Her hacı adayı kendi ihtiyacını kendisi karşılamakla yükümlü iken, fakir olanlara devlet yardım ederdi. Kervanda görevli asker ve memurların da ihtiyaçları devlet hazinesinden karşılanırdı. Fakir hacılara her mola yerinde padişah adına sıcak yemek ve­rilir, nakit ihtiyacı olanlara para dağıtılırdı. Güçsüz hacıları taşımak için deve tahsis edilirdi. Fakir hacıların ihtiyaçlarını karşılamak için kurulmuş vakıflar vardı. Bu hacılar önceleri devlet eliyle Haremeyn’deki hanlara yerleştirilirdi. II. Abdülhamid döneminde ise Mekke’de bulunan fakir hacılar için büyük bir misafirhâne inşa ettirildi.</span></p>

      <p class="Style51 para-style-override-39" xml:lang="en-US"><span class="Font-Style79-2" xml:lang="tr-TR">Hacdan dönüş yolculukları da kervanla olurdu. Dönüş yolculuğu için gerekli olan yiyecek, mola yerlerini korumak için yapılmış kalelerde saklanırdı. Hac kervanları çok renkli olurdu. Kervanla beraber giden kahveci, şerbetçi esnafı hacı kafilesinin önüne geçerek, çalı çırpı ile ateş yakarak seyyar dükkânlarını açarlardı. Hacı kervanındaki ehl-i keyfler, at, katır ve develerinden inerek, kahve ve şerbetlerini içerlerdi.</span></p>

      <p class="Style51 para-style-override-39" xml:lang="en-US"><span class="Font-Style79-2" xml:lang="tr-TR">Hac yolculuğu esnasında ölenlerin malları, vekil tayin etmişlerse vekille­rine, etmemişlerse aynı köy veya kasabadan olan hemşerisine verilirdi. Eğer hemşerisi bulunamamışsa devlet hazinesine kalırdı.</span></p>

      <p class="Style51 para-style-override-39" xml:lang="en-US"><span class="Font-Style79-2" xml:lang="tr-TR">Hacı adaylarının hac görevlerini rahatça yerine getirdiklerine dair İstanbul’a müjdeciler gelir, ayrıca Mekke şerifi de durumu beyan eden bir mektubu padişaha gönderirdi. Hacıların karşılanışları da yolculuğa çıkışları gibi büyük törenlerle olurdu.</span></p>

      <p class="KB" id="toc_marker-63-3">Soru 3: Osmanlı döneminde hacca kaç kişi giderdi?</p>

      <p class="Style51 para-style-override-29" xml:lang="en-US"><span class="Font-Style79-2" xml:lang="tr-TR">XIX. yüzyıldan önce ne kadar insanın hacca gittiğini tam olarak tespit etmek zordur. Ancak 80-100 bin kişi civarındaki insanın hacda bulunduğu anlaşılmaktadır. Özellikle “Hacc-ı Ekber” (Arafat’a çıkılan günün Cuma’ya rastladığı yıllardaki hac) yıllarında hacı sayısı daha fazla olmuştur. Hacc-ı Ekber olan 1865’te hacı sayısı 150 bin olurken, diğer bir Hacc-ı Ekber olan 1893’te ise 300 bine ulaşmıştı. XIX. yüzyılın sonlarında buharlı gemilerin kullanılması ve Süveyş Kanalı’nın devreye girmesi sonucu hac seyahatinin kısalması sebebiyle hacı sayısı oldukça artmıştı.</span></p>

      <p class="KB" id="toc_marker-63-4">Soru 4: Hacca hangi yollardan gidilirdi?</p>

      <p class="Style51 para-style-override-14" xml:lang="en-US"><span class="Font-Style79-2" xml:lang="tr-TR">İstanbul ve Anadolu’dan hacca gelen güzergâhların dışında, birkaç ana yol daha vardı. Suraiya Faroqhi, bu güzergâhları detaylı olarak anlatır.</span></p>

      <p class="Style51 para-style-override-39" xml:lang="en-US"><span class="Font-Style79-2" xml:lang="tr-TR">İranlılar’ın Basra üzerinden hacca gelmeleri daha kolayken, Osmanlılar güvenlik sebebiyle zaman zaman bu yolu kapatırlardı. Böyle durumlarda İranlılar Şam, Kahire ve Yemen güzergahlarını kullanırlardı. İranlı hacıların zaman zaman casusluk faaliyetlerine karışmış olmalarına rağmen hukukları korunurdu. Örneğin, 1694’te İran’dan gelen hacılara eziyet eden ve fazla ücret alan Hac Emiri Assaf Paşa idam edilmiş ve aldığı fazla para da İranlı hacılara geri verilmiştir. İranlılar’ın hac yolculuğu Mekke’den sonra Necef’te Hazreti Ali’nin, Kerbela’da Hazreti Hüseyin’in mezarlarının ziyareti ile tamamlanırdı.</span></p>

      <p class="Style51 para-style-override-18" xml:lang="en-US"><span class="Font-Style79-2" xml:lang="tr-TR">Hacca bir yol da Yemen üzerinden gelirdi. Hindistan’dan gelen hacılar, o bölgelerde hakim olan Portekizlilere para vererek yol izni alırlardı. Kuzey Afrikalı hacılar ise ya gemiyle Mısır’a gelip burada Kahire kervanına katılırlar, ya da Kuzey Afrika’yı batıdan doğuya aşan bir kervanla Kahire’ye gelip bir süre dinlendikten sonra hac kervanına dahil olurlardı. Deniz yolu özellikle Malta kor­sanlarının saldırıları ile karşılaşıldığı için tehlikeli idi. Bu yüzden hacılar, korsan saldırılarına karşı daha güvenli olan Hristiyan gemilerini kullanırlardı.</span></p>

      <p class="Style51 para-style-override-39" xml:lang="en-US"><span class="Font-Style79-2" xml:lang="tr-TR">Orta Asya’dan gelen hacılar ise Hazar Denizi kıyılarına gelip, Astarhan’da mola verdikten sonra Kırım’a giderek, buradaki limanlardan İstanbul’a geçer­lerdi. Ruslar’ın 1557’de Astarhan’ı işgalleriyle, Orta Asya’dan hacca giden Müs­lümanlar zor durumda kalmış, bunun üzerine Osmanlılar, 1569’da Don-Volga kanalı projesini devreye sokarak, hac yolunu yeniden açmaya çalışmışlardı. Ancak bu teşebbüsün başarısız olmasıyla, bu tarihten sonra bu bölgeden hac yolculukları oldukça zor koşullarda gerçekleşti.</span></p>

      <p class="Style51 para-style-override-83" xml:lang="en-US"><span class="Font-Style79-2" xml:lang="tr-TR">XIX. yüzyılın ikinci yarısında Süveyş Kanalı’nın açılması ve buharlı gemile­rin devreye girmesi ile hac yolculuğu önceki yıllara nazaran oldukça kolaylaştı. Kızıldeniz’den Cidde’ye giden hacılar burada birkaç gün dinlendikten sonra kervanlarla Mekke’ye hareket ederlerdi. II. Abdülhamid döneminde askerî nakliyat ve hac yolculuğunu kolaylaştırmak için Hicaz Demiryolu yapılmışsa da, bu demiryolu imparatorluğun dağılma sürecine girmesi yüzünden hacılar için istenilen ölçüde kullanılamadı. Bedeviler, Osmanlı İmparatorluğu’nun bölgedeki siyasî ve askerî etkinliğinin artmaması ve hac ulaşımından elde ettikleri gelirleri kaybetmemek için Hicaz Demiryolu’na devamlı saldırılar düzenleyerek, bu teşebbüsü engellemeye çalışmışlardı.</span></p>

      <p class="KB" id="toc_marker-63-5">Soru 5: Osmanlılar, hac yollarının güvenliğini nasıl sağladılar?</p>

      <p class="Style51 para-style-override-80" xml:lang="en-US"><span class="Font-Style79-2" xml:lang="tr-TR">Osmanlılar, 400 yıl İslâm dünyasının hac organizasyonunu yaptılar. Bu dönemde karşılaştıkları en büyük zorluk, Arabistan çöllerinde yaşayan bede­vilerin hacı kafilelerine saldırmalarıydı. Osmanlı idarecileri, bu meseleyi hac kervanlarında asker bulundurarak tamamen halledemeyeceklerini anladıkları için hac zamanlarında Arap eşkıyalara “urban surresi” adı altında para ve çe­şitli hediyeler gönderirlerdi. Ancak bedevilere yapılacak ödeme biraz gecikirse hac kervanlarına saldırılar başlar, yüzlerce hacı canını ve malını kaybederdi. Suraiya Faroqhi, çölde eşkıyalık yapan bedevilere bazı hediyeler verilmek sure­tiyle, fazla bir kuvvet bulundurulmadan hac yolunun emniyetinin ve Osmanlı İmparatorluğu’nun o topraklardaki meşruiyetinin sağlandığını söyler.</span></p>

      <p class="Style51 para-style-override-15" xml:lang="en-US"><span class="Font-Style79-2" xml:lang="tr-TR">Hac yolunun güvenliği için bedevilerle müzakereler, hac mevsiminin bitişinden hemen sonra, Şam’da başlardı. Bedevilerle müzakereyi Osmanlı idaresi tarafından gelecek yılın emir-i haclığına, yani hac kervanı komutanlı­ğına tayin edilen kişi yapardı. Bazen kervanın güvenliğini garanti altına almak için bedevilerden rehine alınır, bazen de bedevilerin kervana belli bir noktaya kadar eşlik etmeleri istenirdi.</span></p>

      <p class="Style51 para-style-override-39" xml:lang="en-US"><span class="Font-Style79-2" xml:lang="tr-TR">Osmanlı idarecileri, hac kervanında eşkıya Arap aşiretlerinin saldırılarının önlenmesi için asker, hatta bazen top bile bulundururlardı. Belli mevkilere de güvenliği sağlamak için kaleler inşa edilirdi. Ancak alınan tüm bu tedbirlere karşı zaman zaman hacı kafilelerinin soyulduğu ve birçok hacının öldüğü de olurdu. Bu saldırılar sadece yolda değil, Mekke ve Medine’de bile olabilirdi. Evliya Çelebi 1670’li yıllarda bedevilerin hacılara Mescid-i Haram’da bulun­dukları sırada silahsız ve ihramlı iken saldırdıklarını söyler.</span></p>

      <p class="Style51" xml:lang="en-US"><span class="Font-Style79-2" xml:lang="tr-TR">Bedevilerin en ilginç saldırılarından biri 1625’te meydana gelmişti. Bir bedevi kadın Muazzama Kalesi’ndeki askerlere, ailesinden ölen biri için yaptığını söylediği ve içine uyku veren bir madde koyduğu tatlıyı dağıtmış, bunu yiyen askerler derin bir uykuya dalınca bedeviler kaleyi yağmalamışlardı. Tarihçi Silahdar Fındıklılı Mehmed Ağa, 1691’deki hac dönüşü sırasında kafileye saldıran bedevilerin birçok hacıyı şehid ettikle­rini, yüzlercesini rehin aldıklarını ve yüzlerce hacıyı da soyduklarını söyler. Kervana saldıran bedeviler, yaşlı kadınları bile anadan doğma bir hâlde bırakıp gitmişlerdi. Bedeviler gittikten sonra utançlarından ne yapacakla­rını şaşıran hacılar birer keçe parçası ile mahrem yerlerini kapatarak, bir sonraki menzilde bulunan hacıların yanına yüzleri kızararak gitmişlerdi. Kervan idarecileri rehin alınan hacıları da bedevilere büyük miktarda para vererek kurtarabilmişlerdi.</span></p>

      <p class="Style51 para-style-override-18" xml:lang="en-US"><span class="Font-Style79-2" xml:lang="tr-TR">Bedeviler, yapılacak ödeme geciktiğinde veya kendilerine verilen surreden tatmin olmadıklarında, yine hac kervanlarına saldırırlardı. Paralarını alama­dıkları için hacı kafilesine saldırma tehdidinde bulunan bedevilere ödemenin garantisi için hac kervanında görev yapan memurların rehin verildiği de olmuştur. Özellikle emir-i hacların bedevilere para vermekten kaçınmaları, birçok kez kanlı hadiselere yol açmıştı. 1701’de, hac dönüşünde binlerce Arap eşkıyası hac kervanına saldırmış, on gün süren çatışma sonrasında binlerce hacı şehid olmuş, binlercesi rehin alınmış, binlercesi de açlıktan ölmüştü. Kaçabilen hacılar da çırılçıplak denilebilecek bir durumda Şam’a varmışlardı. Bedevilerin bu saldırısına Emir-i Hac Hasan Paşa’nın para isteyen aşiretleri kılıçla terbiye ederim tavrı sebep olmuştu. Arap eşkıyasına mağlup olan Hasan Paşa, kılık değiştirerek zorla Şam’a kaçtı ve tarihe “Hacıkırdıran Hasan Paşa” olarak geçti.</span></p>

      <p class="Style51 para-style-override-39" xml:lang="en-US"><span class="Font-Style79-2" xml:lang="tr-TR">Hac kervanına en kanlı saldırılardan biri de 1757’de meydana geldi. Be­devilerin 1757’de hacdan dönen Şam kervanına saldırıları binlerce hacının ölümüne sebep oldu.</span></p>

      <p class="KB" id="toc_marker-63-6">Soru 6: Hacda güvenlik ve sağlık hizmetleri nasıl sağlanırdı?</p>

      <p class="Style51 para-style-override-18" xml:lang="en-US"><span class="Font-Style79-2" xml:lang="tr-TR">Hacla ilgili önemli meselelerden birisi de, Mekke ve Medine’nin temizliği ve sağlık hizmetlerinin sağlanmasıydı. XIX. yüzyılda ardarda meydana gelen kolera salgınları sebebiyle Kızıldeniz kıyılarında bazı sıhhiye tesisleri kuruldu ve Hicaz’da karantina teşkilatı tesis edildi.</span></p>

      <p class="Style51 para-style-override-38" xml:lang="en-US"><span class="Font-Style79-2" xml:lang="tr-TR">Osmanlı İmparatorluğu döneminde Kâbe çeşitli zamanlarda tamir gördü. IV. Murad devrinde neredeyse baştan aşağı yeniden inşa edildi. Gerek Mekke’de, gerekse Medine’de hacıların rahat edebilmesi için birçok tesis ve ibadethane yapıldı. Babürlüler ve İran şahları da kutsal topraklarda, hacılar için tesisler yaptırarak kendilerini göstermek istemişlerdi. Ancak Osmanlılar kendi siyasî meşruiyetlerini göstermek için hiçbir maddî fedakârlıktan kaçınmamışlardı. Meselâ, I. Ahmed Kâbe’nin örtüsünü atlastan yaptırmış, üzerindeki yazıları altınla yazdırmış, ayrıca köşelere de altın sütunlar diktirmişti.</span></p>

      <p class="Style51 para-style-override-86" xml:lang="en-US"><span class="Font-Style79-2" xml:lang="tr-TR">İran’dan gelen hacılar Osmanlı topraklarındaki şah taraftarlarıyla ilişkiye geçmemeleri için kontrol altında tutulurlardı. 1569’da Osmanlılar’dan hacca gitmek için izin alan Safevi Veziri Masum Sultan’ın, Osmanlı topraklarındaki tekkelerle ilgilendiği ve dervişlere bazı görevler verdiği tespit edilince vezir, bedevi kılığına girmiş kişilere öldürtüldü.</span></p>

      <p class="KB" id="toc_marker-63-7">Soru 7: Osmanlı İmparatorluğu hac organizasyonu için ne ka­dar para harcardı?</p>

      <p class="Style51 para-style-override-15" xml:lang="en-US"><span class="Font-Style79-2" xml:lang="tr-TR">Osmanlı İmparatorluğu hac organizasyonu için her yıl yaklaşık olarak 400 bin altın civarında bir para harcardı. Bu miktar imparatorluğun büyük bir savaşta harcadığı meblağın yarısından fazladır. Üstelik Cidde’den elde edilen az miktardaki gümrük geliri haricinde Haremeyn bölgesinden Osmanlı hazinesine başka bir gelir de girmemekteydi.</span></p>

      <p class="KB" id="toc_marker-63-8">Soru 8: Osmanlı padişahları niçin hacca gitmediler?</p>

      <p class="Style51 para-style-override-11" xml:lang="en-US"><span class="Font-Style79-2" xml:lang="tr-TR">Osmanlı hanedanından hacca giden tek şahsiyet Cem Sultan’dır. Osmanlı İmparatorluğu döneminde, ne ondan önce, ne de sonra Osmanlı hanedanının erkek üyelerinden hiçbir kimse hacca gitmemiştir. İmparatorluğun sona erme­sinden sonra son Osmanlı padişahı Vahdeddin, hacca gitti. Ancak eşkıya saldırısı sebebiyle haccını tamamlayamadan, umre yapıp dönmek zorunda kaldı.</span></p>

      <p class="Style51 para-style-override-18" xml:lang="en-US"><span class="Font-Style79-2" xml:lang="tr-TR">Cem Sultan, Mısır’a sığındığında Memlük Sultanı Kayıtbay’dan hacca gitmek için müsaade istemişti. Sultanın bu hareketini onaylaması üzerine genç şehzâde yanına annesini ve eşini alarak hacca giden kafileye katıldı. Cem Sultan hacca gittiği için o yılın hac kafilesi daha ihtişamlı olarak hazırlandı. Mekke ve Medine’yi ziyaret eden Şehzâde Cem, haccını tamamlayarak 1482 Mart’ının başlarında Kahire’ye geri döndü.</span></p>

      <p class="Style51 para-style-override-13" xml:lang="en-US"><span class="Font-Style79-2" xml:lang="tr-TR">Osmanlı padişahlarının niçin hacca gitmediği yıllardan beri tartışılan bir konudur. Ancak bir husus gözden kaçmaktadır. Osmanlılar’dan önceki Türk devletlerinin, yani Gazneli, Karahanlı, Büyük Selçuklu, Türkiye Selçukluları gibi Osmanlılar’dan önce hüküm sürmüş Türk devletlerini yöneten hanedanların erkek üyeleri de hacca gitmemişlerdir. Osmanlılar’dan önce de hükümdar ai­lelerinin hacca gitmesi gibi bir gelenek yoktu. Ayrıca Osmanlı İmparatorluğu ile çağdaş Babür, Safevi ve İran Avşar devletlerinin hükümdar ailelerinin erkek üyelerini de hacda göremiyoruz. Osmanlılar’dan önceki Türk devletleri ile Babür Devleti’ni yöneten hanedanların kadın mensuplarından hacca gidenler olmuştu. Bu durum Osmanlılar’da da vardır. Osmanlı hanedanına mensup kadınların bir kısmının hacca gittikleri bilinmektedir. Osmanlı ve diğer dev­letlerin hanedanlarını, hacda bu kadın üyeler temsil ederdi.</span></p>

      <p class="Style51 para-style-override-39" xml:lang="en-US"><span class="Font-Style79-2" xml:lang="tr-TR">Osmanlı İmparatorluğu’nun yönetim sistemi, yaklaşık dokuz ay süren hac yolculuğu sebebiyle merkezden bir hükümdarın ayrı kalmasına müsaade etmemekteydi. XIX. yüzyıldan önce böyle bir yolculuğa çıkan padişahın dön­düğünde tahtını kaybetmiş olması ihtimali oldukça yüksekti. Ayrıca İran ve Habsburglar gibi iki büyük düşmandan dolayı, imparatorluğun siyasî merke­zinden uzaklaşmaması da gerekiyordu. Ancak XIX. yüzyılın ikinci yarısında ulaşım imkânlarının artmasıyla hac seyahatinin kısalmasına ve Osmanlı hükümdarlığının bir sisteme bağlanmış olmasına rağmen padişahların niçin hacca gitmediği hususu hâlâ bir soru işareti olarak durmaktadır. Bu dönemde Sultan Abdülaziz, Avrupa’ya seyahat ederken, Sultan Reşad da Kosova bölgesine uzun süren bir geziye çıkmıştı. Ancak son dönem padişahlarının hacca gitmek gibi bir niyetlerinin olup olmadığı yönünde bir bilgi yoktur.</span></p>

      <p class="Style51 para-style-override-17" xml:lang="en-US"><span class="Font-Style79-2" xml:lang="tr-TR">Osmanlı padişahları hacca gitmek yerine, kendi yerlerine birden fazla vekil göndermişlerdir. Hanedan mensubu şehzâdelere de denetimden uzak kalacakları ve siyasî bir etkinlik fırsatı bulabilecekleri endişesiyle hacca gitmelerine izin verilmemişti. Osmanlı hanım sultanları hanedanın siyasî olarak en az mesele çıkarabilecek temsilcileri olduğundan onların gidişleri bir mesele olmamıştı. Birçok hanedan mensubu kadın hacca gitmişti. Örneğin 1573’te hacda Osmanlı hanedanını II. Selim’in kızı Şah Sultan temsil etmekteydi.</span></p>

      <p class="Style51 para-style-override-17" xml:lang="en-US"><span class="Font-Style79-2" xml:lang="tr-TR">Padişahlar hacca gitmezlerdi ancak kesilmiş saçları götürülürdü. Berberbaşı tarafından padişahın saçları kesilir, gümüş leğende yıkandıktan sonra, buhurla tütsülenip, bir çekmeceye konularak, surreyi götüren kervana verilirdi. Mü­hürlenmiş çekmece Medine’ye götürülerek, Hazreti Peygamber’in mezarının civarında bir yere gömülürdü.</span></p>

      <p class="KB" id="toc_marker-63-9">Soru 9: Osmanlı döneminde hacla ilgili ne tür kitaplar yazılmıştır?</p>

      <p class="Style51 para-style-override-39" xml:lang="en-US"><span class="Font-Style79-2" xml:lang="tr-TR">Hacca giden hacıları bilgilendirmek amacıyla birçok kitap yazılmıştır. Hac seyahatleri ile ilgili müstakil eserler XI. yüzyıldan itibaren kaleme alınmaya başlanmıştır. Bu kitaplarda Haremeyn’e ulaşan yol güzergâhları, konak yerleri, Mekke ve Medine’yle ilgili bilgiler, haccın nasıl yapılacağına dair kurallar anlatıl­mıştır. Bu tür kitaplar hac yollarını anlatıyorsa “Menâzil”, haccın yapılış şeklinden bahsediyorsa “Menâsik”, her ikisini anlatanlar ise “Menâzil ve Menâsik” diye isimlendirilmiştir. Divân şiirinin en önde gelen temsilcilerinden şair Nabi’nin hac seyahati ile ilgili yazdığı “Tuhfetü’l-Haremeyn” isimli eseri bu sahanın en meşhur kitaplarındandır. Evliya Çelebi Seyahatnâmesi’nin dokuzuncu cildi de hac yolculuğuna ve buralarda yapılan törenlere ayrılmıştır.</span></p>

      <p class="KB" id="toc_marker-63-10">Soru 10: Surre Alayı nedir?</p>

      <p class="Style51 para-style-override-18" xml:lang="en-US"><span class="Font-Style79-2" xml:lang="tr-TR">Kelime olarak para kesesi manasına gelen surre, hac zamanında Mekke ve Medine’ye gönderilen hediyeleri ifade için de kullanılır. Her sene Mekke ve Medine’de oturan seyyid ve şerifler ile bölgenin ileri gelenlerine, fakirlere ve hac güzergahı üzerindeki bedevilere dağıtılmak üzere gönderilen para ve hediyelere surre denilmektedir.</span></p>

      <p class="Style51 para-style-override-14" xml:lang="en-US"><span class="Font-Style79-2" xml:lang="tr-TR">Abbasi halifeleri zaman zaman Mekke ve Medine halkına hediyeler gön­dermişlerdi. Abbasi Halifesi el-Muktedir Billah, 924’te Haremeyn’e resmî olarak hediye ve para gönderme geleneğini başlattı. Abbasilerden sonra Mısır’da kurulan devletler de Haremeyn’e hediye göndermeye özen gösterdiler. Bunlar arasında XIII. yüzyıldan itibaren Memlükler dinî sebeplerin yanısıra, İslâm dünyasında kendilerini kabul ettirebilmek ve Mekke şerifinin iltifatına nâil olmak gibi siyasî maksatlarla Haremeyn’e surrenin ilk şekli olan mahmil göndermeye başlamışlardı.</span></p>

      <p class="Style51 para-style-override-39" xml:lang="en-US"><span class="Font-Style79-2" xml:lang="tr-TR">Osmanlı İmparatorluğu’nda ilk surreyi gönderen padişah da Yıldırım Bâyezid’dir. Yavuz Sultan Selim’in Haremeyn’de Osmanlı hakimiyetini kur­masından sonra ise surre her yıl düzenli olarak gönderildi.</span></p>

      <p class="Style51 para-style-override-39" xml:lang="en-US"><span class="Font-Style79-2" xml:lang="tr-TR">Surre alayı Darüssaade ağasının nezaretinde hazırlanır ve Receb ayının on ikisinde törenle İstanbul’dan yola çıkardı. Tören ilk olarak Topkapı Sarayı’nda padişahın huzurunda yapılır, daha sonra surre alayı yaşlı ve itimat edilen bir kişi olan surre emininin nezaretinde Beşiktaş’tan Üsküdar’a geçerdi. Burada da bir tören yapıldıktan sonra Mekke ve Medine’ye doğru yola çıkılırdı. Surre alayı 1864 yılına kadar katır ve develerle gönderilirken, bu tarihten sonra deniz yoluyla da gönderilmeye başlandı. Hicaz Demiryolu’nun yapımından sonra ise trenle yollandı.</span></p>

      <p class="Style51 para-style-override-15" xml:lang="en-US"><span class="Font-Style79-2" xml:lang="tr-TR">Surre alayı önce Şam’da, daha sonra da Mekke ve Medine’de törenlerle karşı­lanırdı. Hac dönüşünde de surre alayı yine törenle Mekke ve Medine’den hareket ederdi. İstanbul’a gelen surre alayı Kartal’dayken, Üsküdar’a gelmek için izin ister, müsaadeyi aldıktan sonra hareket eder ve Üsküdar’da törenle karşılanırdı.</span></p>

      <p class="Style51 para-style-override-41" xml:lang="en-US"><span class="Font-Style79-2" xml:lang="tr-TR">Osmanlı döneminde İstanbul’dan gönderilen mahmilin yanısıra, Kahire’den de mahmil gönderilirdi. Osmanlı Sultanı’nınkine Mahmil-i Hümâyûn, Mısır Hıdivi’ninkine de Mahmil-i Mısrî denilirdi.</span></p>

      <p class="Style51 para-style-override-39" xml:lang="en-US"><span class="Font-Style79-2" xml:lang="tr-TR">XIX. yüzyıl başlarında Mekke’nin Vehhabiler tarafından işgalinden sonra, bir süre surre gönderilemedi. Ancak Vehhabilerin yenilmesinden sonra bu âdet tekrar işlerlik kazandı. Özellikle Kavalalı Mehmed Ali Paşa döneminde Mısır mahmili eski itibarına kavuştu. Birinci Dünya Savaşı’ndan sonra Suud ailesi yönetimi ve Mısır hükümeti arasında mahmil konusunda anlaşmazlıklar çıktı. 1926’da Mısır ve Suud askerleri arasında çıkan çatışma, bu geleneğin sona ermesine sebep oldu.</span></p>

      <p class="KB" id="toc_marker-63-11">Soru 11: Avrupalı seyyahlar, Haremeyn’e nasıl girmişlerdir?</p>

      <p class="Style51 para-style-override-18" xml:lang="en-US"><span class="Font-Style79-2" xml:lang="tr-TR">Hicaz bölgesine, özellikle Mekke ve Medine’ye Müslüman olmayanların girmesi haram kabul edilirdi. Ancak şahsi merak veya bölgeyi incelemek için görevlendirilen bazı Avrupalılar, çeşitli yollarla Mekke ve Medine’yi gezerek, seyahat intibalarını kaleme almışlardır. Hristiyanlar’ın Haremeyn’e girmeleri yasak olduğundan bu seyyahlar ya Müslüman kılığına girerek, ya da din değiş­tirdiklerini söyleyerek bu ziyareti gerçekleştirirlerdi. Bu seyyahların ilki bir paralı asker olan İtalyan Ludovico di Varthema’dır. Venedik’ten yola çıkan Varthema, 1503’te Şam’da hac kervanına katılarak Haremeyn’e gitmiş, hacdan sonra da Cidde ve Aden üzerinden Uzakdoğu’ya da seyahat ettikten sonra, 1508’de Avrupa’ya dönmüştü. Varthema’nın seyahat hatıraları 1510’da Roma’da basıldı. Kitabında Mekke ve Medine’nin coğrafi durumu, Müslümanlar’ın ibadetlerini ve ilgisini çeken diğer hususları anlatır.</span></p>

      <p class="Style51 para-style-override-15" xml:lang="en-US"><span class="Font-Style79-2" xml:lang="tr-TR">Bu şekilde Haremeyn’e seyahat eden birçok Avrupalı seyyah vardır. Özellikle İngiltere, Fransa ve Hollanda, “Hac” olayını ve bunun Müslümanlar üzerindeki etkisini yerinde görmek için düzenledikleri sahte belgelerle Mekke ve Medine’ye istihbaratçılar göndermişlerdi. Hicaz’a giden Avrupalı seyyahlardan biri olan İspanyol Domingo Badia y Leblich, Ali Bey el-Abbasî adıyla dindar ve zengin bir Müslüman Türk görünümü altında Kuzey Afrika’yı gezdikten sonra Mısır’a gitmişti. Burada Mısır Valisi Kavalalı Mehmed Ali Paşa tarafından resmî tö­renle karşılanan seyyah, Süveyş üzerinden Cidde’ye giden bir kervana katılarak Mekke’ye ulaştı ve Mekke Şerifi tarafından misafir edildi.</span></p>

      <p class="Style51 para-style-override-35" xml:lang="en-US"><span class="Font-Style79-2" xml:lang="tr-TR">Mekke’ye giren ilk Avrupalılardan biri de İngiliz seyyah Richard Francis Burton’dur. Hindistanlı bir Müslüman Afgan hekim olarak 1850’li yılların baş­larında Hicaz bölgesine gitmişti. Christian Snouck Hunaronje ise “Abdurrauf” adıyla, 1884-1885 yıllarında Mekke’de yaşamıştı. Yazdığı iki ciltlik “Mekka” adlı kitabı bugün bile el kitabıdır.</span></p>

      <p class="KB" id="toc_marker-63-12">Soru 12: Şeyhülislâmlara hacla ilgili neler sorulmuştu?</p>

      <p class="Style51 para-style-override-39" xml:lang="en-US"><span class="Font-Style79-2" xml:lang="tr-TR">Günümüzde “Alo Fetva” hatlarına veya gazetelerde dinî konuları kaleme alan yazarlara birçok dinî soru soruluyor. Bu tür sorular, Osmanlı döneminde de başta şeyhülislâm olmak üzere, önde gelen ulemaya sorulurdu. Merak edilen en önemli dinî konulardan biri de “hac” idi.</span></p>

      <p class="Style51 para-style-override-113" xml:lang="en-US"><span class="Font-Style79-2" xml:lang="tr-TR">Kanunî Sultan Süleyman ve oğlu II. Selim dönemlerinde 29 yıl şeyhülislâmlık yapan Ebussuud Efendi ile 1674-1686 yılları arasında 12 yıl ve 1692’de 40 gün olmak üzere iki defa şeyhülislâmlık yapan Çatalcalı Ali Efendi’nin hac ile ilgili fetvalarından bazı örnekler vereceğiz. Özellikle Ebussuud Efendi’nin “hacca ikinci kez gitmektense fakir ve yetimlere yardım edilmesi” gerektiği yönün­deki fetvası günümüzde defalarca hacca gidip, fakir fukarayı düşünmeden, iyi Müslüman olarak geçinenlere bir ders niteliğindedir.</span></p>

      <p class="Style51 para-style-override-88" xml:lang="en-US"><span class="Font-Style79-2" xml:lang="tr-TR">Soru: Zeyd’e hac farz olsa hacca gitmek mi önce gelir, yoksa harcayacağı pa­rayla aşırı derecede suya ihtiyaç duyan bir yere su götürmesi mi önce gelir?</span></p>

      <p class="Style51 para-style-override-114" xml:lang="en-US"><span class="Font-Style79-2" xml:lang="tr-TR">Cevap: Hacca gitmek farzdır.</span></p>

      <p class="Style51 para-style-override-115" xml:lang="en-US"><span class="Font-Style79-2" xml:lang="tr-TR">Soru: Zengin biri olan Zeyd bir defa hac görevini yerine getirdikten sonra, bir defa daha hacca gitmek isterse, tekrar hac etmek mi iyidir, yoksa gitmemesi mi daha iyidir?</span></p>

      <p class="Style51 para-style-override-115" xml:lang="en-US"><span class="Font-Style79-2" xml:lang="tr-TR">Cevap: Gayet muzdarip durumda olan fakirlere ve çok zor durumda olan yetim analarına yardım etmek daha iyidir.</span></p>

      <p class="Style51 para-style-override-113" xml:lang="en-US"><span class="Font-Style79-2" xml:lang="tr-TR">Soru: Zeyd’in helal parası olmayıp, Amr’ın helal parasıyla değiştirip hacca gitmesi caiz olur mu?</span></p>

      <p class="Style51 para-style-override-114" xml:lang="en-US"><span class="Font-Style79-2" xml:lang="tr-TR">Cevap: Amr’dan borç olarak alıp, daha sonra ödeyecekse olur.</span></p>

      <p class="Style51 para-style-override-88" xml:lang="en-US"><span class="Font-Style79-2" xml:lang="tr-TR">Soru: Hacı olan Zeyd’e, Amr “Bre köpek, hac eylemek ile derecen yükseldi mi sanırsın. Bir eşek bile Mekke’ye varır dese Amr’a ne lazım olur?”</span></p>

      <p class="Style51 para-style-override-116" xml:lang="en-US"><span class="Font-Style79-2" xml:lang="tr-TR">Cevap: Hakim kararı ile dayak atılır.</span></p>

      <p class="Style51 para-style-override-88" xml:lang="en-US"><span class="Font-Style79-2" xml:lang="tr-TR">Soru: 55 yaşında, Mekke-i Mükerreme’den uzak bir yerde yaşayan Hind’in yanında eşi ve mahremi olan bir yakını yokken hacca gitmesi caiz olur mu? Cevap: Olmaz.</span></p>

      <p class="Style51 para-style-override-88" xml:lang="en-US"><span class="Font-Style79-2" xml:lang="tr-TR">Soru: Mekke-i Mükerreme’den uzak bir yerde yaşayan Hind, hacı olmak istediğinde eşi Zeyd gitmekten kaçınsa, öz kardeşi Amr ile gidip haccetmesi caiz olur mu?</span></p>

      <p class="Style51 para-style-override-116" xml:lang="en-US"><span class="Font-Style79-2" xml:lang="tr-TR">Cevap: Olur.</span></p>

      <p class="Style51 para-style-override-41" xml:lang="en-US"><span class="Font-Style79-2" xml:lang="tr-TR">Soru: Hind ana baba bir kardeşi Amr ile eşi Bekir’den izinsiz hacca gi­debilir mi?</span></p>

      <p class="Style51 para-style-override-116" xml:lang="en-US"><span class="Font-Style79-2" xml:lang="tr-TR">Cevap: Hac üzerine farz ise olur.</span></p>

      <p class="Style51 para-style-override-31" xml:lang="en-US"><span class="Font-Style79-2" xml:lang="tr-TR">Soru: Üzerine hac farz olan Zeyd, ağır hasta olduğu için gidemediği hacca, yerine gönderdiği Amr hac ettikten sonra vefat etse, Zeyd’e farz olan hac üze­rinden düşer mi?</span></p>

      <p class="Style51 para-style-override-116" xml:lang="en-US"><span class="Font-Style79-2" xml:lang="tr-TR">Cevap: Düşer.</span></p>

      <p class="Style51 para-style-override-92" xml:lang="en-US"><span class="Font-Style79-2" xml:lang="tr-TR">Soru: Zeyd, malımdan şu kadar parayla benim için hacca gidilsin diye vasiyet ettikten sonra Zeyd’in vasisi mirasından o kadar parayı Amr’a verip hacca gönderir, ancak Amr gidip hac görevini yerine getirdikten sonra o yıl Mekke-i Mükerreme’de kalıp, ertesi yıl gelirse Amr’ın, Zeyd ve şahsı için yaptığı hac sahih olur mu?</span></p>

      <p class="Style51 para-style-override-116" xml:lang="en-US"><span class="Font-Style79-2" xml:lang="tr-TR">Cevap: Olur.</span></p>

      <p class="Style51 para-style-override-31" xml:lang="en-US"><span class="Font-Style79-2" xml:lang="tr-TR">Soru: Üzerine hac farz olduğu hâlde hacca gitmeyen Zeyd’in malının üçte biri hac yapılsın diye vasiyet ederek, yerine daha önce hacca gitmemiş Amr’ı göndermesi caiz olur mu?</span></p>

      <p class="Style51 para-style-override-88" xml:lang="en-US"><span class="Font-Style79-2" xml:lang="tr-TR">Cevap: Olur. Fakat doğrusu hacca daha önce gitmiş bir kimseyi gönder­mektir.</span></p>

      <p class="Style51 para-style-override-31" xml:lang="en-US"><span class="Font-Style79-2" xml:lang="tr-TR">Soru: Zeyd, ölüm yatağındayken ölümümden sonra malımın şu kadarıyla benim için hacca gidilsin diye vasiyet edip, vasi tayin ettiği vârisi olmayan Amr, hac için bir kimseyi görevlendirirken Zeyd vefat ederse, Amr’ın Zeyd’in yerine hac etmesi caiz olur mu?</span></p>

      <p class="Style51 para-style-override-116" xml:lang="en-US"><span class="Font-Style79-2" xml:lang="tr-TR">Cevap: Olur.</span></p>

      <p class="Style51 para-style-override-31" xml:lang="en-US"><span class="Font-Style79-2" xml:lang="tr-TR">Soru: Zeyd, ölüm yatağındayken Amr’a mirasımdan şu kadar para al benim için harca derse ve Amr, Zeyd’in malının üçte biri müsait olduğu için mirasından o kadar para alıp, Zeyd için hacca gitmek istediğinde Zeyd’in mirasçıları o kadar parayı başka birine verip, hac ettiririz diyerek Amr’ı hacca gitmekten men edebilirler mi?</span></p>

      <p class="Style51 para-style-override-116" xml:lang="en-US"><span class="Font-Style79-2" xml:lang="tr-TR">Cevap: Edemezler.</span></p>
    </div>
  </div>
</body>
</html>
