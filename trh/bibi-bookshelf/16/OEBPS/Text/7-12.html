<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-12.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x7-12.html" xml:lang="tr-TR">
    <div class="Basic-Text-Frame">
      <p class="BB" id="toc_marker-13"><span class="Font-Style78" style="font-size:0.93em;">II. BÂYEZİD VE DÖNEMİ</span></p>

      <p class="KB" id="toc_marker-13-1"><span class="Font-Style80-1" style="font-size:1em;">Soru 1: II. Bâyezid’i şehzâde iken babası niçin azarladı?</span></p>

      <p class="Style11-1 para-style-override-15" xml:lang="en-US"><span class="Font-Style79-2" xml:lang="tr-TR">Fatih Sultan Mehmed, büyük oğlu Bâyezid’in ismini tesadüfen vermemişti. Bu isim Timur yenilgisine rağmen Osmanlı tarihinde gazânın ve fütuhatın en büyük temsilcisi olan dedesi Yıldırım Bâyezid’den gelmekteydi. Ancak Fatih’in büyük ümitler bağladığı ve dedesi gibi bir komutan olmasını beklediği oğlu babasının sağlığındayken bambaşka bir yola girmişti. Bâyezid, Amasya’da sancakbeyi iken çevresinin tesiri ile aşırıya kaçan eğlence meclislerinde gününü gün ediyordu. Şehzâde iyice yoldan çıkmış, afyon türü maddeler de kullanmaya başlamıştı.</span></p>

      <p class="Style11-1 para-style-override-15" xml:lang="en-US"><span class="Font-Style79-2" xml:lang="tr-TR">Şehzâde Bâyezid, Hızır Paşazâde Mahmud ve Müeyyedzâde Abdurrah-man isimli iki kişinin tesiri ile eğlence meclislerine ve afyona alıştırılmıştı. Durumu haber alan Fatih şehzâdenin bu duruma düşmesinin asıl sorumlusu olarak, Bâyezid’e devlet işlerinde yardımcı olması ve danışmanlık yapması için orada bulunan Lala Fenârizâde Ahmed Bey’i sorumlu tuttu. Lalaya 5 Nisan 1479 tarihli bir ferman göndererek, bu duruma niçin engel olmadığını sordu. Feridun Bey’in, Münşeâtü’s-Selâtin isimli eserinde yer alan mektupta Fatih, Lala’ya şunları söylüyordu:</span></p>

      <p class="Style11-1 para-style-override-48" xml:lang="en-US"><span class="Font-Style79-2" xml:lang="tr-TR">“Şerefli oğlumun lalası Ahmed</span></p>

      <p class="Style11-1 para-style-override-15" xml:lang="en-US"><span class="Font-Style79-2" xml:lang="tr-TR">Bütün dünyanın boyun eğdiği yüce buyruk sana ulaştığında bilesin ki, şu anda oğlum Bâyezid’in hizmetinde olan Mahmud -ki insanlar arasında ahlak­sız huylarının sayısı bilinmez- ve de oğlum ile yakın dostluğu bulunan talebe zümresinden Abdurrahman isimli arkadaşının -ki halkın dilinde Müeyyedoğlu ismiyle anılmıştır-, öldürülmelerini icap ettirecek hayli uygunsuz ve hoş olma­yan tavırları ortaya çıkmıştır. Daha önceden de Uğurlu Mehmed’in kaçmasına ve Alaüddevle Bey’in hapse konulmasına ve Aşık Bey’in öldürülmesine sebep olmuşlardı. Ayrıca oğlumun hazinesinin idaresine hıyanet ehli, hayırsız adam­ları sokup para kaybına yol açtıkları ve Sivas Vilayeti’nin küçüğünden büyü­ğüne herkesin onlardan ne derecede eziyet çektikleri, benim katıma ayrıntılı olarak bildirilmiş, onların suçları ve kötü işleri hakkında en ayrıntılı şekilde haberdar olmuşumdur. Bahsedilen kötülüklerinden başka benim oğlumu kendi tabiatı çizgisinden çıkarmışlar, verdikleri telkinlerin yol açtığı şaşkınlık ortamından oğlumun zihni paramparça olmuş. Garip macunlar ve de afyon şurubu ve afyondan yapılmış nice tuhaf keyif verici maddeler getirip, birçok yararlarından ve güzel faydalarından bahsederek insanlık dairesinden çıkarıp mizacına rahatsızlık getirmişler. Sen orada ne iş için oturup duruyorsun ve ne bekliyorsun? Böyle bir edepsizliğin farkına varamamak akıl sahibi insanlara yakışan bir tavır değildir. Eğer bilgin dahilinde olup da bilmezden geliyorsan, bundan büyük hıyanet daha nasıl olur? Şimdi bu hususa bir düzen vermek için seni idam ettirmek en öncelikli iş olurdu. Lakin oğluma verdiğin hizmetin şerefi için ve atalarının yüzü suyu için günah defterine af kalemi çekip, suçunun lekesini merhamet mürekkebiyle kapattım. Ancak bir şartla ki, hüküm vardığı anda bir an bile ertelenmesine fırsat vermeden bütün işlerini bırakıp, emrimi okuyup, orada söylendiği gibi hareket etmelisin.</span></p>

      <p class="Style11-1 para-style-override-15" xml:lang="en-US"><span class="Font-Style79-2" xml:lang="tr-TR">Şimdi fermanım budur ki: O bedbahtların kirli vücutları oğlumun muhab­bet dairesinden uzaklaştırıla. Sen benim güvendiğim sadık kulum olduğundan, benim zihnimde çeşitli tereddütler oluştuğu için ortadan kaldırılması lazım olan bu durum senin tedbirine bırakıldı. Bundan maksadın, oğlumun zihnine bir bozukluk gelme ihtimaline karşın kendi istikbalini, ırz ve namusunu korumak için olduğunu kendisi de kabul etse gerektir. Şimdi ne şekilde mümkündür? Devlet tarafından hüküm gönderip timar ve maaş verilmekle mi yoksa İstanbul’a davet edip yaramazlıklarına uygun bir çare ile mi olur? Sen benim güvenilir ve doğru bir hizmetkârımsın. Senin tedbirinin mükemmelliğine sonsuz mertebe inancım vardır. Senden umarım ki, hıyanetleri bu kadar ortada, velinimetlerine ve efendilerine fenalık kasteden, bütün kötülüklerin sebebi olan bu iki insanı yok etmek sevabın ta kendisidir. Belki bunun karşılığı olarak dünya ve ahirete ait güzel faydalar ve bol sevap bulacaksın. Uygun olan odur ki, bir yolunu bulup macun ile veya esrar ile veya başka bir yolla ikisini de acele olarak yok edesin. Benim yüce tahtım hizmetinde, Allah’a yemin olsun ki bundan önemli iş ve faydalı hizmet yoktur. Hem o bedbahtların yaptıklarının yazılı suretini ayrıntılı olarak hem de oğlumun macunları, afyon, afyon şurubu ve diğer keyif verici tohumları ne şe­kilde kullandığını ve ne zamandan beri buna başlamış olduğunu yazıp bildiresin. Fermanımın sana ne günde, ne zamanda, ne saatte vardığını; senin de ne zaman işe koyulduğunu ve ortadan kaldırma yollarından hangisini tercih ettiğini yazıp bildiresin. Son derecede uyanık ve dikkat üzere olasın ki, fermanın içeriğinden senden başka kimse haberdar olmaya. Fermanımı okuyanlar orada söylenenlerin gerçekliğini ve doğruluğunu kabul edip, gereğine göre davranıp başka türlü bir harekete girişmeyeler. 1479 senesi Nisan ayının 5. günü İstanbul’da yazıldı”.</span></p>

      <p class="Style11-1 para-style-override-24" xml:lang="en-US"><span class="Font-Style79-2" xml:lang="tr-TR">II. Mehmed, fermanında lalaya, şehzâdenin bu duruma gelmesinden dolayı suçun kendisinde olduğunu ve bunun cezasının da idam olduğunu söylüyordu. Ancak lala geçmişteki gerek kendisinin gerekse ailesinin hizmetleri dolayısıyla affedildi ve şehzâdeyi gizlice bu durumdan kurtarması emredildi.</span></p>

      <p class="Style11-1 para-style-override-15" xml:lang="en-US"><span class="Font-Style79-2" xml:lang="tr-TR">Lala Fenârizâde Ahmed Bey ise padişahın fermanını aldıktan sonra şu cevabı vermişti:</span></p>

      <p class="Style11-1 para-style-override-48" xml:lang="en-US"><span class="Font-Style79-2" xml:lang="tr-TR">“Ulu dergâha ve yüce divâna değersiz ve kıymetsiz kulun arzı budur ki:</span></p>

      <p class="Style11-1 para-style-override-11" xml:lang="en-US"><span class="Font-Style79-2" xml:lang="tr-TR">Gönderdiğiniz fermanın muhtevasında, şehzâde hazretlerinin adamlarından Mahmud ve Müeyyedzâde Abdurrahman isimli kimselerin bedbahtlıklarından dolayı ortadan kaldırılmalarının elzem olduğundan bahsedilmiş ve yok edilme­leri ne şekilde gerçekleşir ise geciktirilmeden yerine getirilmesi emredilmişti. Zikr olunan bedbahtların, söylenenlerden daha fazlasını yaptıklarında şüphe yoktur. Lakin şehzâde hazretleriyle size arz olunduğu kadar ilişkileri yoktur. Ve fermanınız üzere ortadan kaldırılmaları konusu şehzâde hazretlerine bildiril­diği takdirde, kabul edeceğinden emin olunduğundan kendisinden gizlemeyip olduğu gibi arz olundu. “Yerine getirilsin” dediğinde padişahımızın rızasına göre hareket edildiği, bütün gerçekliğiyle huzurunuza arz olundu.</span></p>

      <p class="Style11-1 para-style-override-48" xml:lang="en-US"><span class="Font-Style79-2" xml:lang="tr-TR">Kulunuz Ahmed”</span></p>

      <p class="Style11-1 para-style-override-11" xml:lang="en-US"><span class="Font-Style79-2" xml:lang="tr-TR">Gizli tutulan bu durum padişahın isteği doğrultusunda başarıyla bir so­nuca bağlandı. Lalanın mektubundan sonra Fatih’e bir mektup da Şehzâde Bâyezid’den geldi. Şehzâde kullandığı maddeleri zayıflamak amacıyla aldığını, ancak artık vazgeçtiğini belirterek af diliyordu. Babasının sert uyarısı üzerine bu alışkanlıklarından vazgeçen Şehzâde Bâyezid, tam tersine bir hayatın içine girerek sofu oldu. Osmanlı tarihinde de Veli Bâyezid diye anıldı.</span></p>

      <p class="KB" id="toc_marker-13-2"><span class="Font-Style80-1" style="font-size:1em;">Soru 2: II. Bâyezid tahta nasıl çıktı?</span></p>

      <p class="Style11-1 para-style-override-15" xml:lang="en-US"><span class="Font-Style79-2" xml:lang="tr-TR">Fatih’in üç oğlu olmuştu. Ancak ortanca oğlu Mustafa babasının sağlığında zehirlenerek öldürüldüğü için Fatih’in ömrünün sonlarında iki oğlu hayattaydı. Büyük oğlu Bâyezid, Amasya’da sancakbeyliği yaparken, küçük oğlu Cem’in görev yeri ise Konya idi.</span></p>

      <p class="Style11-1 para-style-override-15" xml:lang="en-US"><span class="Font-Style79-2" xml:lang="tr-TR">Fatih’in ölümünden sonra devlet adamları tahta kimin geçeceği konusunda ikiye bölündüler. Veziriazam Karamanî Mehmed Paşa, Şehzâde Cem’in tahta geçmesini arzu ediyordu. Ancak devlet adamlarının çoğunluğu Şehzâde Bâyezid taraftarıydı. Bu yüzden veziriazam Amasya’da bulunan şehzâde Bâyezid’e kapıcıbaşılardan Keklik Mustafa’yı, Cem’e de gizlice başka bir haberciyi gön­dermişti. Ancak Fatih’in ölümünün duyulması üzerine asker ayaklanarak, hükümdarın doktorunu ve veziriazamı öldürüp, evlerini yağmaladılar. Cem Sultan’ın merkezdeki tek destekçisinin ölmesi, olayların onun aleyhine ge­lişmesine sebep oldu. Şehzâde Bâyezid taraftarları, o gelene kadar vekâleten tahta İstanbul’da bulunan oğlu Şehzâde Korkud’u çıkardılar. Cem’e giden ulak da, yolda Şehzâde Bâyezid’in kayınpederi olan Anadolu Beylerbeyi Sinan Paşa tarafından yakalanarak öldürüldü. Ulağın öldürülmesi, bulunduğu yer itibarı ile İstanbul’a daha yakın olan Cem Sultan’ın babasının ölümünü haber alıp bir an önce başkente gelmesine engel oldu.</span></p>

      <p class="Style11-1 para-style-override-15" xml:lang="en-US"><span class="Font-Style79-2" xml:lang="tr-TR">Şehzâde Bâyezid’e gönderilen haberci ise 8 gün sonra Amasya’ya var­mıştı. Babasının ölüm haberini alan Bâyezid ertesi gün yola çıktı ve 9 gün sonra İstanbul’a ulaştı. Taht mücadelesinde kardeşine çok büyük bir üstünlük sağlamıştı.</span></p>

      <p class="KB" id="toc_marker-13-3"><span class="Font-Style80-1" style="font-size:1em;">Soru 3: II. Bâyezid’in hükümdarlığında babası Fatih Sultan Mehmed devrine nasıl bir tepki oluştu?</span></p>

      <p class="Style11-1 para-style-override-17" xml:lang="en-US"><span class="Font-Style79-2" xml:lang="tr-TR">II. Bâyezid tahta geçince Fatih dönemine büyük bir tepki oluşmuştu. Fatih ömrünün son yıllarında mülk ve vakıf toprakların önemli bir kısmını timar sistemine dahil etmişti. Bundan amacı bitip tükenmek bilmeyen askerî faaliyetler için kaynak sağlamaktı. Bu siyaset yüzünden mağdur olanlar ise Amasya’da şehzâde Bâyezid’in etrafına toplanmışlardı. Amasya Fatih’in yaptığı işlere muhalif olanların toplandığı bir mekân hâline gelmişti. Şehzâde baba­sının vakıf ve mülklerle ilgili getirdiği yeni düzenlemeyi ağırdan almış, ayrıca İstanbul’a gönderilmesi istenilen bir tüccarı da teslim etmemişti. Bu yüzden de babası ile arası bozulmuştu.</span></p>

      <p class="Style11-1 para-style-override-13" xml:lang="en-US"><span class="Font-Style79-2" xml:lang="tr-TR">Bâyezid padişah olduktan sonra babası zamanında devletleştirilmiş top­rakları sahiplerine geri verdi. Fatih’in hükümdarlık döneminde 5 defa paranın değeri düşürülerek hazinenin gelirleri artırılmış, ancak bu durum asker ve halk arasında hoşnutsuzluk yaratmıştı. Bu yüzden Fatih’in ölümünden sonra tahta çıkan oğlu Bâyezid’e babasını değil, dedesi II. Murad’ı örnek alması tavsiye edilmişti. Bâyezid devrinde Fatih’in yaptığı birçok işten vazgeçildi. Avrupalı res­samlar tarafından yapılan resimler saraydan çıkarılarak pazarlarda satıldı.</span></p>

      <p class="Style11-1 para-style-override-15" xml:lang="en-US"><span class="Font-Style79-2" xml:lang="tr-TR">Fatih ile oğlu arasındaki uyumsuzluktan dolayı II. Bâyezid’in babasının ölümünde rolü olduğu iddiaları da vardır. Şehzâde Bâyezid’in, Veziriazam Karamanî Mehmed Paşa’nın, Cem Sultan lehindeki teşebbüsleri yüzünden, hekimbaşı Acem Lari’yi kullanarak babasını zehirlettiği söylenilirse de, kanıt­lanmamış bir iddiadır.</span></p>

      <p class="KB" id="toc_marker-13-4"><span class="Font-Style80-1" style="font-size:1em;">Soru 4: II. Bâyezid devrinin siyasal olayları nelerdir?</span></p>

      <p class="Style11-1 para-style-override-15" xml:lang="en-US"><span class="Font-Style79-2" xml:lang="tr-TR">Cem Sultan hadisesi ve Fatih dönemindeki bitip tükenmek bilmeyen fetih hareketlerinden dolayı Bâyezid devrinde gazâ faaliyetlerine bir süreliğine ara verilmişti. Bu yıllarda daha ziyade akıncılar gönderilerek Dalmaçya ve Tuna kıyıları yağmalandı. 1483’te Hersek tam olarak Osmanlı hakimiyetine geçti.</span></p>

      <p class="Style11-1 para-style-override-31" xml:lang="en-US"><span class="Font-Style79-2" xml:lang="tr-TR">Fatih döneminde Osmanlı hakimiyetine giren Kırım Hanlığı ile kara bağlantısı yoktu. Bunun sağlanması için Boğdan’ın elinde bulunan Kili ve Akkirman’ın alınması gerekiyordu. Fatih döneminde buna teşebbüs edilmiş, ancak Stefan Çel Mare karşısında başarılı olunamamıştı. Çel Mare’nin Osmanlı topraklarına saldırıları üzerine harekete geçildi. Macaristan iç meseleler ile ilgilendiği için Stefan Çel Mare’ye yardım edecek durumda değildi. Edirne’den yola çıkan Osmanlı ordusu 1484 yazında rahatlıkla Kuzeybatı Karadeniz’in iki önemli kilit noktasını, Kili ve Akkirman’ı fethetti. Bunun üzerine Stefan Çel Mare Osmanlı hakimiyetini tanıdı. Boğdan ve Macaristan, Karadeniz üzerindeki ticaret imkânlarını kaybettiler. Kırım’la kara bağlantısı kuruldu.</span></p>

      <p class="Style11-1 para-style-override-15" xml:lang="en-US"><span class="Font-Style79-2" xml:lang="tr-TR">Bu sefer ile Boğdan ve Eflak üzerinde Osmanlı hakimiyeti kuvvetlendi. Çel Mare daha sonra ayaklandıysa da başarılı olamadı. 1503’te yapılan antlaşma ile Macaristan ve Lehistan Osmanlı fetihlerini tanıdılar ve iki voyvodalık kesin olarak Osmanlı İmparatorluğu’na tâbi oldular.</span></p>

      <p class="Style11-1 para-style-override-18" xml:lang="en-US"><span class="Font-Style79-2" xml:lang="tr-TR">Fatih’in son yıllarında gerginleşen Osmanlı-Memlük ilişkileri II. Bâyezid zamanında daha da kötüleşti. Memlükler, Dulkadir Beyliği’ne müdahale edince, Alaüddevle Bey Osmanlılar’dan yardım istedi. Osmanlı kuvvetleri Memlük top­raklarına girince iki devlet arasında 1485’ten 1491’e kadar 6 yıl sürecek bir savaş çıktı. Yapılan savaşlarda Osmanlı ordusu Memlükler karşısında zor duruma düştü. İlk savaşları Memlükler kazandı. Ancak iki devlet de bu savaşlarda asıl ordularını kullanmamışlardı. Memlükler üstünlük elde etmelerine rağmen kendi iç meseleleri ve maddî durumlarındaki olumsuzluklar yüzünden başarılarının devamını getiremediler. Suriye’de bir salgın hastalığın ortaya çıkması ve kıtlık yaşanması üzerine iki devlet arasında 1491 Mayıs’ında antlaşma yapıldı.</span></p>

      <p class="Style11-1 para-style-override-15" xml:lang="en-US"><span class="Font-Style79-2" xml:lang="tr-TR">Cem Sultan hadisesini kullanan Venedik, 1482’de yaptığı bir antlaşma ile Osmanlılar’a vergi vermeyi bırakmış ve ticarî imtiyazlarını artırmıştı. Ancak Mora ve Ege’de iki devlet arasında çekişme vardı. 1490’lı yıllara gelindiğinde Anadolu’daki Türkmenler arasında devlete karşı olumsuz bir tavır oluşmuştu. Bu durumun daha geniş kitlelere yayılmaması ve devletin birliğini toplaması için Hristiyanlar’a karşı bir savaş gerekiyordu. Cem Sultan’ın ölümünden sonra Venedik baskı altına alındı. Venedik tüccarlarının Osmanlı ülkesinden tahıl alması yasaklandı. Bazı Venedik gemileri zapt edildi. Venedik’in Dalmaçya’daki topraklarına akınlar yapıldı.</span></p>

      <p class="Style11-1 para-style-override-17" xml:lang="en-US"><span class="Font-Style79-2" xml:lang="tr-TR">Venedik bütün bu olanlara rağmen Osmanlılar’a karşı savaş açmamıştı. Ancak Fransa ile antlaşma yapınca Osmanlılar bunu savaş sebebi olarak kabul ettiler. 1494 Temmuz’unun başlarında başlayan savaşta Osmanlı donanması, kara birliklerinin desteği ile 28 Ağustos’ta İnebahtı’yı fethetti. Mora’da daha önce fethedilemeyen Modon ve Koron alındı. Bu yerler Fatih döneminde ele geçirilemeyen kilit noktalardı. Bu kalelerin ele geçirilmesi Ege Denizi’nde tam bir hakimiyet kurma açısından önemlidir.</span></p>

      <p class="Style11-1 para-style-override-15" xml:lang="en-US"><span class="Font-Style79-2" xml:lang="tr-TR">Osmanlı kuvvetleri Hırvatistan ve Dalmaçya’ya girdi. Venedik, Osmanlılar karşısında dayanamıyordu. Papa’nın Haçlı seferi düzenleme teşebbüsleri de fazla başarılı olamadı. Milano ve Napoli gibi İtalya şehir devletleri, Osmanlılar’dan aldıkları ticaret imtiyazları yüzünden tarafsız kalmışlardı. Lehistan ve Boğdan’la yapılan antlaşmalarla bu iki devletin de tarafsızlığı sağlandı.</span></p>

      <p class="Style11-1 para-style-override-18" xml:lang="en-US"><span class="Font-Style79-2" xml:lang="tr-TR">Papanın çabalarıyla kurulan Haçlı donanması 1501’de Ege’ye geldi. Donanma Venedik, Papalık, İspanya ve Fransa gemilerinden oluşuyordu. Osmanlılar denizlerde yeterince kuvvetlenemedikleri için bu donanmayı engelleyemediler. Midilli düştü. Ancak bir fırtınanın donanmayı dağıtması ve Haçlı kuvvetleri arasındaki anlaşmazlıklar yüzünden Osmanlılar açısından tehlike büyümedi. Ekonomik açıdan iyice zor duruma düşen Venedik’in barış istemesi üzerine, Lehistan’ın aracılığıyla iki devlet arasında 1502’de antlaşma imzalandı.</span></p>

      <p class="Style11-1 para-style-override-19" xml:lang="en-US"><span class="Font-Style79-2" xml:lang="tr-TR">II. Bâyezid devrinde İspanya’daki Müslümanlar iyice zor duruma düşmüştü. Aragon ve Kastilya baskısı yüzünden İspanya’daki son Müslüman toprağı Gırnata düşmek üzereyken Cem meselesi ve Osmanlılar’ın deniz gücünün zayıflığı yüzün­den Endülüs’ten gelen yardım isteklerine olumlu cevap verilememişti. 1492’de Gırnata’nın düşmesi üzerine yardım istekleri iyice arttı. Fakat bu isteklere sadece Akdeniz ve Afrika’da faaliyet gösteren Türk korsanları ile cevap verilebildi.</span></p>

      <p class="Style11-1 para-style-override-14" xml:lang="en-US"><span class="Font-Style79-2" xml:lang="tr-TR">II. Bâyezid devrinde büyük fetihlerin yapılmaması bir eksiklik olarak gö­rülür. Fatih ve Yavuz gibi iki büyük fütuhatçının arasında kalan hükümdarlık dönemine de bu yüzden fazla olumlu bakılmaz. Ancak Fatih’ten sonra fazla fütuhat yapılmaması devletin sağlamlaşması açısından olumlu olmuştur. Bu dönemde daha önce fethedilen yerlerde Osmanlı düzeni oturtulmuş, Osmanlı devlet teşkilatı ve askerî yapısı da gelişmiştir.</span></p>

      <p class="KB" id="toc_marker-13-5"><span class="Font-Style80-1" style="font-size:1em;">Soru 5: II. Bâyezid devrinde Safevi tehlikesine karşı nasıl ön­lem alındı?</span></p>

      <p class="Style11-1 para-style-override-15" xml:lang="en-US"><span class="Font-Style79-2" xml:lang="tr-TR">II. Bâyezid’in hükümdarlığının son yıllarında Anadolu’dan giden Türkmenler’in kurduğu Safevi Devleti, Osmanlılar için bir tehlike arz etmeye başlamıştı. Şah İsmail’in halifelerinin Anadolu’daki Türkmenler arasında yaptığı propaganda İran’a büyük bir göçe sebep olmuştu. Şahın tesiri Rumeli’ye doğru yayılıyordu. Hasta olan II. Bâyezid bu tehlikeyi önleyebilme hususunda düzgün adım atamadı. Sadece bazı ufak tedbirler alındı. Bunlar propaganda aracı olarak kullanılan Safevi paralarının Osmanlı ülkesinde bulunmasının yasaklanması, Türkmenler’in İran’a göç etmesinin önlenmeye çalışılması ve 16 bin Türkmen’in Mora’ya sürülmesiydi. Ancak bunlar yeterli olmadı. Tehlikenin farkına varan Trabzon Sancakbeyi Şehzâde Selim kendi başına Safevi topraklarına akın yaptı. Şah İsmail’in durumu şikâyet etmesi üzerine, babası tarafından azarlandı.</span></p>

      <p class="Style11-1 para-style-override-18" xml:lang="en-US"><span class="Font-Style79-2" xml:lang="tr-TR">1511 Nisan’ında büyük bir ayaklanma meydana geldi. Temmuz’a kadar süren Şahkulu isyanı sırasında Antalya’dan Bursa’ya kadar olan bölge yakılıp, yıkıldı. Osmanlı orduları Türkmen ayaklanmacılar karşısında birkaç defa mağ­lup oldular. Tokat’ta hutbe Şah İsmail adına okundu. İsyan zorlukla bastırıldı. Veziriazam Hadım Ali Paşa da bu ayaklanmayı bastırırken şehid düştü.</span></p>

      <p class="KB" id="toc_marker-13-6"><span class="Font-Style80-1" style="font-size:1em;">Soru 6: II. Bâyezid devrinde Türk denizciliği nasıl gelişti?</span></p>

      <p class="Style11-1 para-style-override-15" xml:lang="en-US"><span class="Font-Style79-2" xml:lang="tr-TR">II. Bâyezid devrinin en önemli olaylarından birisi Osmanlı denizciliğinin gelişmesidir. Fatih döneminde donanmada bazı gelişmeler olduysa da Osmanlı denizciliği esas itibariyle oğlu zamanında teşekkül etti. II. Bâyezid’den önce Os­manlı donanması daha ziyade nakliye ve kara kuvvetlerine destek gücü olarak görev yapıyordu. Bu dönemdeki gelişmeler sayesinde bir harp kuvveti hâline geldi.</span></p>

      <p class="Style11-1 para-style-override-49" xml:lang="en-US"><span class="Font-Style79-2" xml:lang="tr-TR">Akdeniz’in en büyük deniz gücü olan Venedik ile başa çıkabilmek için donanmanın geliştirilmesi gerekiyordu. Özellikle 1489’da Venedik’in Kıbrıs’a hakim olması Osmanlı açısından olumsuz bir durumdu. Bu olumsuzluğu ortadan kaldırmak için harekete geçen sultan ilk olarak Akdeniz’de faaliyet gösteren Kemal Reisi, 1495’te Osmanlı İmparatorluğu’nun hizmetine aldı. Kemal Reis, Osmanlı donanmasını yeniden teşkilatlandırdı. Akdeniz ve Afrika’da faaliyet gösteren birçok Türk denizcisini Osmanlı hizmetine aldı. Tersane sayısı çoğal­tıldı. Osmanlı donanması için daha büyük gemiler yapıldı. Kalyon sınıfından “göke” isimli gemiler ilk defa bu dönemde Osmanlı donanmasında görülür. Gemilerde uzun menzilli toplar kullanılmaya başlandı. Bütün bu gelişmelerin sayesinde Venedik’in Mora’daki üstleri fethedilebilmiştir.</span></p>

      <p class="KB" id="toc_marker-13-7"><span class="Font-Style80-1" style="font-size:1em;">Soru 7: II. Bâyezid oğullarını öldürdü mü?</span></p>

      <p class="Style11-1 para-style-override-18" xml:lang="en-US"><span class="Font-Style79-2" xml:lang="tr-TR">II. Bâyezid’in sekiz oğlundan beşi hükümdarın sağlığında ölmüşlerdi. Osmanlı kaynakları bu şehzâdelerin sadece öldüğünü belirtip, nasıl öldükleri konusunda bir bilgi vermezler. XVI. yüzyılda Türkçe’den Almanca’ya çev­rilmiş ve daha sonra bazı ilaveler yapılan bir Osmanlı tarihinde bu konuda enteresan bilgiler bulunmaktadır.</span> <span class="Font-Style77-1" xml:lang="tr-TR">Haniwaldanus Anonimi</span> <span class="Font-Style79-2" xml:lang="tr-TR">olarak bilinen bu tarihin bugün orijinal Türkçesi mevcut değildir. Bu esere göre nikris hastalığı dolayısıyla hareket kabiliyetini kaybeden II. Bâyezid’in otoritesi sarsılmış; bu yüzden isyan eden Şehzâde Mahmud, Mehmed ve Şehinşah da babaları ta­rafından öldürülmüşlerdir. Bu bilgi başka kaynaklarda yer almaz. Bu yüzden doğru olup olmadığını tam olarak tespit edemiyoruz. Ancak sultanın hastalığı ve yaşlılığı yüzünden saltanatının son yıllarında Şehzâde Selim’in isyanından önce bir huzursuzluk ortamı olduğu anlaşılmaktadır.</span></p>

      <p class="KB" id="toc_marker-13-8"><span class="Font-Style80-1" style="font-size:1em;">Soru 8: Şehzâde Selim babasını nasıl tahttan indirdi?</span></p>

      <p class="Style11-1 para-style-override-18" xml:lang="en-US"><span class="Font-Style79-2" xml:lang="tr-TR">Trabzon Valisi Şehzâde Selim, II. Bâyezid’in hayatta kalan oğullarının en küçüğü olmasına rağmen en sert ve en gözü kara olanıydı. Devlet adamları arasında fazla taraftarı olmamasına rağmen, sert tabiatı yüzünden askerler tarafından beğeniliyordu. II. Bâyezid ve devlet adamlarının önemli bir kısmı ise padişahın büyük oğlu Ahmed’i tahtta görmek istiyorlardı. Ancak Şehzâde Ahmed, atak bir yapıda olmaması ve Şahkulu isyanı sırasındaki beceriksiz davranışları yüzünden askerler arasında fazla tutulmuyordu. Şehzâde Korkud ise âlim ve şair tabiatlı bir insan olmasından dolayı tahtı arzulasa da pek fazla şansa sahip değildi.</span></p>

      <p class="Style11-1 para-style-override-15" xml:lang="en-US"><span class="Font-Style79-2" xml:lang="tr-TR">Babasının ölümü hâlinde İstanbul’a bir an evvel gelerek tahtı ele geçirme şansına sahip olmak isteyen şehzâde Selim’in, Rumeli’de bir sancak isteği kabul edilmedi. I. Murad’ın oğlu Savcı Beyin isyanından sonra Rumeli’de şehzâdelere sancak verilmiyordu. Bunun üzerine Trabzon’dan ayrılan Şehzâde Selim, Kefe’ye geçip, burada kuvvet topladıktan sonra Rumeli’ye geldi. Baba ile oğul arasında, gidip-gelen elçilere rağmen anlaşma sağlanamayınca, ihtiyar padişah ordusunu toplayarak oğlunu Edirne yakınlarında karşıladı. Bu sırada araya giren Rumeli beyleri, şehzâdeye Rumeli’de Semendire, Alacahisar ve İzvornik sancaklarının verilmesini sağlayınca savaşılmadı. II. Bâyezid, Şehzâde Ahmed’i veliaht yapmayacağına dair bir ahidnâme de verdi. Fakat padişah bu ahidnâmeye rağmen Ahmed’i yerine geçirmekten vazgeçmedi ve Rumeli beylerini toplayarak, onlardan Şehzâde Ahmed’in padişahlığına itiraz etmeyeceklerine dair söz aldı. Ahmed’i yerine geçirip, kendisi de saltanattan çekilmek istiyordu. Ancak yeniçeriler, II. Bâyezid’in sağlığında başkasını padişah olarak görmek istemediklerini söyleyerek, bu durumu kabul etmediler.</span></p>

      <p class="Style11-1 para-style-override-18" xml:lang="en-US"><span class="Font-Style79-2" xml:lang="tr-TR">Bu gelişmeler üzerine tekrar harekete geçen Şehzâde Selim, Çorlu yakınla­rındaki Karışdıran ovasında babasının karşısına çıktıysa da, yapılan muharebeyi kaybederek Kefe’ye geri dönmek zorunda kaldı. Onun yenilmesi ile Ahmed’in tahta çıkma şansı çoğalmış gibi görünüyordu. İstanbul’a çağırılan Şehzâde Ahmed, Maltepe’ye kadar gelmişken, yeniçeriler ayaklanarak, taraftarlarının evlerini yağmaladılar. Saltanatın kimin olacağı artık padişahın değil askerin elindeydi. Bu sırada İstanbul’a gelen Şehzâde Korkud da taht mücadelesine karıştı. Askerler ona hürmet göstermekle beraber, onun hükümdarlığını iste­mediklerini, tahta Selim’in geçmesine taraftar olduklarını belirttiler. Asker gün geçtikçe büyüyen Safevi tehlikesini Selim’in ortadan kaldıracağına inanıyordu. Yavuz, daha önce Trabzon valisi iken Safeviler’e karşı babasının rızasını alma­dan askerî harekâtta bulunmuş ve bazı başarılar kazanmıştı.</span></p>

      <p class="Style11-1 para-style-override-15" xml:lang="en-US"><span class="Font-Style79-2" xml:lang="tr-TR">Kefe’den tekrar hareket eden Şehzâde Selim, Rumeli’ye geldiğinde askerler tarafından İstanbul’a davet edildi. Yavuz’un İstanbul’a gelmesine rağmen II. Bâyezid saltanattan çekilmeye hâlâ rıza göstermiyordu. Bunun üzerine 25 Nisan 1512’de Şehzâde Selim yeniçeri ve sipahilerle birlikte sarayın önüne geldi. Gürül­tülere dışarı çıkan padişah, askerin yerini oğluna bırakmasını istemesi üzerine tahttan çekilip, Selim’in padişahlığını kabul etti. Yavuz’un babasını devirerek tahtı ele geçirmesi, bu şekilde bir taht değişikliğinin Osmanlı tarihindeki ilk ve son örneğidir. I. Murad zamanında Savcı Bey babasına karşı ayaklandıysa da, başarılı olamamış ve sonunda yakalanarak kör edilmişti.</span></p>

      <p class="KB" id="toc_marker-13-9"><span class="Font-Style80-1" style="font-size:1em;">Soru 9: II. Bâyezid nasıl öldü?</span></p>

      <p class="Style11-1 para-style-override-14" xml:lang="en-US"><span class="Font-Style79-2" xml:lang="tr-TR">Tahttan çekildikten sonra yirmi gün İstanbul’da kalan II. Bâyezid, ömrü­nün kalan kısmını geçirmek üzere Dimetoka’ya doğru yola çıktı. Ancak buraya varamadan 26 Mayıs’ta yolda öldü. Yavuz ileride bir mesele çıkmasını önlemek için babasını zehirletmişti. Şehabettin Tekindağ, bu konuda yaptığı araştırmada II. Bâyezid’in zehirlenerek öldürüldüğü sonucuna varmıştır.</span></p>

      <p class="KB" id="toc_marker-13-10"><span class="Font-Style80-1" style="font-size:1em;">Soru 10: II. Bâyezid devrinin Osmanlı tarihindeki yeri nedir?</span></p>

      <p class="Style11-1 para-style-override-17" xml:lang="en-US"><span class="Font-Style79-2" xml:lang="tr-TR">Fatih Sultan Mehmed ile Yavuz Sultan Selim arasında II. Bâyezid’in hüküm­darlığı askerî başarılar açısından sönük kalır. Hatta bu yüzden ağabeyine göre daha atak bir yapıda olan Cem Sultan’ın padişah olmamasına hayıflananlar olur. Ancak herşey askerî başarı demek değildir. Ayrıca Cem Sultan meselesinin uzun süre II. Bâyezid’i meşgul etmesi, fetihlerin önünde önemli bir engel olmuştu.</span></p>

      <p class="Style11-1 para-style-override-15" xml:lang="en-US"><span class="Font-Style79-2" xml:lang="tr-TR">II. Bâyezid devrinde Osmanlı devlet yapısı gelişti ve Fatih döneminde fethedilen topraklarda Osmanlı düzeni kuruldu. Osmanlı denizciliği nakliye gücü yerine bir savaş aracı olarak gerçek manada bu dönemde ortaya çıktı. Osmanlı İmparatorluğu’nun XVI. yüzyılda dünya siyasetine yön verecek alt yapısı oluşmaya başladı.</span></p>

      <p class="Style11-1 para-style-override-22" xml:lang="en-US"><span class="Font-Style79-2" xml:lang="tr-TR">II. Bâyezid devri Osmanlı tarih yazıcılığı bakımından da son derece önemli bir dönemdir. Osmanlı İmparatorluğu’nda tarih yazıcılığı bu hükümdarın döneminde başlamıştır. Osmanlı tarihine ait teferruatlı bilgi veren asıl eserler II. Bâyezid devrinde yazılmışlardır.</span></p>

      <p class="Style11-1 para-style-override-18" xml:lang="en-US"><span class="Font-Style79-2" xml:lang="tr-TR">Bu dönemde II. Bâyezid’in emriyle İdris-i Bitlisî, ilk sekiz hükümdarı anlatan</span> <span class="Font-Style77-1" xml:lang="tr-TR">Heşt Bihişt</span> <span class="Font-Style79-2" xml:lang="tr-TR">isimli Farsça bir tarih kaleme aldı. Yine sultanın emriyle Türkçe bir tarih kaleme alan ve daha sonra devam ederek, eserini ilk on padişahın anlatıldığı 10 ciltlik bir tarih hâline getiren İbn Kemal ise Osmanlı tarihçiliğinde bir dönüm noktası oldu. İbn Kemal’in eseri ile ilk dönem Osmanlı tarihçiliği en önemli eserini verdi. Müellif daha önce yazılmış tarihlerde olduğu gibi tarihi birbiriyle ilgisi olmayan olaylar dizisi olarak değil, birbirine bağlı bir hadiseler zinciri olarak ele almıştı. Bir konuyu anlatırken onun meydana gelmesine sebep olan önceki hadiselerin de üzerinde durmuştu.</span></p>
    </div>
  </div>
</body>
</html>
