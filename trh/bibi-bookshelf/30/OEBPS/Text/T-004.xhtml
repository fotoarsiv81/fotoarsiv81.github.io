<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>
<body>
<h2>KONSTANTİN SURLARI</h2>

  <p>İmparator Büyük Konstantin 330’da şehrin kuruluşunu ilan etti. Küçük Bizans’ın ismi sonraki asırların uydurmasıdır. Konstantinopolis ismi İslam ve Türk dünyasında da Konstantiniyye olarak benimsendi.</p>

  <p>Bu şehrin bugün bilinen kara tarafı surları 5. yüzyılda İmparator Theodosius tarafından inşa ettirildi. Bu surlar hiç şüphesiz ortaçağların en kudretli askeri savunma tesisiydi. Bir yüzyıl boyu Konstantinopolis’i savunan Konstantin surları terk edildikten çok kısa süre sonra temellerine kadar yok oldu.</p>

  <p>Bu surların nereden geçtiği hakkında sadece tartışma vardı. Tek delil Zeyrek’te, caddenin kenarındaki tuğla örme duvarlardı. Onlara bile yangın duvarı diyenler vardır. Bütün ünlü Bizans uzmanları İstanbul şehrinin alanı ve yerleşme yoğunluğu üzerinde -bazıları çok gülünç olan- tasvirler yapmışlardır. Hatta bazıları nüfusu bir milyona çıkartmıştır.</p>

  <p>Arkeoloji tarihinde bazı kazılar önemli yanlışları düzeltir. Şunu iftiharla belirtmek gerekir ki Marmaray projesi sayesinde, Yenikapı’nın az ötesinde, Langa bostanlarını geçtikten sonra biraz daha batıdaki şantiye kazısıyla Theodosius Limanı ve Konstantin surları ortaya çıktı. Şehrin geç antik çağdaki, yani 4 ila 6. yüzyıllardaki tarihi topoğrafyası üzerine çarpıcı bir bilgi edindik.</p>

  <p>Kazılarda gemicilik tarihi bakımından önemli keşiflerde bulunuldu. 6. yüzyıldan kalma gemiler ortaya çıktı. Bunların korunması önemli ilmi yatırımları gerektiriyor.</p>

  <p>Liman Osmanlı dönemine kadar muhtemelen Bayrampaşa Deresi veya eski Lykos’un alüvyonuyla dolduğundan, burada Osmanlı tekneleri bulunamaz. Fakat Osmanlı dönemi için önemli bir buluş daha var. 17’nci yüzyılda buraya yerleştirilen bir Ermeni Mahallesi de ortaya çıktı.</p>

  <p>Marmaray, İstanbul’un ulaşımını kolaylaştıracak büyük bir proje. Ancak Sirkeci-Yenikapı arasında ilerledikçe yeraltında kalan bu gibi çarpıcı hazinelere toslamaya hazır olmalı. Bu büyük imtihanı acaba tarih şuuruna sahip uygar bir milletin sabrı ve fedakârlığı ile başarılı bir şekilde atlatacak mıyız, yoksa kabalık ve yıkıcılık mı yapacağız.</p>

  <p>Bazıları, “Adam sen de, buradan çıkacak Rum eserleriyle mi uğraşacağız?” diyebilir. Ama daha ilk aşamada karşımıza çıkan 17. yüzyıl Osmanlı konut mimarisinin örneğinden de anlaşılıyor ki, Marmaray kazıları sırasında Osmanlı İstanbul’u ve bugünün Türkleri için çok önemli olan yeraltı hazineleriyle karşılaşacağız. Kaybolan mezarlıkların şahideleri bunlardan bir kısmıdır. Merak ediyorum, bunları acaba ne kadar dikkatle toplayıp tasnif edecek ve değerlendireceğiz.</p>

  <p>Biz Bizans dediğimiz Konstantinopolis’in varisiyiz. Onun haritasını çıkarmak uzak Batı’da yaşayan Germenlerin, Frankların, Lombardların torunlarının işi olmamalıdır. Üstelik bunların bazıları çok saygın olsa da, bazıları dişe dokunur şeyler söylememiştir. Bu muhteşem İstanbul’un Osmanlı devrini de, Osmanlı öncesi devrinin eserlerini de biz bulmalı ve biz değerlendirmeliyiz.</p>
</body>
</html>