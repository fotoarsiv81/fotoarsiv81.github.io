<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h2>1915:<br/>ÇANAKKALE SAVAŞI VE SONRASI</h2>

  <p>Rusların Karadeniz’de döşediklerinden devşirilen mayınlar, Nusret gemisi tarafından büyük gizlilikle ve Boğazın ağzındaki dev düşman donanmasına hissettirilmeden Çanakkale Boğazı’nın ağzına döşenmişti. Gün ışığı ile birlikte başlayacak donanma hücumu, İtilaf Devletleri’nin Bouvet (Fransız) Irresistible ve Ocean (Britanya) gemilerinin mayınlara çarpıp batması ve ilk hezimeti yaşamalarıyla sonuçlandı.</p>

  <p>Agamemnon ve Nelson adını taşıyan, karma donanmanın iki önemli gemisi daha batmasa bile saf dışı kaldıkları için; Türklerin imparatorluğunun payitahtına Boğazlardan donanma ile geçerek zaferi kazanmak hayal olmuştur. Üstüne de neredeyse o yılın aralık ayına kadar devam eden kara savaşları ve görülmemiş bir savunma...</p>

  <p>Nusret’in başardığı operasyon Alman savaş kayıtlarında tahrif edilir; yani geminin komutanı güverte mühendisi Reeder’dir, tayfaları da Almanlar. Tıpkı savaş içindeki diğer başarıların aynı şekilde üstlenilmesi ve aksine Bronsart von Schellendorf’un genelkurmay başkanı olarak Ermeni Tehciri olayını üstünden atıp tamamen Enver ve Talat paşalara yüklemesi gibi...</p>

  <p>Birinci Cihan Harbi’nde Avrupa kıtası ve Ortadoğu bölgesi ilk defa cephe gerisindeki kitlelerin de savaşın sıkıntıları ve tahribatı içine çekildiğine şahit olmaktadır. Umumi seferberlikte askere alınan erkeklerin bir kısmı hayatlarında ilk defa çizme ve postal giymektedir. Evet 1900’lerin Viyanasında proleter semtlerinde ayakkabısız gezinen delikanlı görmek çok olağandı. Kışın kaput giyebilmek birçok genç için ancak rüyada mümkündü, oysa şimdi sırtlarındaydı.</p>

  <p>Bu kadar şeyi kim üretiyordu, nereden bulunacaktı? Milli savunmaların ödemeleri çoktan altın karşısında eriyen banknotlarla yapılmaktaydı. Harpten sonra insanlığın 3 bin yıllık ödeme sistemi çöktü ve değişmek zorunda kaldı. Kadınlar daha fazla üretim için, erkeklerin boşalttığı fabrikaları ve şirketleri doldurdu; bir daha da evlerine dönmedi. Avrupa sarsılıyordu. Sadece iktisadi değil, içtimai bakımdan da. Kadınlar kaçınılmaz olarak fabrika ve büro hayatına girmişti. Bizde dahi kadın memur alındı, hatırı sayıda kadın işçi ve amele taburları oluştu. Dokumacılık ve eğitimde Osmanlı kadını 19. yüzyıldan beri işçiydi.</p>

  <p>Böyle ortamlarda her şey keskinleşir. Milliyetçilik daha çok hırslandı ve örgütlendi, faşizme dönüştü ve 1918’den sonra Avrupa’nın işçileri eski sosyalizmleri değil, Rusya ile patlayan Bolşevizm’i önlerine koydular. Politikalar da insan ilişkileri de keskinleşmişti.</p>

  <p>Türkler bu büyük savaşta “vatan ve millet” mefhumunu II. Meşrutiyet’in nutukları ötesinde kurumlar olarak benimsedi. Köyler çiftçilerini, kasabalar zanaatçılarını bu savaşta kaybettiler, okullarda sınıflar boşaldı. 1922 Türkiye’si, 10 yıldır savaşan bir çilekeş milletin yurduydu.</p>

  <p>Birinci Cihan Harbi içinde, muhtelif milletlerin orduları kendilerine has tutumlarıyla ortaya çıktı. “Centilmen savaşçılar” diye bir mefhum kullanılır oldu. Savaşı adam gibi yapan, karşısındakinin kendi gibi savaşçı olduğunu unutmayan askerlerden kurulu ordular vardı. Yüzbaşı David Fallon’un, Çanakkale Savaşı’nı anlatan “The Big Fight / Büyük Kavga” adlı kitabını okuduğumuzda bunları görüyoruz. Yüzbaşı Fallon Almanları gaddar, fırsatçı askerler olarak niteliyor. Buna karşılık Türkler için “Bir şeytan gibi savaşır ama centilmendir, aciz olana saldırmaz ve dokunmaz” diyor.</p>

  <p>Doğu cephesinde de çatışmaya ara verildiği anlarda Rus ve Türk neferler birbirlerine karşılıklı olarak tütün, ekmek ve şeker atarmış. Fallon’un kitabında esir ve yaralılara Türklerin karşıdan su bile gönderdikleri yazıyor. 1918’de çıkan bu kitabı savaşın taze bir değerlendirmesi olarak görmek lazım.</p>

  <p>Hiç kuşkusuz birtakım ordular girdikleri yerde yağmacılık, sivil halkı sebepsiz yere katletmek, esir aldıkları askerleri bir müddet geçtikten sonra dahi eziyet ederek öldürmek gibi sefil hareketlerde bulundular. Savaş ananesi ve düzenli ordu geleneğine sahip olanlarla çetecilikten gelenler arasında fark olduğu ortaya çıktı.</p>

  <p>Buna rağmen birinci savaşın yarattığı tahribattan ders alınmadığı; 1939 Türkiye’sinin bu tarafsızlık konusundaki tek istisna olduğundan bellidir. Özellikle askeri anıların çevirileri yapıldıkça ve bilhassa bizde birinci harbe katılan büyükbabaların el yazmaları sandıktan çıkartılıp yayınlandıkça manzara daha iyi görülüyor.</p>
</body>
</html>