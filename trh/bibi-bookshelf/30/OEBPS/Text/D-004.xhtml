<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>
<body>
<h2>TÜRKİYE VE İTALYA</h2>

  <p>2006 yılı Türkiye ve İtalya ilişkilerinin 150. yılıydı. Bu önemli dönem resmi program ve etkinliklerle kutlandı. Hiç kuşkusuz bu İtalya Krallığı ve Osmanlı İmparatorluğu arasındaki ilişkilerin yıldönümüdür. Aslında İtalya ile Türkiye’nin ilişkileri bundan çok daha eskiye gider. Bizans zamanında Cenova ve Venedik’in İstanbul’da elçilikleri vardı. Venediklilerinkine “balio” (Osmanlı’da balyos denirdi), Cenovalılarınkine de “podesta” denirdi. Bunlar aynı zamanda başkentteki koloni halkının da valisi konumundaydı. Zira Pera denen bölgede bu cemaatin hukuki hakları, hatta Bizans devrinde para darbı yetkisi vardı. Osmanlı devrinde kuşkusuz bu imtiyazlar lağvedildi ve sınırlandı.</p>

  <p>Dünyada büyük devletler içinde daimi temsilci denen kurumu Italyanlar icat etmiştir. Italyan devletleri arasında da böyle daimi temsilcilikler ve sefaret sarayları vardı. Mesela Papalık nezdinde Roma’daki Venedik temsilciliği muazzam bir binada oturur. <i>Palazzo Venezia,</i> Mussolini’nin başbakanlık binasıydı. Bu kocaman yapının içinde Venedik temsilcisinin sadece kançılaryası ile oturacağını düşünmeyelim. Bina bugün bile sayısız salonlarıyla bir kültür merkezidir. O devirlerde de Roma’daki Venedikli tacirlerin deposu ve ticaret yeriydi. Herhangi bir başkentte Venedik ve Cenova temsilciliğinin bulunması o memleketin ticari itibarının yüksek olduğunu gösteriyordu.</p>

  <p>Bizans devrinde Venedik ve Cenova, ülkenin bütün ticaretine hâkimdi. Osmanlı döneminde ise bu eski devirdeki nüfuzları kırıldı. Fatih Sultan Mehmet’ten itibaren bu Italyan cumhuriyetlerinin doğudaki hâkimiyetleri darbe yemiştir. Akdeniz adalarında 16. yüzyılda Kıbrıs’taki, 17. yüzyılda Girit’teki koloniler Türkler tarafından ele geçirildi. 15. yüzyılda ise Fatih Sultan Mehmet devrinde Karadeniz’deki Cenova kolonileri Türklerin kontrolüne girmiştir.</p>

  <p>Başka şartlar hâkim olsa da, Osmanlı fütuhatının İtalya üstünlüğünü ağır bir biçimde sarsmaya başladığı açıktır. Venedik, Türklerin kâh dostu kâh düşmanıydı. Ama iki kuvvetin karşı karşıya gelmesinden İtalya çok kaybetti. Nihayet 1803’te Fransa Campo Formio Anlaşması’yla Venedik’i yuttuğu vakit, bu güngörmüş medeniyet merkezi, Adriyatik kraliçesi ortadan kalktı. O günün en etkili değişikliği de İstanbul’daki Venedik elçiliğinin Fransa tarafından ilhak edilmesidir. Bir müddet sonra Avusturya 1815 Viyana Kongresi ile Venedik’i ilhak edince talihsiz bina Avusturya sefareti haline geldi. Mütarekede şehre çıkan İtalyan birliklerinin ilk yaptığı iş, kendi malları olan Avusturya sefaretini işgal etmek ve Avusturya-Macaristan Büyükelçisi Marki Pallavicini ve maiyyetini binadan dışlamak oldu.</p>

  <p>Mütareke döneminde İtalya, müttefiklerine olan kızgınlığı yüzünden hem İstanbul halkıyla iyi ilişkiler kurmaya gayret etti, hem de Anadolu hükümetine el altından yardım bile etti. Cumhuriyetin ilanından sonra büyük devletlerin içinde fazla itiraz etmeden Ankara’ya taşınan da İtalyan elçiliğidir. Bu başkentin en güzel sefaret binasıdır ve karşılığında bugün sanat okulu olan Maçka’daki teknik lise adeta terk edilmek zorunda kalındı. D’Aranco’nun bir Rönesans lahdi biçimindeki bu binası inşallah daha hoş ve güzelliğine hizmet edebilir bir biçimde değerlendirilir.</p>

  <p>İstanbul bilhassa 19. yüzyılda göçmen İtalyanlarla doluydu. Beyoğlu’nun birçok binası İtalyan ustaların ve onların yetiştirdiği Rum ustaların eseridir. Şehirde bu maddi kalıntıları dışında birçok dil ve adet kalıntısı da vardır. Gemicilik terimleri dışında, İstanbul ve İzmir argosu da İtalyanca deyimlerle doludur; “mantenuta” (kapatma-metres) karşılığı olarak “montinata” veya “manita” diye geçer. “Alırım façanı aşağı” diyen adamların bu kelimenin “faccia”den geldiğini bildiklerini sanmayız. “Bu işin raconu böyledir” diyenler, “racon” kelimesinin İtalyanca “raggione”den geldiğini belki bilmezler. Zaten argoda kaynağı bilmek diye bir sorun yoktur.</p>

  <p>İtalya, Akdeniz dünyasında doğu ile batıyı birleştiren bir coğrafyadır. Venedik’te büyük kanalın bir tarafındaki Türk hanıyla karşı yakasındaki Alman hanı İtalya’nın ticaret hayatındaki rolünü de belirler. Buna rağmen Türkler tarafında bu hakikate değinen muhterem hocamız Şerafettin Turan ve Durdu Kundakçı’nın eserleri dışında göze çarpan bir eser yoktur. İtalyanların ise Türkiye ve İtalya ilişkileri üzerinde çok sayıda monografisi vardır. Hiç değilse bunlar çevrilmelidir. Bütün iktisat ve bankacılık terimleri İtalyanca’dır. Ancak son asırda İngilizce, İtalyanca’nın yerini almaktadır.</p>

  <p>Bugünkü İtalya geçmişteki İtalya gibi değildir. Ama Batı Avrupa’dan çok daha açık ve makul ilişkilerin hesabını kollayan bir topluluk olduğu kesindir. Türk-İtalyan ilişkilerinin sadece iktisadi ve siyasi değil, kültürel bakımdan da önem arz ettiği, bu ülkenin diline ve tarihine dikkatle eğilmemiz gerektiği tartışmadan uzaktır. Unutmayalım ki ilk devir Osmanlı tarihi bile büyük ölçüde Vatikan, Floransa, Cenova ve bilhassa Venedik arşivlerinde yatmaktadır. Bu uzmanlık dalı benimsenip, ismi geçen kaynak arşivler taranmadan Osmanlı tarihi üzerine sağlıklı eser yazılamaz.</p>
</body>
</html>