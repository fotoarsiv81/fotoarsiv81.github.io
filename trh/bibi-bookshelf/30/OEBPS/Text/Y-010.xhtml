<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h2>ERMENİ OLAYLARI VE ARŞİVİMİZ</h2>

  <p>Ermeni sorunu alevlendikçe bütün siyasiler, memurlarımız, okumuşlarımız arşivperver kesiliyor; dışarıda da Ermeni diasporası “Türkler arşivleri kapatıyorlar, açmıyorlar” diye kıyamet koparıyorlar. Aslında Ermeni tarihçi ve aydınların da önemli bir zaafı var; Türkçe öğrenip Osmanlı evrak ve neşriyatını incelemek yerine, bağırarak tarih yorumu yapmayı tercih ediyorlar. Aralarında “soykırım” tarihçileri çok ama bu nasıl olmuş diye işe girişecek Ermeni-Osmanlı tarihçisi yok... Bizim de Ermeni milletinin tarih boyu nasıl yaşayıp ne düşündüğünü takip edecek Ermeni uzmanımız iki tane genç çocuk. Arşivler karşılıklı açılsa da, kim ne okuyacak? Gene mevcut evrakı gayri-Ermeni ve gayri-Türk üçüncü taraf tarihçiler okuyacaklar. Aslında üçüncü taraf tarihçilerin yazdıklarıyla iş nereye gider bilmiyorum; az sayıda, sesini çıkarmayan ama samimi ve bilgilice yazanlar var; sadece alkışın iğvasına kapılıp partizanlık yapanlar var; çıkar için yazanlar var. Tessa Hoffmann gibi Alman istihbaratının uzmanı olarak yazanlar var. Yves Ternon gibi hayatının alkışı için yazanlar var.</p>

  <p>Arşivlerimizin atadan, dededen tasnifli olarak intikal edenleri ve tomar tomar saklanan kısımları var. 19. yüzyıl ve 20. yüzyıl başına ait evrakın tasnif edildiğini ve içinde ne olduğunu tümüyle bildiğini kimse söyleyemez. Bilinen ve tasnif edilen kısım vardır; bilmediğiniz ve tasnif etmediğiniz kısım vardır. Ermeniler ve arşivi bilmeyen taraftarları, Türk arşivleri kendilerine bırakılsa, Nürnberg tipi kanun tasarıları ve Enver, Talat, Cemal imzalı Ermeni imha emirleri veya Naziler’in ünlü Van See toplantısı zabıtları gibi evrak çıkartır zannediyoruz. Bu arşivlere mütarekede İngilizler, sonra da bir alay ecnebi tarihçi girdi. Osmanlı Devleti, Nazi Almanyası değil; Ermeniler de Berlin, Viyana Yahudileri değiller. Lâkin arşivler iki halkın trajik tarihini aydınlatır ve kışkırtıcıları insafa getirmeye yardımcı olur. Hakikatler akla kara gibi değildir, vicdanın ve yöntemin ölçüsü, puslu gerçeğe yaklaşmaya yardımcı olur.</p>

  <p>Osmanlı arşivlerini incelemeye başlayan bazıları, tasnif edilmeyen fonlardan derlenen ve seçilen bazı evrakın Ermeni dosyaları olarak ayrıldığını görecek; gerçi bunlar tarihçiye yardımcı olur ama bir konuyu inceleyen tarihçi her şeyden önce malzemesini kendi seçer, kendi düzenler ve yorumlar. Dünyada ressama renk seçtirip fırça kullandıracak adam yoktur; tarihçilere de arşivlerden yapılan derlemelerle yön veremezsiniz. Çıkan evrak okundukça tarihçiler bambaşka manzaralarla karşılaşıyorlar. Bu manzaralar Batı’daki bazı kalemşorların yazdıkları şeylere uymuyor ama bir imparatorluk yıkılırken onun uyruklarının birlikte yaşadığı trajedi, acemice girilen cihan harbinin getirdiği facialar daha iyi anlaşılıyor. Arşiv okununca üç günde iş aydınlanır zannedenler de var; böyleleri akciğer röntgeni ile tarihi evrakı aynı mahiyette değerlendiriyorlar. Arşiv, uzun araştırmaların ve zaman içinde sayısız tarihçinin sayısız farklı yorumunu besleyen bir kaynak, tarih-yazıcının alıştırma (T. Mommsen’in tabiriyle Übung) alanıdır. Arşivlerin ıslah ve tasnifini sadece Ermeni olayları vesilesiyle değil, uygar ve eski bir millet olarak düşünmeli; “iktisadi kriz” gibi yaveleri ve sözde mazereti bırakarak mali kaynak ayırmalı; hatta yurttaşlar olarak bağışta bulunarak bu önemli reformu gerçekleştirmeliyiz.</p>
</body>
</html>