<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h2>AVRUPA YOLUNDA TÜRKİYE</h2>

  <p>Ortanın sağından soluna siyasi partiler ve basınımız Türkiye’yi AB’ye sokmak için beraber davranıyorlar. Değişiklik milletlerin en masum isteğidir. Türkiye geçen asırda Avrupa devletiydi ve aslında Avrupa devletleri camiasından çıkmadı. Şimdi gireceğimiz bu birliklerin en sonuncusudur. Ama gelecekte yeni ve daha kapalı (az üyeli) bir Avrupa birliği de kurulabilir. Çünkü AB ülkelerinin içinde kuzeyli kamuoyu ve seçkinler genişlemeden şikayetçidir. Bundan sonra ne olacak? Bazılarının sandığı gibi Avrupa, Türkiye’yi dışlamıyor; geleceğin Türkiyesiz olmayacağını biliyor. Ancak Türkiye’yi pazarlıkta yüksek bedel ödemeye zorluyor. Bu bedelin bir sınırı var ve bedel ödememek için toplum, siyasiler ve medya ortak bir strateji ve üslup izlemeli. Bunu becerebileceğimiz şüpheli; Gümrük Birliği’ne girerken beceremedik, şimdi de dengeli gidemiyoruz. Mesela, parlamenter rejimin geleceğini dahi düşünmeden her türlü menfi sıfatı yakıştırdıklarımız, bir gecede “dev adamlar” oldu. Dahası 1920 Büyük Millet Meclisi üyeleriyle aynı sıraya kondu. “Tarih yazdılar” deniyor. Tarih yazmak mektup yazmaya benzemiyor, mürekkebi uzun zamanda kurur. Ne yazdıklarını çocuklarımız görecek, inşallah iyi sonuçlar görürler.</p>

  <p>Modern Avrupa’da varsaydığımız bazı vasıflar yok. Ama bir nitelik hep yaşıyor: olgunluk ve ölçü. Çocukluklarında anaokulunda el ele tutuşarak yaptıkları rondo, yoğun müzik dersleri ve çarşıda elektrikli hesap makinesi satılsa da “zihinden hesap” yaparak, diskoteklerden önce öğrenilen bir, iki, üçlü dansla ortalama Avrupalıda “ölçü” ve “itidal” denen meleke gelişmiştir: Çocukları bile bizimki kadar bağırıp çağırmaz, üniversite koridorları bizimki gibi pazar yerine benzemez ve böylesine ölçüsüz yergi ve övgüler de “gülünç” görülür. Gazetelerdeki “ak ve kara üsteli” ilanlarla Avrupa demokrasisine girilmez.</p>

  <p>Bir noktaya daha açıklıkla değineceğim. Tanzimat ve Islahat Fermam’nı ilan ettiren devlet kadrolarıyla, bugünküleri mukayese etmek; tarihe de siyasete de ihanet olur. Onlar ciddi ve nitelikli kadrolardı. 22 saatte geçirilen kanunlar ileride ne gibi sorunlar çıkartır, tasavvur dahi etmek istemiyorum. Mehmed Emin Ali Paşa, Fuad Paşa ve Mustafa Reşid Paşa gibi Avrupa devlet adamlarının (onlar da bugünkü Avrupa’nın sıradan devlet adamları değildi) şapka çıkardıkları kadrolara maalesef sahip değiliz. Paris konvansiyonuyla Avrupa’nın saldırısını önledik, hiç değilse geciktirdik. Bugün öyle bir tehlike yoktur. Yolun bundan sonraki kısmında bizi neler bekliyor, bilinmez ve kimler o beklenmedik olaylar ve gruplarla didişebilecektir.</p>

  <p>Bizim gireceğimiz Avrupa, 19. yüzyılın beşeriyet tarihini değiştiren Avrupa değil. O Avrupa çok şeyler başaran, uygarlığı bilimle kuran Avrupa’ydı. 20. yüzyılın Avrupası bu üstünlüğü çoktan kaybetti. İhtiyar, bezgin bir kıtadır. 19. yüzyıl Avrupası çok hain ve yağmacıydı, doğrusu bugünkü Avrupa bu vasfını da kaptırmak zorunda kaldı, artık daha güçsüz ve dahası mazisindeki şiddetten mahcuptur. Bu Avrupa Birliği 1960’ların Ortak Pazar ülkeleri denen altılı Avrupası da değildir. 1960’larda Ortak Pazar ülkeleri şık, temiz, müreffeh ve dedelerinin bıraktığı maddi ve manevi mirasla süslenmiş, olgun bir güzel gibiydi; bilhassa diplomatlarımız bu yüzden o dünyaya dahil olmaya can atıyordu. İşadamlarımız ise hesaba kitaba gelince buna cesaret edemediler. Bazıları, 1974’te birliğe giriş için mazeret beyanından dolayı, sadece Başbakan Ecevit’i suçluyorlar ki bu doğru değil... Onun olası isteğini sadece orta solcu danışmanlar değil, iş dünyamızın mensupları ve maruf diplomatlarımız da kırdılar. O zaman Avrupa’ya müracaat etsek Yunanistan da bizimle birlikte alınmayacaktı, dış siyasetimizde Yunanistan unsuru Demokles’in kılıcı olmaktan çıkacaktı.</p>

  <p>Bugünkü Avrupa artık o 1960’ların gizemli ve muhteşem mazisi olan güzeli değil; hele Almanya’nın bünyeye dahil ettiği ve edeceği kendi kültürel sahası olan Orta Avrupa ve Balkanlardan sonra pek de şık bir seyahat grubuna katılmayacağımızı bilmeliyiz. Çok insanın gözden kaçırdığı bir gerçek var: Türkiye de 1960’ların kırsal, fakir ülkesi değil. Kırk yılda önemli bir burjuvazi ortaya çıktı. Orta sınıfların eğitim seviyesi ve dünya görgüleri arttı. Artık dünyanın kıyısında değil, merkezinde kavga ediyoruz. Sorunlarımız dağ gibi yığılmış ama bunun yanında başardıklarımız da dağ gibi. Bu nedenle birliğe girdikten sonra biz de bu rengârenk kalabalığın içinde erimeyecek bir politika izlemeliyiz, oysa bugünkü politik kadroları ve hele yarım yamalak yetişmiş gayrı ciddi bürokratları nitelikçe değiştiremezsek, böyle bir tavrı ve politikayı zor götürürüz.</p>

  <p>En çok dikkat edeceğimiz konu eğitimdir. Avrupa, eğitimi gerileyen ve çözülen bir kıta. Bunu politikacılar da eğitimciler de itiraf etmek ne kelime, haykırıyorlar. Ama yine de bir çözüm gelmiyor. Avrupa’da İkinci Dünya Savaşı’ndan sonraki bilinçsiz sosyal demokrat politikalarla kuvvetli lise eğitimi cıvıdı. Üstüne neo-liberal politikalarla üniversiteler de berbat edildi. Bilhassa sosyal ve beşeri bilimler gibi mazide Avrupa’nın beşeriyete hediyesi olan dallar törpülendi. Garip ilkeler konuluyor; bütçe kısıntıları teşvik ediliyor. Türkiye bu ortak politikalara ve havaya uyarsa yeni kurulan başarılı üniversitelerine çok yazık olur. Beğenin veya beğenmeyin, İngiliz üniversiteleri haricinde bu kıtada Boğaziçi, ODTÜ, Galatasaray, Bilkent, Gülsüm Sağlamer’in ıslah ettiği İTÜ yok. Türkiye onlarca yıl öncesinden, ABD ve İsrail gibi ülkelerin yüksek öğrenim kurulularını model alarak ıslahata başladı. Artık meyvelerini de devşirmekte. Bu nedenle eğer şimdi yanaştığımız camianın yüksek öğrenimi ile benzeşirsek vay halimize; ancak “decadence” yani inhitatı taklit ederiz.</p>

  <p>Buna karşılık lise eğitimimiz 1950’lerden itibaren sahip olduğu eski Avrupa düzeyinden çok şey kaybetti. O konuda da ciddi reformlar yapmamız gerekir. Gerçi bütün dünyada orta eğitimde çöküş var; ama bu Milli Eğitim Bakanlığıyla biz ne Avrupa’ya ne de Asya’ya gidebiliriz.</p>

  <p>Çok ciddi olmamız gereken bir döneme girdik. Eskisinden daha etraflı düşünmek, tedbirler almak zorundayız. TBMM’de süratle geçirilen uyum kanunları ileride hukuk tekniği yönünden başımıza çok işler açabilir. Oturumlarda bu gözlendi; bir milletvekili Vakıflar Kanunu’nun lehinde konuşuyordu, savunmasını temellendirdiği tarihi bilgiler vahim hatalar içeriyordu. Avrupa’da hukukçular çok iyi tarih ve hukuk tarihi bilir. Başka bir muhterem milletvekilimiz Yahudi, Ermeni ve Rumlardan söz ediyordu. Bu üç topluluğun tarihimizdeki konumunu bilmiyor; belli ki seçim bölgesinde her üç cemaatten de kimse yok.</p>

  <p>Etnisite, azınlık vs. konularında bu kadar ezbere politika yapamayız. Çünkü Avrupa kıtası başta Germanik grup ve Macarlar olmak üzere yakın gelecekte aziz ülkemizi bu konularda hırpalamaya hazırlanıyor. Bu çekişmede hukukumuzu savunmak için bu konuları bilmek zorundayız. Karşı görüşlü gruplar ezbere konuşuyorlar. Patrikhane den Vatikan çıkmaz, çünkü Ortodoksi Katolisizm değildir. Parçalanmış bir dünyadır. Slavlık bu dünyaya hükmetmeye çalışıyor. Öte yandan bazı safdiller gibi Fatih Kaymakamı’na bağlı bir Patrikhane’den söz etmek de gülünçtür. Universal (cihanşümul) bir imparatorluğun istesek de istemesek de varisi olan b izler; ecdadın kurduğu idarenin ustalığını öğrenmek ve izlemek zorundayız.</p>

  <p>Kocaman bir kıta; İskandinavyalıyla Almanın, Italyan’la İspanyol’un birbirine benzemediği açık. Avrupalı kim? Göteburglu mu, Sicilyalı mı; Yunanlı mı, İngiliz mi? İspanya’nın köylüleri kuzey ülkelerinin hayatlarına getirdiği refaha “evet” ama hayat tarzına şiddetle “hayır” diyorlar. Bizim önce kültürel envanterimizi çıkarıp kimliğimizi saptamamız lazım.</p>

  <p>Bugünkü Avrupa kıtasının kültüründeki ortak yön artık maalesef Yunan-Latin kültürü değildir, o geriledi. Ortak yön sadece Amerikan tarzı hayat, giyim ve yemektir; ama Amerikan bürokrasisinin esnekliği, işletmeciliğinin yaratıcı yönleri Avrupa’ya topallayarak girmeye çalışıyor, daha doğrusu pek de giremiyor.</p>

  <p>Orta Avrupa ve Balkan ülkeleriyle birlikte AB üyesi olmak; sanıldığı gibi çok eğlenceli değil, sıkıntılı safhalar yaşatacaktır. Ne bu ülkelerin yaşlanan nüfus yapıları, ne olmayan dinamizmleri, ne de işletmecilik alanındaki kapitalist dünyaya intibaksızlıklarını göz önüne almadan bu arkadaşlarla geleceğe mutlu bir yolculuk yapacağımızı düşünmemeliyiz.</p>

  <p>Avrupa Birliği’ne giderken en önemli zenginliğimiz genç nüfusumuzdur; üstelik eğitim alanındaki sonsuz sorunlarımıza rağmen Türkiye nüfusunun üçüncü dünya ülkelerine göre eğitimli olduğunu unutmamalıyız. Bu nüfusu böyle birliklerin içinde dengesizce harcamaktan kaçınmalıyız. Zaman daha ne gibi sorunlar çıkarır bilinmez, ama ülkelerin geleceği için çizilen bu gibi planlar, ev değiştirmeye veya düğün yapmaya benzemez. Tarihimizi düzeltilmesi zor hatalarla inşa etmekten kaçınmalıyız. Heyecan değil; düşünmek, planlamak lazımdır.</p>
</body>
</html>