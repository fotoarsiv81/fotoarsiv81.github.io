<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>
<body>
<h2>SARAYLARIMIZ</h2>

  <p>Saraylarımız, son beş asırlık tarihimizin en önemli ve yaşayan belgeleridir. Maalesef Türk tarihi bu konuda günümüz insanına cömert bir miras bırakmamıştır. Topkapı Sarayı’ndan önceki Edirne sarayı harabe halindedir. Bursa Sarayı namalumdur, yeri dahi tartışmalıdır. Selçuklulara ait Konya’daki saltanat sarayı sadece Alâeddin tepesindeki bir duvar kalıntısından ibarettir. O kalıntıyı da iyi koruyamadığımız açıktır. Beyşehir’deki Kubad-Abad yazlık sarayının Prof. Dr. Rüçhan Arık’ın kazılarıyla mahiyeti ortaya çıkmıştır.</p>

  <p>Saray mirasımız korunamamıştır. Bu hazin durumda Türk hükümdarlarının, tekrarlanan yavan hükümlerin aksine, saraylardan çok camilere, medreselere, kervansaraylara, kışla, hamam ve köprülere önem vermesinin payı büyüktür. 12. yüzyıldan beri ayakta kalan muhteşem kervansarayların yanında bir hükümdar sarayı bile yoktur. Hükümdar sarayları daha mütevazıdır ve zamana dayanamamışlardır.</p>

  <p>Sivil mimari dediğimiz hususi konaklar da böyledir. Bursa’da Fatih’in doğduğu köşk denen bina dışında İstanbul’daki en eski konak İbrahim Paşa Sarayı’dır. 17. yüzyıl sonuna ait Amcazade Hüseyin Paşa Yalısı ise devletle kalabalık sayıdaki varisler arasında süren manasız pazarlık yüzünden, neredeyse Boğazın sularına gömülecek.</p>

  <p>Genellikle 19. yüzyıl sarayları ve kamu binaları ayakta kalmıştır ama 19. yüzyıla ait konakların da pek azı yaşamını sürdürebilmektedir. Bunları bırakınız Avrupa ve Rusya’nın burjuva ve aristokrat sınıf binaları, hidivler devrindeki Mısırlı zenginlerin konaklarıyla dahi mukayese edemeyiz. “Hırsız ve soyguncu Osmanlı yönetici sınıfı” nasıl tekrarlanan bir slogan haline gelmiştir ki ismi geçenlerin torunları bile o binalarda oturamıyor.</p>

  <p>Topkapı Sarayı’nın bazı bölümleri diğer kamu kuruluşlarına veya Tarih Vakfı gibi sivil kuruluşlara devredilmiş. Bunlar sorumsuz işlemlerdir. Selçuklu devrinden önceki Türk tarihini Emeviler ve Abbasiler devrinin kalıntıları kadar olsun aydınlatacak eser pek yoktur.</p>

  <p>II. Abdülhamid’in saltanatıyla özdeşleşen Yıldız Sarayı mali imkânsızlıklar ve kısmen bilinçsiz koruma politikaları yüzünden dağınık kuruluşlarca paylaşılmıştır. 31 Mart vakasından sonraki Yıldız Sarayı yağmasında bu mimari ünitenin ne derece zarar gördüğünü bilemiyoruz. Bu gibi değerlendirmeler ciddi envantere ve tespit raporlarına dayanarak yapılır. Fakat sarayın II. Abdülhamid devrinde oluşturulan zengin koleksiyonları ve bilhassa Balkanlar ve Ortadoğu halklarının yakın tarihi için birinci derecede önemi haiz resim albümleri İstanbul Üniversitesi’ne devredilmiştir.</p>

  <p>Bunların ne kadar iyi korunabildiğini burada söz konusu edecek değiliz. Lâkin mevcut kütüphanenin ilim âleminin istifasına sunulmasında halen tehir ve terahi yani geciktirme ve geçiştirme vardır.</p>

  <p>Dolmabahçe Sarayı dış görünüşündeki zarafet ve Boğaziçi’nin kazandırdığı ihtişam dışında çağdaşı Avrupa sarayları ile mukayese edilemeyecek bir hacim ve tevazudadır. Bu saraydaki hayat da adeta Topkapı Sarayı’nın ananesini muhafaza etmiştir. Yani sıkışık bir düzen, disiplinli bir hayat hakimdir. Bilhassa Sultan Abdülmecid ve Sultan Abdülaziz zamanlarındaki israf gürültüleri Sultan Abdülhamid devrinde adamakıllı tutumlu bir saray hayatına dönüşme nedenidir.</p>

  <p>Çırağan Sarayı geçirdiği yangından sonra harabeye döndü ama daha beteri, hizmet verdiği I. Meclis-i Mebusan’ın faaliyeti ile ilgili bütün arşivi de kül oldu. Çırağan Sarayı meşum bir saraydır. İçindeki Feriye Karakolu bugün restoran olarak kullanılıyor. İntihar mı cinayet mi? Tartışmaları halen sürüyor.</p>

  <p>Sultan Abdülmecid saltanatının yarısını muhtelif yerlerde yaşayarak geçirdi. Dolmabahçe Sarayı dışında, Ihlamur Kasrı gibi bir av köşkü, Haliç’i ve Marmara’yı seyretmek için Çarşamba’da Sultan Selim Camii yanındaki küçük köşk ve Topkapı Sarayı içindeki küçük Mecidiye Kasrı onun devrinde yapıldı. İstanbul’u seyretmeyi severdi. Bunlar bir imparatorluk için israf değildir. Almanya’daki küçük dükalıklarda bile daha fazlası yapılırdı.</p>
</body>
</html>