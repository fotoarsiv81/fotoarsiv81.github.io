<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
<h2>GEÇMİŞTEN GÜNÜMÜZE HARİCİYE</h2>

  <p>Dışişleri Bakanlığı her ülkede bürokrasinin en önemli ve en iyi yetişmiş uzmanlarından oluşur. Diğer iki bakanlık; kurmay subaylardan oluşan Savunma ile iktisat ve maliye uzmanlarından oluşan Maliye bakanlıklarıdır. Geçen yıllarda ABD Başkanı Obama ve yeni NATO Genel Sekreteri Rasmussen’i Türkiye’de ağırladık. İki politikacı arasındaki nitelik farkını görmek mümkündü. Obama eğitimli, etkileyici bir hatip ve arkasındaki gücü hoyratça değil ustalıkla kullanan bir lider; küstah, hatta mağrur olmamaya gayret ediyor. Rasmussen ise parti saflarında yetişen ama kurnazlığı politika sananlardan. Arkasındaki gücü fazla abartan bir politikacı. Dinler hakkındaki hoşgörüsünden söz ediyor; oysa ondan beklenen, bir rezalet için özür dilemesiydi. Kaçamak yaptı; bu ucuzluğun eski tabirle defter edilmesi gerekir.</p>

  <p>Büyük devletlerin dışişleri bakanlıkları her zaman için mükemmel kuruluşlar demek değildir. Bilgi ve beceri bakımından bir bakanlığın ardındaki gelenek önemlidir. State Department denen Amerikan Dışişleri Bakanlığı’nın elemanları ile Britanya hariciyesinin elemanları pek karşılaştırılamaz, ama Britanyalı diplomatların Amerikan hâriciyesini günü gününe besledikleri bir gerçektir. Şu kadarını söylemek lazım; bu ilişki kusursuz yürüyor. AB’de bu sürecin benzerini yürüten iki-üç devlet bulmak zor.</p>

  <p>Kim ne derse desin, rejim ne olursa olsun, İran’ın Dışişleri Bakanlığı her zaman için nitelikli elemanlar barındırır, iyi dosya tutar, unutmaz ve sorunları hadisesizce üretip muhataplarını yola getirmeye çalışır. Almanya gibi bazı büyük devletlerin ise diplomasi sanatı ve dışişleri örgütü için müspet tarihi rapor vermek zordur. Nereden öğrendiklerini tetkik etmek lazım; yeni kurulan İsrail gibi bir memleketin ve aynı yıllarda bağımsız olan Hindistan ve Pakistan’ın diplomasi kadroları yabana atılmayacak derecede niteliklidir. Türk hariciyesinin ise görevleri artıyor ve güçleşiyor. Eski bir devletin bütün tarihi yükünü taşıyor ve hiç de rahat olmayan bir bölgede hem Türkiye’nin, hem de yakınlığımız olan başka devletlerin huzurunu sağlamak zorunda kalıyoruz.</p>

  <p>Türk toplumunda Dışişleri Bakanlığı ve mensupları hakkında efsaneler dolaşır. Bu efsaneler bilhassa toplumumuzun fakir ve dışa kapalı dönemlerinde, hariciyeciler için “Avrupa başkentlerinde dolaşan, bir iş yapmayan, müracaatçı, vatandaşları istiskal eden, toplumuna yabancılaşmış insanlar topluluğu” gibi özetlenebilir. Hiç şüphe yok ki araştırma ve muhakemeyi az seven adamlar olduğumuz için bu bakanlığın tarihi, başardığı önemli işler ve güçlü diplomatlar üzerinde pek bilgimiz yoktur.</p>

  <p>Türk Dışişleri Bakanlığı ve örgütünün çok yeni olduğunu bizzat hariciyeciler bile söyler. En eskicileri bile Paris-Londra-Viyana ekseninde sefaretlerin açıldığı 1793 yılını verir. Oysa bu toptancılık; 1699 Karlofça Antlaşmasındaki ustaca görüşmeleri yapan Reis-ül küttab Rami Mehmed Efendi’nin ve yardımcılarının varlığını veya bütün 18. yüzyıl boyu Pasarofça’daki Belgrad Barışı’ndaki diplomatik manevraları, Avrupa devletleri ile sürdürülen yazışmaları izah edemez.</p>

  <p>Nihayet, sefaretler kurulduğunda yabancı dil bilmeyen bazı sefirlerin ardından gayet etkin çalışan bir “tercüme odası” çıkıp boşluğu doldurmuştur. Bu oda hep vardı; onun başarılarına tarih sayfalarında şahit oluyoruz, ama tam tarihini bilmiyoruz.</p>

  <p>Osmanlı hariciyesi 19. yüzyılda büyük diplomatlar yetiştirdi. Büyüklükleri bizim tarihimiz ölçüsünde değil, Avrupa tarihi ölçüsündedir. Mustafa Reşit Paşa, Kırım Savaşı’na III. Napolyon’u ustalıklı bir manevrayla dahil etmiştir. III. Napolyon, Fransa’ya pahalıya mal olan bu ittifak nedeniyle, Tanzimat’ın büyük Sadrazam ve Hariciye Nazırı’na tahammül edemiyordu ve Paris barış görüşmelerine katılmaması için diretti. Diğer büyük, Sadrazam ve Hariciye nazırı Mehmet Emin Ali Paşa idi; öldüğünde yazı takımları Avrupa diplomatları arasında kutsal emanet gibi adeta ihaleye çıktı. 19. yüzyılın büyük diplomatlarını tarihçiliğimizde Yılmaz Oztuna kadar kadirşinaslıkla zikreden pek yoktur.</p>

  <p>Osmanlı hariciyesi 19. yüzyıl başında yarı yarıya müslim ve gayrimüslim memurlardan oluşurdu. Gayrimüslimler içinde Rumlar, Ermeniler ve çok az sayıda Yahudi memur vardı. 19. yüzyıl sonunda Abdülhamid hariciyesinde Müslüman memur ve sefirlerin sayısı arttı. II. Meşrutiyet döneminde de bu eğilim devam etti.</p>

  <p>Ne var ki Osmanlı hariciyesinin gayrimüslim memurlarını, bazılarının bilmeden tekrarladıkları gibi yurtdışında sadakati şüpheli kişilikler olarak göremeyiz. İçlerinde Londra sefirimiz Kostaki Musurus Paşa gibi sadık, hatta Atina’da elçilik yaparken bu yüzden Yunan milliyetçileri tarafından suikaste uğramış olanlar vardı. Aristarchi Bey gibi dosyaları ve antlaşmaları derleyen, bilgi bankasını zenginleştirenler vardı. Şu sıralar Sinan Kuneralp Yanko Aristarchi evrakının yeniden üzerinde çalışıyor ve yayınlıyor.</p>

  <p>19. yüzyıl hariciyesi tercüme odasından çıkmıştır. O da klasik Osmanlı devrinin reis-ül küttab ve nişancı ofisinden. Reis-ül küttab denen zat, adı üzerinde katiplerin reisidir. Aslında kadastro işleriyle görevli ve Divan-ı Hümayun azası, nişancının yardımcısıdır. Lâkin bu görevinden dolayı başkente gelen sefirlerin yazışmaları ve dış devletlere gönderilen Türk elçilere verilecek nâmeleri kaleme aldırmakla görevlidir.</p>

  <p>Tesadüfi bir benzerlik mi, yoksa yol bir mi? 17. yüzyıl sonlarına kadar Moskova Rusya sının dışişlerine bakan memur da “Posolski Prikaz” yani sefaret kaleminin başı olan zattı, bizim reis-ül küttaba çok benzeyen bir kıyafet giyerdi ve görevleri de çok benzeşirdi. Görev iyi yapılırsa son derece iyi öğrenilir; mesela Rus çarlarının unvanını, bizim nâmelerdeki kadar doğru çeviren hiçbir Avrupa devleti hariciye ofisi yoktur. Yenik olarak girdiğimiz Karlofça Antlaşması görüşmelerinde Rami Mehmed Efendi (sonraki Sadrazam Paşa) ve yardımcılarının marifeti temelsiz değildir.</p>

  <p>Tercüme odası, başta Fenerli Rum Beyleri olmak üzere imparatorluktaki gayrimüslimlerin elindeydi. Bunlar Fransızca, İtalyanca ve Osmanlı Türkçesini de gayet iyi bilirlerdi. Yunan ayaklanmasına kadar tercüme odasındaki Fenerli Rum hakimiyeti yerini Ermeni memurlara ve Müslümanlara bıraktı.</p>

  <p>Müslümanların içinde Ahmet Vefîk Paşa’nın dedesi olan Bulgarzade Yahya Efendi ve oğlu Ruhuddin Efendi göze çarpar. Bu muhtedi aile Yunancayı iyi bilirdi, Ahmet Vefîk Paşa da eskisi ve yenisiyle bu dili konuşan kavimden hiç hoşlanmazdı. O Paris’te Saint-Louis Lisesi’nde okudu; tercüme odasında herkes onun kadar şanslı değildi. Kör makasla mukavva kesercesine büyük zahmetlerle dil öğrenirlerdi. Fakir bir aileden gelerek kalemde yetişen Mehmed Emin Ali Paşa, Fransızcayı o kadar iyi öğrenmişti ki Lamartine onun Fransa’da okuduğunu sanıyordu. Galiba Fransa’ya doğru dürüst gitmemişti bile.</p>

  <p>Osmanlı İmparatorluğu’nda dışişleri bakanlığının kurucusu Sultan II. Mahmud’dur. 1836’da reis-ül küttabın ofisini Nezaret-i Umuru Hâriciyeye çevirdi.</p>

  <p>Rusya, Osmanlı imparatorluğu ve İran’da hariciye nezaretleri çok önemlidir. İran’da hariciye, harbiye nezaretinden bile daha düzgün ve tam bir şekilde kurulmuş, dış merkezlerde elçilikler ve konsolosluklar açılmıştı. Endüstri ve ticaretin Batı Avrupa kadar gelişmediği bu imparatorluklarda memur sıkıntısı çekilirdi ama hariciye nezaretleri bunun dışındaydı.</p>

  <p>Her üç imparatorlukta da devletin ve cemiyetin en seçkin insanları buralarda yer alırdı. Bizim Tanzimat büyüklerine “Ecnebi sefaretlerin ajanı paşalar” demek gibi ham üsluplu bir karalamayı, İran hariciyesinde de mesela Londra Sefiri Mirza Melkom Han için yapıyorlar. Rusya hariciyesinin tarihi için bu haksızlık yapılmıyor çünkü onlar tarihi daha iyi değerlendiriyorlar.</p>

  <p>Hiç şüphe yok ki yurtdışındaki Osmanlı temsilcilikleri Batı Avrupa’nın büyük devletleri gibi kendi uyruklarının ticari işlemlerini, yatırımlarını ve imtiyazlarını izlemek ve sahiplerin hukukunu korumakla uğraşamadılar. Bununla birlikte siyasi yönden etkinlik devam etmiştir. Şahsen Osmanlı şehbenderlerinin, yani konsoloslarının Hicaz demiryollarına bağış toplamak, okullar ve cemiyetlerin faaliyetlerini desteklemek gibi etkinliklerin yanında; bazı halde mahalli Müslüman önderlere Osmanlı pasaportu vererek, bizdeki yabancı konsolosların yaptığı gibi onlara bir nevi himaye sağladıkları açıktır.</p>

  <p>Kurtuluş Savaşı sırasında Osmanlı Devleti’nin her yaştan hariciye memuru Ankara’ya hizmetlerini sundu. Mesela Paris’te, Fransa ile olan Ankara müsalehasından sonra iki büyükelçilik vardı: İstanbul ve Ankara hükümetleri. İstanbullu Muhtar Bey ile Ankaralı Ferit Bey’in (Tek) zaman zaman birlikte hareket ettikleri, hatta Ankara temsilcisinin ziyafetler için Muhtar Bey’den servis takımları ve koltuk ödünç aldığı dahi bilinir. Lozan’da da hariciye kadroları oldukça bilgili hareket ettiler.</p>

  <p>Birinci Dünya Savaşı’ndan alınan dersler ve aşırı infiratçı politika yüzünden ikinci büyük savaş sırasında bazı faydalı projelerin bile hasıraltı edildiği bilinir. Mesela Kalust Gülbenkyan’ın bize bağışlamak istediği nefis koleksiyonu kabul etmekte tereddüt gösterdiler ve koleksiyon Lizbon’a gitti.</p>

  <p>İkinci Dünya Savaşı boyunca Türkiye mihver devletleri ve müttefikler arasında savaş alanına dönüştü. İki taraflı baskı vardı. Türkiye Dışişleri’nin çok ilginç oyalama taktikleri görülür. Mesela Numan Menemencioğlu ve Saraçoğlu sanıldığı gibi Alman taraftarı değildiler, Almanları oyalıyorlardı. Bunu Selim Deringil’in tezinde de görmek mümkündür.</p>

  <p>Obama’nın ziyareti sırasında, İstanbul’un bir dünya merkezi olduğu görüldü. Mesela Başkan Tophane-i Amire’de gençlerle toplantı yaparken üç kilometre ötede Galatasaray Üniversitesi’nde Paris Belediye Başkanı, renkli politikacı Bertrand Delanoe öğrenci ve hocalara hitap ediyordu. Türkiye muhtelif politikaların, üstelik de eskisi gibi bakanlık kapıları ardında değil, medya ve halk önünde kesiştiği bir yer oldu. Dışişlerinin görevini ve dış politika kadrolarının önemini kavrayamayanların gelişmelerin altında kalacağı çok açıktır.</p>

  <h3 id="sigil_toc_id_5">Diplomasi ve Dışişleri Bakanlığı tarihi üzerine kitaplar</h3>

  <p>Dışişleri örgütümüz ve diplomasi tarihimiz eski ve ilginçtir çünkü Türkiye eski bir devlettir. Bununla birlikte batıdaki uygar milletlerin bütün ayrıntılarıyla bildikleri diplomasinin son beş asrı bizim bilincimizde efsanevi “fragment” dediğimiz parçalar halindedir. Son asır ise daha da beteri, yanlış ve abartılı yorumlara konu olmaktadır. Tek çaresi araştırmadır.</p>

  <p>Araştırma deyince Osmanlı Hariciye arşivlerinin ve Cumhuriyet Dışişleri arşivlerinin kullanılması gerekir. Oysa her iki kurum da feci durumdadır. Osmanlı Hariciye Nezareti arşivleri son zamanlarda düzenlenmeye başladı, Cumhuriyet dönemi arşivlerimizin ise bakanlık dışı kimselere gösterilecek durumda olmadığı anlaşılıyor.</p>

  <p>Türkiye’de dışişleri tarihi üzerindeki kayıtlar maalesef daha çok hatırattır. Osmanlı Hariciye Nezareti’nin geçen asırda yayımladığı “Sâlnâme-i Nezâret-i Hâriciyye” bakanlığın o günkü şubelerini ve kadrolarını tasvir eden albümlerdir. Bu seride Osmanlı hariciye örgütü ve diplomasi tarihi yer almaz. Bununla birlikte bu kıymetli albümün yeni Türkçeye çevrildiğini belirtmek gerekir. Çeviride de bazı sorunlar olduğunu ilave etmeliyim.</p>

  <p>Sinan Kuneralp çok genç yaşlarından beri dışişleri örgütü üzerinde vukufla çalışan bir meslekdaş. Batı dillerine, özellikle diplomatik kitabete hakimiyeti ile başta Life dergisinin yayınlarından çıkan “Turkish Foreign Ministry” adlı kitabı olmak üzere önemli makaleler kaleme almıştır. Bundan 10 sene evvel “Son Dönem Osmanlı Erkân ve Ricali” başlığı ile dahiliye ve hariciye teşkilatındaki Osmanlı bürokrasisinin yöneticilerinin listelerini (prozografi) yayınladı. Son olarak ISIS Yayınları’ndan son bir yıl içinde Yanko Aristarchi Bey’in resmi ve hususi yazışmalarını içeren “De Bagdad A Berlin” başlıklı derlemenin dışında “Ottoman Diplomatic Documents on the Origins of World War I” ve “The Road to Bulgarian Independence September 1908-May 1909” (Gül Tokay ile birlikte) ve gene çok önemli bir külliyat olarak “L’Empire Ottoman et L’Europe” çıktı. Burada Avrupa devletleri ile olan ilişkiler, hâriciyenin iç yazışmaları ve dışarı ile olan yazışmalar bir aradadır.</p>
</body>
</html>