<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h2>YAKIN TARİHİMİZDE SEÇİMLER</h2>

  <p>Devlet-i Aliyye, Tanzimat’ı ilan etti; 19. yüzyıl devletinin nihayetsiz yatırımları ve gerekli hizmetlerini yürütecek memur kadroları için yetersiz bir mali yapı vardı. Hukuk, kültür, askerlik alanında başarıyla yürüyen Tanzimat reformları maliye duvarına çarpmıştı. Artık eskisi gibi cebren vergi toplamak, vergi salıp tespit etmek defterdarlara değil, mahalli halkın temsilcilerinin de katıldığı muhasallık kurullarına verildi.</p>

  <p>Ne var ki buraya katılacak ahali temsilcileri nasıl seçilecekti? Seçmenin ve seçilmenin olmazsa olmaz şartları vardı: Belirli miktarda emlak ve akar sahibi olmak ve o ölçüde vergi vermek... 19. yüzyıl devletinin eğilimi her yerde aynıdır: Serveti olmayana iyi tebaa ve vatandaş gözüyle bakılmaz; böyleleri ne seçer ne de seçilir.</p>

  <p>Bu ülkeye özgü bir yöntem daha ortaya çıktı; sandık kurup rey vererek kurullar teşkil edilecek değildi. Seçme ehliyeti olanlar ister Müslüman ister Hıristiyan veya Yahudi olsun, bir yere toplanacak ve seçilecekler bunların önüne çıkarılacak; kendilerini isteyenler bir tarafta kalacak, istemeyenler öbür tarafa geçecek. Ne zabıt ne de gizli oy-açık tasnif sistemine ihtiyaç var.</p>

  <p>Bazı münafıklar (!) seçmenin karşısına çıkacak adamları vali veya mutasarrıfın öne sürdüğünü söylüyordu ama nihayet onların içinden birini seçme şansı vardı. Muasır Avrupa’da genel oy için kavga veren (Chartist) hareketin (1836-48) sendikal kavgalarından kime ne? Hiç değilse Osmanlı imparatorluğu seçim bahsinde Rusya’nın önüne geçmiştir.</p>

  <p>Seçimin tadına varılmıştı. 1877’de Meclis-i Mebusan’da taşra mebusları, “Galiba İstanbul ahalisi seçimle yeni tanışacak, biz vilayetlerde Tanzimat başından beri intihabat (seçim) içindeyiz” diye övünüyorlardı. Gerçekten de vilayetlerde mülki amirlerin yanındaki idare meclislerine, 1964’te kurulan belediye meclislerine, Tanzimat başından beri çalışan nizamiye mahkemeleri ve ticaret mahkemelerine, ziraat, maarif ve nafıa komisyonlarına mahallenin ileri gelenleri ya seçimle ya tayinle atanıyordu. Osmanlı tebaasının temsilcileri o usulle seçiliyordu. Hiç seçim yapılmadan tayin yapılsa ne olur? Galiba seçimin adı ve kokusu dahi çok şeyi değiştiriyor.</p>

  <p>II. Meşrutiyet döneminin ilk seçimi, 1876 Anayasası 30 yıl boyu rafa kaldırıldıktan sonra her yerde törenlerle yapıldı. Hele İstanbul, Selanik, İzmir ve Beyrut gibi büyük şehirlerde sandık kurullarının üyelerinin muhtelif dini üyelerden oluşmasına dikkat edildi.</p>

  <p>İşin gösterisi muhtevayı geçmişti. Sandık demokrasisini gerçekleştirecek İttihat ve Terakki dışında yeterince örgütlenmiş bir başka parti olduğu söylenemezdi. Nitekim kısa sürede gelen ikinci dönem seçimleri “sopalı seçim” olarak anıldı. Meşrutiyet’in genç Türk partisi istibdadın tadını almıştı. Doğrusu istediklerini kendi yöntemleriyle seçtirdiler.</p>

  <p>Her şey değişti, saltanat dahi lağvedildi. Ama bürokrasinin dizginleri elde tutma huyunda değişme olmadı. Doğrusu değişmesi de mümkün değildi. Siyasal partilerin, sendikaların, işveren gruplarının ezcümle muhtelif siyasal-sosyal baskı gruplarının oluşmadığı bir toplumda bunun aksi beklenemezdi.</p>

  <p>Kötü bir kural vardı ki aslında 1946 ya kadar uygulanmamıştı; gelen mebusun meclis üyeliğinin meclis genel kurulu tarafından tasdik edilmesi gibi bir keyfiyet söz konusuydu. 1946 seçimiyle TBMM ye giren bazı DP milletvekillerinin, mesela Zeki Sporel’in mebusluk için seçimi kazanarak aldığı mazbata geçerliydi ama meclis üyeliği için gerekli kabul CHP’lilerin reyiyle genel kurul tarafından tasdik edilmemiş oldu; haydi dışarı...</p>

  <p>Çok partili hayatın ilk seçimine şaibe karıştı. Aslında bugünkünden farklı olarak kapalı oy-açık tasnif değil de neredeyse açık oy-kapalı tasnif sistemi devam ediyordu. DP hazırlıksız ve örgütsüz olduğu için birçok vilayette seçime girmemişti; ekseriyet sistemi içinde CHP’nin kazanacağı belli olduğu halde bazı yerlerde gayretkeş mülki amirler seçim sürecine müdahale ettiler veya sonuçlara göre seçmenleri cezalandırmaya kalktılar.</p>

  <p>Ankara kazalarından birinde kaymakam DP’ye rey veren köylülere eşek semeri vurdurttu. Sonraki devrede bu zat CHP’den mebus oldu. Antalya’da Arslanköy halkı “Seçim sandığını vermeyiz, açıkta sayın” diye ayaklandı. Oyları vilayet çapında değerlendiren ekseriyet sistemi sorunun başıydı. CHP bu sistemi değiştirmeden 1950 seçimlerine gitti. Doğrusu DP’nin de 1950’den sonra bu sistemi hiç değiştirmeye niyetlenmediği açık. CHP’liler bu sefer nispi seçim sisteminin savunucuları oldular.</p>

  <p>Gerçekten her vilayette ekseriyet reyi alan partinin tulum listeyle meclise girmesi pek adil görünmüyordu. 1957 seçimlerinde akla hayale gelmeyecek işlemlerin olduğu açık, ama gerçekten 1946’daki usûl yolsuzlukları tekrarlanmış mıydı bunu söylemek zor. Zihniyet aynıydı. Recep Bilginer’in “İsyancılar” oyunu Arslanköy hadiselerini hatırlatıyordu ve Devlet Tiyatrolarında 1964 sezonunda sahneye konmuştu. Herkes tarih ve sistem kendine göre yorumlanınca alkış tutar.</p>

  <p>1965 seçimlerine Türkiye ekseriyet sisteminin tam aksi olan “milli bakiyye” ile girdi. Bu sayede TBMM’de Türkiye İşçi Partisi ve o zamanki adıyla Alparslan Türkeş’in CKMP si de grup kurabildi. Bu sefer muhalefet bu sistemden şikayet etti ve 1969 seçimlerine yeniden eski sistemle girildi. Türkiye İşçi Partisi’nin ve artık adı MHP olan grupların meclisteki temsilinin zayıflaması mutlaka parlamento dışı sol ve sağ grupların güçlenme ve çatışma eğilimini artırdı. Mecliste temsil demokrasinin esas niteliğidir.</p>

  <p>Şurası bir gerçek, Türkiye’de seçimler yarım asırdır şaibesiz ve usulüne uygun olarak yapılıyor. Artık her türlü parti kurulup siyasi hayata girebiliyor; ön şart ki mali kaynaklarını bulsun ve örgütlenebilsin, yoksa oy pusulalarında bilinmeyen isimlerden biri olarak yerini alıyor. Bu şüphesiz ki ülkemizi dünyada birçok sorunlu ülkenin bulunduğu demokrat olmayan kamptan ayırıyor.</p>
</body>
</html>