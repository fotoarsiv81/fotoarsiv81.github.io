<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h2>1950’LER<br/>DEĞİŞEN TÜRKİYE</h2>

  <p>Burada “Eski Türkiye” olarak 1950’li yıllarımızı ele alacağız; çünkü benim yaşadığım ve hatırladığım altmış yıl öncesi artık tarih oldu. Bizim ülkemizde ve zihniyetimizde yakın tarih, araştırılıp yazılacak bir konu olmalıydı; oysa yaşlıların gençlere aktardığı anı ve dedikodulardan ibarettir. Ne var ki Türk toplumu bu elli yılda çok değişti; yaşam biçimimiz, zenginliğimiz, dünya görüşümüz hatta muhafazakarlığımız bu değişikliğin kapsamı içindedir.</p>

  <p>1950 başlarında Türkiye halkı büyükşehir İstanbul’daki ahşap ve bahçeli evlerde otururdu. Ankara da öyleydi. Apartman istisnai yaşam biçimiydi. Mahallelerde aydınlatma sınırlıydı. Şehrin çevre semtlerinde ve hele yeni türeyen gecekondularda elektrik yoktu. Kentlerdeki birçok mahallede çeşme, kova, güğüm, saplı teneke, eşekli saka doğal bir manzaraydı. Birçok evde dolap içindeki yüklük gusül alman, daha doğrusu hane halkının yıkandığı bölümdü. Mahalle hamamları hayatın vazgeçilmez parçasıydı.</p>

  <p>Halkımızın yüzde sekseninin köylü, köylünün de yurdun efendisi olduğu, 1953’te benim başladığım ilkokulda ezberletilirdi. Sözün ilk yarısı doğruydu, öbür yarısı temenniydi. Mamafih şehirlere köylüler doluşuyordu. Yün çorap üstüne lastik ayakkabı hayatlarında yeni bir lükstü; ben inşaatlara mevsimlik olarak çalışmaya gelen Çorumlu amelelerin çarık giydiğini de biliyorum, çünkü Soğukkuyu lastiğinden yapılan (eski otomobil lastiklerinin ufalanıp, presten geçmeleriyle üretilir) ayakkabılar pahalı geliyordu. Bugün Çorum patlayan bir endüstri kenti; Çorumlular, Ankara’ya otomobilleriyle gezmeye geliyorlar.</p>

  <p>O dönemin Türkiye’sinin garip motiflerinden birini anlatayım; yaşamını Ankara’da sürdürmeye mecbur olan bir Üsküdarlı yaşlı teyzenin, ağaca kayısı yemek için çıkan bu Çorumlulara bakıp “Türkler ağaca çıkmış” dediğini hatırlıyorum. Demek ki Türkiye’de kavramlar, sınıflamalar henüz bize okulda öğretildiği gibi değildi. Halkın önemlice kısmı okuma-yazma bilmiyordu. Sık sık birtakım orta yaşlı köylü erkek ve kadınların hatta başörtülü şehirli hanımların dahi, “Çocuğum falan yere giden otobüs şu mu?” diye sorduklarını bilirim. Bu gibi geniş kitleye mensup insanların mektuplarını okumak ve yazmak bazen bunalsak da yerine getirmemiz gereken yurttaşlık ve insanlık göreviydi. Garip bir istisna vardı; o tarihte Kars vilayetinde okuryazar oranı bilhassa şehrin merkezinde Türkiye ortalamasının üstündeydi. Türkiye cahildi. Onlarca yıl boyu İstanbul Üniversitesi, bazı yüksekokulların birleştirilmesiyle kurulan Ankara Üniversitesi, bir de Teknik Üniversite ve bazı yüksek okullar bu ülkenin aydınını yetiştiriyordu. Liseler güçlüydü, sayıları arttıkça kaliteleri düştü. Türkiye’de eğitimli insan Batıcıydı ama bu biraz ezbereydi; zira Batı dili bilenler parmakla gösterilirdi.</p>

  <p>Benim çocukluğumda ve gençliğimdeki Türkiye’nin yapısı 2000’li yıllara yaklaşırken değişmeye başladı. Köylere traktör girdi, işsizlik ortaya çıktı ama ekecek toprağı olan da zenginleşmeye başladı. Dahası 1950’den sonra iki bin yıldır tahsildar ve jandarmadan saklanan köylünün yerini, heyetler halinde Ankara’ya gidip, kaymakamla valiyi şikâyet edip tayin ettirmeye başlayanlar aldılar. Demokrasi böyle geliyordu. Kitleler masum bir istekle değişimin tadına bakıyordu ama, işin ucunun kaçırılması da mukadderdi.</p>

  <p>1953 yılı ilkbaharı olmalı, ailece Ankara’ya çok yakın bir köye gitmiştik, etraf yollar köylülerle doluydu; bugün bile hatırlıyorum, Türkiye fakirdi; kavruk, yırtık pırtık yığınlar, onların fotoğrafını bugünkü torunları görseler zor inanırlar. Hepsi Menderes’e hayran ve medyun-u şükrandı; başbakan ise köylüleri ağlayarak selamlıyordu... Fakirlikleri ona dokunmuştu. Hiç şüphe yok ki o da herkes gibi bu ülkeyi seviyordu, şartların yardımı ve yaptıklarıyla iki-üç yıl içinde bu halk da onu sevmişti. Ama 1957’de İstanbul’da Vezneciler’de, Şehzadebaşı’nda eski konaklar yıkılıp, içindeki kiracı İstanbullular sağa sola dağılınca ağlayan çok olmuştu; ben bile o güzellikler ve içindeki güzel insanlar gitti diye hüzünlenmiştim. İyi niyet yetmiyor; bilgi ve haddeden geçmiş bir zarafet (raffinement) de lazım, tarih bilmek lazım, coğrafya bilgisi lazım...</p>

  <p>Türkiye’nin değişimi hiç de öyle kolay olmadı. 1950-60 arası çok ilginç ve az düşünülen bir dönemdir.</p>
</body>
</html>