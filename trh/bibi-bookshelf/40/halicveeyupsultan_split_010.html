<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<h1 class="h1baslik1" id="calibre_toc_5">İslam Orduları<br class="chapter"/>
				Kostantiniye (İstanbul) Surlarında</h1>
				<p class="normal">Nihayet, hicretin 52’nci ve miladın 672’nci senesinde, yine büyük bir Arap donanması, Çanakkale Boğazı’ndan geçerek Konstantaniye surları önüne kadar gelmiş ve orada demirlemişti.</p>
				<p class="normal">Bu ordu ve donanmayı gönderen de Muâviye idi. Muâviye, ordunun kara ve deniz başkumandanlığını, o tarihte en muktedir <span class="ideitalik"> (kuvvetli)</span> askerlerden sayılan Süfyan bin Avf’a vermişti.</p>
				<p class="normal">Süfyan, iyi bir kumandan olmakla beraber ancak Arabistan çöllerinde harp etmişti. Ve bilhassa büyük kaleleri görmemişti. Nitekim Konstantaniye yani İstanbul surlarını görünce hayret etmiş,</p>
				<p class="normal">— Bu yüksek duvarları nasıl aşacağız? Bu işi yapabilmek için, insan kuvvetinin fevkinde <span class="ideitalik">(üstünde) </span>bir kudret lâzım, demişti.</p>
				<p class="normal">Süfyan, Suriye’de birkaç defa Bizans ordusu ile harp etmişti. Onların muharebe usullerini öğrenmişti. Lâkin Konstantaniye surları gibi, o devirde yıkılması ve aşılması mümkün olmayan bir kaleye hücum edecek olursa, hiçbir muvaffakiyet elde edemiyeceğine kanaat getirdi. Yavaş yavaş geri çekildi. Silivri civarında bir yere karargâh kurarak oraya yerleşti. Rumeli ve Anadolu sahillerindeki Rum köylerine taarruza girişti.</p>
				<p class="normal">O tarihte Marmara sahilleri, çok mâmur <span class="ideitalik"> (imar edilmiş)</span> bir haldeydi. Köyler, zengin bağlara malikti. Bütün köylüler, şarapçılıkla geçinirlerdi. Ve hepsi de, hatırı sayılır derecede mühim servetler ele geçirmişlerdi.</p>
				<p class="normal">Süfyan, ordu ve donanmasını emniyet altında bulundurmak için evvela bütün sahili gezdi. Erdek civarındaki Kapıdağı yarımadasını beğendi. Burası, hem kara ordusuna emniyetli bir karargâh ve hem de donanmayı kışın fırtınalarından koruyacak bir liman halindeydi. Bunun için Silivri’deki ordugâhını oradan kaldırarak Kapıdağı yarımadasına nakletti. Ve ondan sonra, bütün o sahillerdeki Bizans köylerine karşı, büyük mikyasta <span class="ideitalik">(ölçüde)</span> taarruza geçti.</p>
				<p class="normal">Süfyan, yıktı, yaktı, kesti, biçti, bütün Marmara sahillerini harabezara <span class="ideitalik">(viraneye)</span> çevirdi. Eline geçen hadsiz hesapsız ganimetleri, Kapıdağı’na nakletti.</p>
				<p class="normal">Artık yaz geçmiş, kış mevsimi gelmişti. Süfyan, köylerden aldığı ganimet mallarının karşısında adeta sersemlemiş olduğu için, kalkıp Suriye’ye gidemedi. Çünkü gözlerini, Konstantaniye kalesine dikmişti. Bizans köylerinden bu kadar zengin ganimet topladıktan sonra, o muazzam Bizans payitahtından hiç şüphesiz ki haddi hesabı olmayan hazineler elde edilecekti.</p>
				<p class="normal">Süfyan, bu düşünce ile ordusunu tekrar gemilere bindirdi. Rumeli sahillerine geçirdi. Yavaş yavaş Konstantaniye üzerine doğru ilerledi. Ve kaleyi karadan muhasara etti. Bu muhasara, 674 senesi sonbaharında başlamıştı. Bütün kış devam ettiği halde, Süfyan hiçbir muvaffakiyet kazanamadı. Yaptırdığı mancınıklar ile surları bir hayli dövdürdü ise de, yalçın kayayı andıran o cesim <span class="ideitalik"> (büyük)</span> duvarlar üzerinde en küçük bir rahne <span class="ideitalik"> (gedik)</span> bile açamadı.</p>
				<p class="normal">Süfyan’ı, büyük bir endişe almıştı. Çünkü ordusunda, bir taraftan kıtlık, diğer taraftan da hastalık başlamıştı. Aynı zamanda, bazı gece Rumlar küçük gemilerle Arap donanması üzerine akınlar yapıyorlar, birkaç gemi yaktıktan ve batırdıktan sonra, kaçıp gidiyorlardı.</p>
				<p class="normal">Açlıktan ve hastalıktan ordudaki telefat artmıştı. Bir gün Süfyan, askerini saydırdı, Mevcudun üçte birine indiğini anladı. Muâviye’ye hitaben bir mektup yazdı. Bu mektupta, Bizans’ın hazinelerini ballandıra, ballandıra anlattı. Sonra, Kapıdağı’ndaki zengin ganimet mallarını birkaç gemiye doldurarak mektupla beraber Suriye sahillerine yolladı.</p>
				<p class="normal">Muâviye, son derecede haristi <span class="ideitalik">(açgözlüydü)</span>. Süfyan’ın bu mektubunu alır almaz derhal harekete geçti. Büyük bir ordunun hazırlanması için emir verdi. Bu orduya oğlu Yezit kumanda edecekti.</p>
				<p class="normal">Muâviye, yalnız böyle büyük bir ordu hazırlatıp onun başına oğlu Yezidi geçirmekle iktifa etmedi. Medine’ye adamlar gönderdi. Orada Resûlullah Efendimiz’in Ashab–ı Kiramından İbn–i Abbas, İbn–i Ömer, İbn–i Zübeyr, Ebu Eyyüp, Hâlid El–Ensari gibi muhterem zatları Şam’ a dâvet etti. Onlara, Resûlullah Efendimiz’in (Konstantaniye) hakkındaki hadisi şeriflerinden bahsederek:</p>
				<p class="normal">— Şüphesiz ki bu muazzam beldenin fethinde bulunarak, Resûlullah’ın takdirine nail olmak istersiniz, dedi.</p>
				<p class="normal">İsimlerini saydığımız Ashab–ı Kiram, Resûlullah Efendimiz’in küçük bir işaretine, kendilerini kurban edecek derecede can atan mü’minlerdi. Muâviye’nin bu teklifini derhal kabul ederek Yezid’in ordusuna iltihak etmişlerdi.</p>
				<p class="normal">Bu dört sahabeden en yaşlısı, Hazret–i Hâlid idi. O tarihte, seksen yaşını geçkindi. Muâviye, Resûlullah’ın sancağını teberrüken <span class="ideitalik"> (uğur olsun diye)</span> ona teslim etti. Yezid’in ordusu, iki aylık uzun ve meşakkatli bir yolculuktan sonra, Üsküdar sahillerine gelebildi.</p>
				<p class="normal">Süfyan basiretli davranarak donanmasını muhafaza edebilmişti. Yezidin ordusu, bu donanma ile Rumeli sahiline, (tahmin edildiğine göre bu gün Yeşilköy ile Bakırköy arasındaki sahile) geçirildi. Oradan da Haliç sahiline doğru ilerliyerek Süfyan’ın muhasara ordusunu takviye etti.</p>
				<p class="normal">Bu ordu, perişan bir halde idi. Kumandan Süfyan, son gayretini sarf ederek bu orduyu burada tutabilmekte idi. Yezid’in ordusu geldiği zaman hakikaten imdada yetişmiş, artık Bizanslıların yapmaya hazırlandıkları bir kaleden çıkış hareketinde, kâmilen <span class="ideitalik"> (tamamen)</span> kılıçtan geçirilecek bir hale gelmişlerdi.</p>
				<p class="normal">Hazret–i Hâlid’in hususi hayatına dair tarihlerimizde pek az malumat vardır. İnceden inceye tetkik ettiğimiz tarihlerde elde edebileceğimiz malûmat ise, sırasıyla şunlardır:</p>
				<p class="normal">İslâmiyet’in zuhurundan evvel, cahiliyet devrinde Araplar, esir ettikleri düşmanlarını, boyunlarından bir iple bir ağaca bağlarlar, onların üzerine ok atarlar, bu suretle nişancılıklarını arttırmaya çalışırlardı.</p>
				<p class="normal">Aynı zamanda, bir kılıç darbesiyle bu esirlerin kellerini uçurmaktan büyük bir zevk alırlardı.</p>
				<p class="normal">Ebu Eyyüp bir gün, Hâlid bin Velid’in oğlu Abdürrahman’ın da bu menfur <span class="ideitalik"> (iğrenç)</span> hareketlerde bulunduğunu işitti. Çok büyük bir teessür hissetti. Kalkıp ona gitti:</p>
				<p class="normal">— Ya Abdürrahman! Baban, o kadar hiddetli ve şiddetli bir adam idi ki, bazen Resûlullah Efendimiz’in verdikleri emirlerin bile hududunu tecavüz ederdi <span class="ideitalik">(aşardı)</span>. Galiba, sen de ona çekmiş olacaksın. Resûlullah’ın, haksız yere kimseye ezâ ve cefâ edilmemesi ve hiç kimsenin işkencelerle öldürülmemesi hakkındaki hadisi şeriflerini işitmedin mi? Dedi. </p>
				<p class="normal">Ebu Eyyüb’ün bu sözleri Abdürrahman üzerinde o derece büyük bir tesir husule getirdi ki, yaptıklarına nedamet getirdi. Tövbe ve istiğfar ederek dört kölesini birden azat etti.</p>
				<p class="normal">Ebu Eyyüp, Resûlullah Efendimiz’in vefatını müteakip evine çekilmişti. Artık o, bütün hayatını ilme hasretmişti. Resûlullah Efendimiz’den öğrenmiş olduğu birçok şeyleri incelemiş, bilhassa Kur’an–ı Kerim’i tamamıyla hıfzetmişti.</p>
				<p class="normal">Hazret–i Hâlid, hilafet meselesi etrafındaki dedikodulara da iştirak etmemişti. Ashab–ı Kiram’dan birçokları bu meselede ikiye ayrılmış oldukları halde o, bitaraflığını tamamıyla muhafaza etmiş, İslâmiyet’in terakki ve inkişafından başka hiçbir şey düşünmemişti.</p>
				<p class="normal">Üçüncü Halife Hazret–i Osman, âsiler tarafından evinde muhasara edildiği için camiye gidecek halde değildi. Hâlbuki camide cemaat, imam beklemektelerdi.</p>
				<p class="normal">Halife, Ebu Eyyüb’e haber gönderdi. Onu kendisine vekil ederek kendi yerine imamlık etmesi, için emir verdi. Ebu Eyyüp, Osman şehit oluncaya kadar birkaç gün imamet etti.<sup class="calibre3"><a href="halicveeyupsultan_split_038.html#footnote-1654-7" id="footnote-1654-7-backlink" name="footnote-1654-7-backlink">[7]</a></sup> Lâkin halk tarafından Hazret–i Ali halife seçilir seçilmez, imamet mevkiini ona terk ederek yine evine çekildi.</p>
				<p class="normal">Dördüncü Halife Hazret–i Ali’nin zamanında da Hazret–i Hâlid bitaraflığını <span class="ideitalik"> (tarafsızlığını)</span> muhafaza etti. Ali’nin şahsiyeti etrafında Emevîler tarafından çevrilen entrikalara katiyen müdahale etmedi. Hatta ehli İslam arasına giren bu nifak ve şikakın <span class="ideitalik"> (bölünmenin)</span> kalkması için Haricilerin Nehrivan’daki karargâhlarına kadar gitti. Onlara nasihatler verdi. Lâkin sözlerinin hiçbir tesir husule getiremediğini görünce meyus ve müteessir olarak Medine’ye avdet etti. Tekrar inziva köşesine çekildi.</p>
				<p class="normal">İhtimal ki onun bu ikinci inziva devri, vefatına kadar devam edecekti. Lâkin Emevîlerin, Bizanslılara karşı açmaya teşebbüs ettikleri büyük harp, Ebu Eyyüb’ü tekrar hareket ve faaliyete sevk etti.</p>
				<p class="baslik">v</p>
				<p class="normal">İslâmiyet’in ilk devirlerinde Arap mücahitleri mütemadiyen kara harpleriyle meşgul olmuşlardı. Sonra, deniz muharebelerine de atılmışlardı. Lâkin bu işte muvaffak <span class="ideitalik"> (başarılı)</span> olabilmek için de bir hayli güçlüklere katlanmışlardı.</p>
				<p class="normal">İlk devirlerde Arapların gemileri olmadığı gibi, denizcilik de bilmiyorlardı. İkinci Halife Ömer zamanında Amr bin As, Mısır’ı fethettiği zaman Suriye sahilindeki gemilerden istifade etmiş, askerinin büyük bir kısmını, kiraladığı gemilerle Mısır topraklarına geçirmişti. Ve bunu da, fethi müteakip Halifeye bildirmişti.</p>
				<p class="normal">Ömer, denizi görmemişti. Bir mektup yazarak Amr’dan malumat istedi. Amr verdiği cevapta denizi tasvir ederken ucu bucağı olmayan o büyük deryada, insanların bindikleri gemilerin o kadar zayıf kaldığından o suretle bahsetti ki, Halifenin kalbine birdenbire bir ürküntü geldi.</p>
				<p class="normal"><span class="ideitalik">“Yâ Amr! Ehli İslam’ı, sakın gemilere bindirip de denize çıkarma. Onların hayatlarını tehlikeye sokma.”</span> Diye emir verdi. Fakat üçüncü Halife Osman devrinde, Suriye valisi olan Muâviye Kıbrıs adasının büyük bir servet kaynağı olduğunu işitmişti. Muâviye, bizzat Humus’a gitti. Orada tahkikat icra etti. Sonra Halifeye, şu mealde bir mektup yazarak gönderdi:</p>
				<p class="normal"> “<span class="ideitalik">Halife Ömer, ehli İslam’a denize çıkmayı menetmiştir. Hâlbuki karşımızda, muazzam servet kaynaklarına malik olan öyle bir ada var ki, Humus köylerinden, orada öten horozların sesleri bile duyuluyor. İzin ver. Gemiler tedarik edeyim. Gideyim. O adayı zapt edeyim.”</span></p>
				<p class="normal">Mektup, çok cazipti. Fakat Halife Osman iradesizdi. Zayıf bir ruha malikti. Ömer gibi cesur ve atılgan bir Halifenin içtinap ettiği <span class="ideitalik"> (çekindiği)</span> bir meselenin yapılması hakkında emir vermekten çekindi.</p>
				<p class="normal">— Ya Muâviye! Servet hatırı için ehli İslam’ın hayatlarını tehlikeye koymak caiz değildir. Bu fikirden vazgeç, diye cevap verdi. </p>
				<p class="normal">Fakat Muâviye ısrar etti. Bunun üzerine Halife, şu ikinci emirnameyi gönderdi. </p>
				<p class="normal">— Deniz gazasına iştirâk için, hiçbir Müslüman cebir etmeyiniz. Her kim kendi arzusu ile iştirak etmek istese, onu istihdam ediniz, dedi.</p>
				<p class="normal">Hicretin 28’inci ve milâdın 648’inci senesinde Muâviye, Anadolu’nun cenup <span class="ideitalik"> (güney)</span> sahillerinden Finike ve Karaman ormanlarından keresteler kestirdi. Bunlardan, gemiler inşa etti. Bir donanma vücuda getirdi. Bu donanmaya, sahil ahalisinden gemiciler ve askerler yerleştirdi. Abdullah bin Kis’in kumandasına vererek Kıbrıs adasına gönderdi.</p>
				<p class="normal">Arapların yapacakları bu ilk büyük deniz seferine Ashab–ı Kiram’dan Ebu Zer, Ebu Durda, Şeddad bin Evs, Bins – Samit Ubade ile zevcesi Ummu Haram da iştirak etmişlerdi.</p>
				<p class="normal">Donanmanın seferi, muvaffakiyetle neticelendi. Larnaka limanına çıkan Arap askerleri şehri kolaylıkla zapt etti. Ve İslamların lehine olarak bir muahede <span class="ideitalik"> (anlaşma)</span> akdedildi.</p>
				<p class="normal">Bu muvaffakiyet Muâviye’ye cesaret vermişti. Rumlarda ise bir telaş baş göstermişti. Araplar Suriye’de Rumları fena halde yıldırmışlardı şimdi deniz cenklerinde de muvaffakiyet kazanınca, Bizanslılarda da korku ve endişe arttıkça artmaya başlamıştı.</p>
				<p class="normal">Araplarla Bizanslılar arasındaki ikinci deniz harbi, Mısır sahillerinde vukua geldi. Bizanslıların İmparatoru Konstantin, güya Arap donanmasını mahvetmek istedi. Beş yüz gemiden mürekkep büyük bir donanma ile Mısır sahillerine geldi.</p>
				<p class="normal">Muâviye, bunu haber alır almaz, donanmasını Mısır’a gönderdi ve Mısır Valisi Abdullah bin Sad’ada oradaki bütün gemilerle Bizans donanmasını karşılaması için emir verdi.</p>
				<p class="normal">İki donanma, Zıvara limanında karşılaştılar. O gece demir üzerinde, sükûnetle karşı karşıya yattılar, Ertesi gün sabah olur olmaz birbirlerine taarruza başladılar.</p>
				<p class="normal">Arap donanmasında, sahil ahalisinden oldukça mahir kaptanlar vardı. Bunlar, gemileriyle Bizans gemilerinin üzerine atılmışlar ve gemilerini Bizans gemilerine sımsıkı bağlamışlardı.</p>
				<p class="normal">Artık, iki tarafta da kılıçlar ve baltalar parlamaya başlamıştı. Rampa etmiş olan gemilerin efradı, birbirine karışmıştı.</p>
				<p class="normal">Harp, o kadar şiddetlenmişti ki, gemilerden mütemadiyen denize cesetler dökülüyor ve denizin sathı bu cesetlerden görünmüyordu.</p>
				<p class="normal">Afrika sahillerinin parlak güneşi altında masmavi görünen, deniz, biraz sonra kıpkızıl bir kan deryası halini almıştı. Ölenlerin son nefeslerinde koyverdikleri feryatlarla yaralıların can acısından çıkardıkları figanlar, ufuklarda korkunç akisler husule getirmeye başlamıştı.</p>
				<p class="normal">Rumların bir kısmı, gemilerin birbirine bağlayan halatları kesip kaçabilmişlerdi. Bir kısmı da, batıp gitmişlerdi.</p>
				<p class="normal">İki tarafın zayiatı müthişti. Hatta İmparator Konstantin bile birkaç yerinden yaralı olduğu halde güçlükle firar edebilmişti. Fakat mühim ve tarihi bir hâdise vukua gelmişti. O tarihte denizcilikleriyle meşhur olan Rumları, denize henüz ilk adımlarını atmış olan Araplar mağlup etmişlerdi.</p>
				<p class="normal">Muâviye bu muvaffakiyetten büyük bir cesaret almıştı. Donanmayı evvela Girit adasına yollamıştı. Ve orada birkaç liman almıştı. Bu suretle kazanılan muvaffakiyet üzerine, artık Arap gemicilerinin cesaretleri büsbütün artmıştı. Ve bunun neticesi olmak üzere de Hicretin 44’üncü senesinde Arap donanması Bizans İmparatorluğunun hükümet merkezi olan Konstantaniye şehri üzerine atılmış, hatta şehrin limanına kadar girerek oradaki Rum donanmasının mühim bir kısmını yakmıştı.</p>
				<p class="normal">Konstantaniye şehrinin etrafı, cesim <span class="ideitalik"> (cüsseli)</span> bir surla kuşatılmıştı. Rumlar bu surların üzerinden mütemadiyen ok yağdırıyorlardı. Araplar, bu ok yağmurunun altına girmeye muvaffak olamadılar. Ve kazandıkları deniz zaferi ile iktifa ederek <span class="ideitalik"> (yetinerek)</span> şehirden uzaklaştılar.</p>
				<p class="normal">Bu zafer de oldukça mühimdi. Araplara iyi bir ders vermişti, bu dersten istifade etti. Evvela, Şam Trablus şehrinden kuvvetli bir donanma vücuda getirdi. Ve karadan da cesim bir orduyu harekete geçirdi. Bu iki kuvvet Konstantaniye (İstanbul) civarında birleşecekler ve Bizans payitahtını cebri hücumla zapt edeceklerdi.</p>
				<p class="normal">Resûlullah Efendimiz, er geç, günün birinde Konstantaniye şehrinin ehli İslam eline geçeceğini tebşir etmişlerdi <span class="ideitalik"> (müjdelemişlerdi)</span>. </p>
				<p class="normal">Hatta hadis ravileri <span class="ideitalik"> (rivayet edenleri)</span>, bu hususta:</p>
				<p class="normal"><span class="ideitalik">“Leteftehennel Konstantaniyete feleni’mel emîrü emîruha, feleni’mel cîşu cîş.”</span></p>
				<p class="normal">Hadisi Şerifini ileri sürmektelerdi. Bu hadisi şerifin mealen manası:</p>
				<p class="normal"><span class="ideitalik">“Konstantaniye şehrini fethedecek olan ordunun kumandanı, ne iyi kumandandır. Ve askeri, ne iyi askerdir.” </span>Demekti.</p>
				<p class="normal">Bütün Müslümanları bu hadisi şerifin kıymetli tebşiratına <span class="ideitalik"> (müjdelerine)</span> nail olabilmeğe can atıyorlar ve artık birbirini takip eden Emevî ordularına iltihak ediyorlardı <span class="ideitalik"> (katılıyorlardı)</span>.</p>
				<p class="normal">Bir taraftan Arapların kara orduları bir deniz dalgası gibi Bizans üzerine yürürken, diğer taraftan da Arap donanması hiçbir mânia <span class="ideitalik"> (engel) </span>karşısında kalmadan Akdeniz Boğazını geçiyor, Konstantaniye surlarını önüne kadar geliyor, o muazzam kaleye sığınan Rumları korkudan tiril tiril titretiyordu.</p>
				</body>
</html>