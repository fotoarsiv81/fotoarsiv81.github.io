<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<h1 class="h1baslik1" id="calibre_toc_8">Hazret-i Halid’in Mezarı Bulunuyor</h1>
				<p class="normal">Bizim tarihlerimizden bazılarının rivayetlerine nazaran Fatih, kulaktan kulağa intikal eden bir takım menkıbelerden, Hazret–i Hâlid’in Bizans surları dibinde şahadet şerbetini içtiği ve sahilde bir yere defnedildiğini işitmişti. Ve onun kabrini keşfetmek için, ordusunda bulunan ulemadan Ak Şemseddin’e müracaat etmişti.</p>
				<p class="normal">Rivayetlere nazaran Ak Şemseddin, Hazret–i Hâlid’in kabrini keşif hususunda mühim bir keramet gösterdi. Gördüğü bir rüyayı Fatih’ e bildirdi. </p>
				<p class="normal">Bu rüyada, Hazret–i Hâlid ile görüşmüştü ve o sahildeki kabrinin yerini göstererek:</p>
				<p class="normal"><span class="ideitalik">“Ben, burada yatıyorum. Cenabı Hakka şükrederim ki artık Rumların buradaki hâkimiyetleri hitama erdi. Pek yakından İslam ordusu galip ve muzaffer olacak, benim yattığım bu kabir de, küffar ayakları altında çiğnemekten kurtulacak.”</span> Dedi ve kabrinin bulunduğu yeri de tarif etti, diyerek sözlerine hitam <span class="ideitalik"> (son)</span> verdi.</p>
				<p class="normal">Vakıa Fatih, Ak Şemseddin hazretlerinin keşif ve kerametinden emindi. Onun sözlerini, en küçük bir tereddüde bile kapılmadan kabul etmişti. Lâkin bu kanaatini etrafında bulunanlara da kabul ettirmek istedi. Ak Şemseddin’e hitaben:</p>
				<p class="normal">— Mevlana! Bu hususta bir delil gösterebilir misin? Dedi.</p>
				<p class="normal">Ak Şemseddin, kısa bir düşünce geçirdikten sonra,</p>
				<p class="normal">— Evet, Sultanım. Ebu Eyyüb’ün kabrinin başucunda İbranice yazılı bir taş olsa gerek, diye cevap verdi.</p>
				<p class="normal">Ak Şemseddin göstermiş olduğu yeri kazdılar. Birçok rivayetlere göre oradan, hiç bozulmamış bir kabir çıkardılar. Askerler arasında, İbranice bilen birini buldular Kabrin başucundaki, mermer üzerindeki yazıyı okuttular. Ve hakikaten o kabrin, Hazret–i Ebu Eyyüp Hâlid El–Ensarî’ye ait olduğunu anladılar.</p>
				<p class="normal">Burada, üzerinde durulacak ve düşünülecek bir nokta vardır. O da bizim tarihlerimizin, bu hususta verdikleri malumattır.</p>
				<p class="normal">Başta Solak Zade tarihi olmak üzere birkaç tarihimizde Hazret–i Hâlid’in başucunda bulunan taşın İbranice yazılmış olduğu kaydolunmaktadır.</p>
				<p class="normal">Hâlbuki bu kayıtları, herhalde bir yanlışlık vardır. Çünkü Hazret–i Hâlid, Arabistan’ın en asil kabilelerinden olan Beni Neccar kabilesine mensup olduğu için, kabrinin başucundaki taşın da herhalde Arapça olması lâzımdır. Nitekim bu hususta salahiyet sahibi olan bir zat tarafından, bu mesele hakkında şöyle bir mütalaa beyan olunmaktadır:</p>
				<p class="normal">Acaba, bu kitabenin yazısı İbranice mi, yoksa Arapça mı idi?</p>
				<p class="normal">Fikrimize göre, İbranice değildir.</p>
				<p class="normal">Çünkü İstanbul’u muhasara etmeye gelen bir Müslüman ordunun, İbranice istimal etmesine <span class="ideitalik"> (kullanmasına)</span> hiçbir sebep yoktur.</p>
				<p class="normal">O tarihte Arapların yazıları vardı. Bundan başka, o zaman İstanbul’da yaşayan Yahudiler, İstanbul’un sair ahalisi gibi muhasarada bulunduklarından ve bu muhasara esnasında da kale kapılarından dışarıya çıkamayacaklarından bu kabir taşının bir Yahudi’ye yazdırılmış olduğuna hükmetmek de doğru olamaz.</p>
				<p class="normal">Arapça yazıların en eskisi, “Hatt–ı kufi”dir. Hatt–ı kufi, hicretin ilk asırlardan itibaren daha basit, daha yuvarlak ve daha işlek bir şekil almaya başlamıştı. Bu itibarla, Arapça olan bu yazıyı, Hazret–i Hâlid’i oraya defnetmiş olan onun arkadaşları taş üzerine yazmışlar ve sonra, bir ehlini bularak o yazıyı oydurmuşlardı.</p>
				<p class="normal">Beyan edilen bu mütalâaya kanaat getirmek zaruridir. Yazının metnine gelince, bu hususta da muhtelif rivayetler vardır. Kabir çok derinde idi. Tam 806 sene toprak altında kalmış olan taş, artık okunamıyacak bir hale gelmişti. Uzun uzadıya icra olunan tetkikat neticesinde ancak şu kelimeler okunabildi.</p>
				<p class="normal"><span class="ideitalik">“Hâzâ kabri Ebî Eyyüp”</span></p>
				<p class="normal">Hiç şüphesiz ki hakikat de, bu merkezdedir.</p>
				<p class="normal">Kabrin bu suretle meydana çıkması, Fatih’i çok sevindirdi. Bunu, artık Konstantaniye kalesini mutlaka fethedeceğine fâlihayır <span class="ideitalik"> (iyiye yormak)</span> adetti. Ve fethi müteakip de, kabrin üzerine muhteşem bir türbe ile yanı başına bir de cami inşası için emir verdi.</p>
				<p class="normal">İşte, o günden itibaren de Hazret–i Hâlid’in türbesinin bulunduğu yerle onun çevresine, Eyüp Sultan adı verildi.</p>
				<p class="normal">Keşfolunan kabrin bulunduğu yer, oldukça geniş bir çayırlıktan ibaretti. Lâkin burası, Bizanslılar devrinde de büyük bir ehemmiyeti haizdi. Bizanslılar buraya Avcı manasına gelen Kiniğos derlerdi. Bunun sebebi ise, İmparatorlara mahsus olan küçük bir av köşkünün o civarda bulunması idi.</p>
				<p class="normal">Bizanslılar zamanında, burada bir köprü bulunuyordu. Taştan mı ve yahut ağaçtan mı yapılmış olduğu katiyetle bilinemeyen bu köprüye, Deve köprüsü deniliyordu. O civarda oturan halk bu köprüden, karşı yakadaki Sütlüce tarafına geçiyordu.</p>
				<p class="normal">Şimdiki Feshane fabrikasının bulunduğu yerde, Aya panteleman isminde bir şato ile küçük, lâkin çok muhteşem ve müzeyyen bir kilise vardı. Bunu İmparator Jüstinyen’in zevcesi İmparatoriçe Teodora yaptırmıştı. İşte Deve köprüsü de bu kilisenin biraz üst tarafından başladı.</p>
				<p class="normal">Hazret–i Hâlid’in kabrinin bulunduğu yerin üstündeki tepede Ayamama isminde bir küçük saray vardı. İmparatorlar, ekseriya, bu sarayın küçük ve mukaddes kilisesinde silah kuşanırlardı.</p>
				<p class="normal">Türkler de bu eski adet ve an’aneleri bozmamışlar, Hazret–i Hâlid’in türbesi yapıldıktan sonra, saltanat makamına geçen Osmanlı Padişahları da burada kılıç kuşanmayı, hiç değişmeyen bir usul haline koymuşlardı. Yeni padişahlar, Topkapı sarayından Kadırgaya binerek, muhteşem bir alayla Haliçi geçerek buraya geliyorlar, Hazret–i Hâlid’in türbesinde kılıç kuşanıyorlar, sonra debdebeli ve azametli bir alayla Edirnekapı’da resmen İstanbul şehrine girerek Osmanlı tahtını işgal ediyorlardı.</p>
				<p class="normal">İstanbul’un zaptından sonra Türkler bunlardan istifade etmişler, Hazret–i Hâlid’in türbesiyle caminin inşasında, kamilen bunları kullanmışlardı.</p>
				<p class="normal">Şimdi Eyüp Sultan dediğimiz bu semt, eskiden beri uhrevi bir manzara arz etmekteydi. Haliç’e ve Kâğıthane vadisine nazır olduğu mevki, çok latifti. Üst tarafından küçük tepeler, senenin her mevsiminde koyu yeşil rengini muhafaza eden servilerle tezyin edilmişti. Şehrin gürültülerinden uzaktı. Onun için imparatorlardan bazıları buraya geliyorlar, buranın inziva ve sükûnu içinde yaşıyorlar, dindar olanlar da ta’at ibadet ile vakit geçiriyorlardı.</p>
				<p class="normal">Bizanslılar devrinde bu halde olan bu semt, Türklerin eline geçtikten sonra da aynı vaziyeti muhafaza etmişti. Bilhassa, Hazret–i Hâlid’in türbesiyle camii yaptıktan sonra, adeta kutsiyet kesbeylemişti.</p>
				<p class="normal">Hazret–i Hâlid’in kabri şerifi keşfolunduktan sonra Fatih, üzerine bir türbe ile türbenin yanına da bir cami inşası için hazırlıklar yapılmasını emretti.</p>
				<p class="normal">Konstantaniye fetholunduğu zaman bütün, şehir, berbat ve perişan bir halde idi. Kalenin Türkler eline geçmesinden bir müddet evvel Barbarların istilasına uğraması, bir zamanlar dünyanın en mamur ve en müzeyyen bir beldesi olan bu muazzam şehri adeta bir harabezar <span class="ideitalik"> (virane)</span> haline getirmişler. Fatih, artık sahip ve maliki olduğu bu büyük şehri yeniden imar için Anadolu ve Rumeli’den birçok sanatkârlar celbetmişti. Bunların içinde en mahirlerini seçtirdi. Bugün Otakçılar denilen mevkide bulunan Ayammas Sarayı ile yine o civarda olan Leonf Makelos manastırının harabe haline gelmiş mermerlerini ve somaki direklerini, Hazret–i Hâlid’in kabri civarına naklettirdi. Kabrin bulunduğu düzlüğün üstündeki servi ağaçlarını kestirdi. Bunlarla kabri şerifini üzerine fevkalade müzeyyen bir türbe ve yanında da zarif bir cami yapılmasını emretti.</p>
				<p class="normal">İnşaata, 863 senesinde başladı. Muhtelif rivayetlere nazaran gerek türbe ve gerek cami, iki sene zarfında itmam edildi <span class="ideitalik"> (tamamlandı).</span></p>
				<p class="normal">Hazret–i Hâlid’in türbesi, cidden nefis bir sanat eseridir. İçi ve dışı emsalsiz derece yapılmış olan harikulade çinilerle tezyin edilmişti. Resûlullah Efendimiz’in mübarek ayağının bastığı yerin kalıbı ile Hazret–i Hâlid’in üzerinde taşıdığı sancağı şerifin mızrak demiri 1144 senesi Recep ayında, birinci Sultan Mahmut tarafından bizzat türbe–i şerifeye yerleştirilmiştir.</p>
				<p class="normal">Cami de çok müzeyyendi. İkinci sultan Beyazıt devrinde, İstanbul’da vuku bulan şiddetli zelzelede tamamen harap olmuş ise de, hemen hemen yeni baştan inşa ve ihya edilmiştir.</p>
				<p class="normal">Cami, iki minarelidir, Ancak minareleri kısa olduğu için, 1132 senesinde bütün iki minareli camilerde gerek Ramazanı şeriflerde ve gerek mübarek gecelerde mahya kurulması kararlaştırıldıktan sonra uzatılarak bugünkü şekle ifrağ edilmişti <span class="ideitalik"> (çevrilmişti)</span>.</p>
				<p class="normal">Osmanlı padişahlarından bazıları ile devlet ve saray erkânından birçokları, gerek türbenin ve gerek camiinin tamirine ve bazı ilaveler yapılmasına himmet etmişlerdir.</p>
				<p class="normal">Hicretin 1000’inci senelerinde, Ekmekçizade Ahmet Paşa musallanın önünde bulunan avluyu zamime <span class="ideitalik"> (ek)</span> olarak türbeye ilave etmiştir. Camiin dışındaki iki mahfel, Kızlarağası Hacı Beşir Ağa’nın eseridir.</p>
				<p class="normal">Mukaddesata karşı pek hürmetkâr olan birinci Sultan Ahmet türbe–i şerifeden cami avlusuna bir pencere açtırmıştır. Hacet penceresi denilen bu pencereye, altın ile karışık tunçtan, son derecede sanatkârane bir parmaklık yaptırmıştır. Bu parmaklık bugün bile, som altından imal edilmiş gibi, parıl parıl parlamaktadır.</p>
				<p class="normal">Cami ile türbenin arasındaki şadırvanın havuzu, eski sadrazamlardan Halil Paşazade İbrahim Paşa tarafından yaptırılmıştır. Bunun etrafındaki musluklar ise, Bezirgânbaşı İsmail Efendi’nin eseri hayrıdır.</p>
				<p class="normal">Cami, 1213 senesinde, yeni baştan tamir edilmiştir. Tam yirmi sekiz ay zarfında yapılmış olan bu tamire, uzun Hasan Efendi isminde bir zat nezaret etmiştir.</p>
				<p class="normal">Muvakkithane<sup class="calibre3"><a href="halicveeyupsultan_split_040.html#footnote-1654-9" id="footnote-1654-9-backlink" name="footnote-1654-9-backlink">[9]</a></sup> ile mahfeli hümayuna <span class="ideitalik"> (Sultan mahfiline)</span> giden yol bu esnada ilave edilmiştir.</p>
				<p class="normal">Türbe–i Şerife’de, Merkad–ı <span class="ideitalik"> (kabir)</span> Saadet’in baş ve ayakuçlarındaki büyük gümüş şamdanlar Sultan İbrahim tarafından konulmuştur.</p>
				<p class="normal">Üçüncü Sultan Selim tarafından türbe–i şerifinin bazı yerleri tamir olunmuş ve bu tamir esnasında pirinçten dökme olan pencere kapakları gümüş tellerle işlenmiş iken bunlar değiştirilerek kamilen <span class="ideitalik"> (tamamen)</span> som gümüşten olan kafesler konulmuştur.</p>
				<p class="normal">Türbe–i şerifede asılı duran:</p>
				<p class="normal"><span class="ideitalik">Alemdâr–ı kerîm–i Şah–ı ıklîm–i risâletsim</span> mısraıyla başlayan nefis kıta Yesarizadenin sanat eseridir.</p>
				<p class="normal">1317 senesinde, gerek türbenin ve gerek caminin eskimiş olan halıları İkinci Sultan Hamid’ in iradesiyle kâmilen değiştirilmiş, bilhassa Hereke fabrikasında hususi surette dokutturulmuş olan nefis halılarla tebdil ettirilmiş hülasa Hazret–i Hâlid’in mübarek merkadiyle camisine bir hayli zevat hizmet ederek, bu büyük zatın ruhaniyetinden istişfa eylemişlerdir <span class="ideitalik"> (şifa istemişlerdir)</span>. </p>
				</body>
</html>