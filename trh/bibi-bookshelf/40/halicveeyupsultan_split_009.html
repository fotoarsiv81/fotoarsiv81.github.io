<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<h1 class="h1baslik1" id="calibre_toc_4">Resûlullah Ve Hazret-i Halid</h1>
				<p class="normal">Hava son derece sıcaktı. Ebubekir’le kızları, evlerindeki sedirin üzerinde oturuyorlar, pencereden dışarı bakıyorlardı. Bir aralık kızlardan Ayşe’nin gözleri, eve doğru gelen birisine ilişti. Genç kız, birdenbire irkildi. </p>
				<p class="normal">Ebubekir’e dönerek:</p>
				<p class="normal">— Baba, Resûlullah başını sarığının ucu ile örtmüş, geliyor, dedi.</p>
				<p class="normal">Hazret–i Peygamberin bu sıcakta gelişi, mutat <span class="ideitalik"> (alışılmış)</span> olan bir ziyaret değildi. Onun için Ebubekir merak ile yerinden kalkıp bakarak:</p>
				<p class="normal">— Evet. Bu gelen, Resûlullah’tır. Acaba niçin geliyor? Diye hayret etti.</p>
				<p class="normal">Onlar böyle konuşurlarken, Resulü Ekrem Efendimiz, evin kapısına gelmişti. Kapıyı çaldıktan sonra, daima adet edindiği veçhile<span class="ideitalik"> (şekilde)</span> bir an kapının önünde durarak:</p>
				<p class="normal">— İçeride kim var, Girebilir miyim? Dedi.</p>
				<p class="normal">Ebubekir, bu aziz misafiri istikbal etti <span class="ideitalik"> (karşıladı.)</span></p>
				<p class="normal">— Buyur, Ya Resûlullah! İçeride, zevcen Ayşe ile hemşiresinden başka kimse yok, diye cevap verdi.</p>
				<p class="normal">Peygamber Efendimiz, kendisini karşılayan Ebubekir ile kızlarına selam vererek içeri girdi. Sedire oturup mübarek çehresinde tatlı bir tebessüm olduğu halde, kendisine mahsus bir nezaketle onların hatırlarını sorduktan sonra:</p>
				<p class="normal">— Ya Ebubekir! Hicret için acele ettikçe sana, sabretmeni tavsiye ediyordum. İşte artık vakit geldi. Gidiyoruz, dedi.</p>
				<p class="normal">Ebubekir, gidiyoruz sözünden o derece büyük bir memnuniyet hissetti ki, bunu daha iyi anlayabilmek için:</p>
				<p class="normal">— Anam, babam sana feda olsun Ya Resûlullah! Beraber mi gidiyoruz? Diye sorması üzerine, aralarındaki konuşma, şu suretle devam etti:</p>
				<p class="normal">— Evet. İkimiz, yalnız, beraberce gideceğiz. Sen hazır mısın, Ya Ebubekir?</p>
				<p class="normal">— Ben hazırım Ya Resûlullah. İki yürük deve seçtim. Bunlardan hangisini beğenirseniz, size takdim edeceğim.</p>
				<p class="normal">— Teşekkür ederim. Lâkin şimdi, hediye kabul edecek vaziyette değilim. Bineceğim devenin bedelini vermek isterim.</p>
				<p class="normal">— Nasıl isterseniz, öyle olsun, Ya Resûlullah.</p>
				<p class="normal">— Bu develerden her birinin bedeli nedir?</p>
				<p class="normal">— Sekiz yüz dirhem.</p>
				<p class="normal">Resulü Ekrem Efendimiz, derhal koynundaki keseden sekiz yüz dirhem çıkardı. Ebubekir’in önüne saydı. Bu paraya mukabil, develerden hangisini beğenirse onu alacaktı. Nitekim biraz sonra develeri gördüğü zaman “Ced’â” ismindeki deveyi kendisi için ayırdı.</p>
				<p class="normal">Hareket plânı, şöyle hazırlandı:</p>
				<p class="normal">O gece Resulü Ekrem Efendimiz’le sadık arkadaşı Ebubekir, gizlice ve sessizce Mekke şehrini terk edeceklerdi. Kendilerini takip edecek olan müşrikleri şaşırtmak için üç gün üç gece şehir civarında Sevr dağında ki mağaralarda gizlenecekler. Üç gün sonra bu develeri birisi şehir haricine getirecek, kendileri de bunlara binerek Medine’ye doğru hareket edeceklerdi.</p>
				<p class="normal">Bu karar verildikten sonra Ayşe ile hemşiresi Esma, büyük bir kırbanın<sup class="calibre3"><a href="halicveeyupsultan_split_033.html#footnote-1654-2" id="footnote-1654-2-backlink" name="footnote-1654-2-backlink">[2]</a></sup> içine su doldurmuşlar, bu iki yolcunun yiyeceklerini de bir beze sarmışlardı. Esma belindeki kuşağı çıkardı yarısını kopararak o bezin uçlarına bağladı sonra öteki parçayı da tekrar beline sardı.</p>
				<p class="normal">Resûl–ü Ekrem Efendimiz, gece buluşacakları yeri tayin ederek hane–i saadetlerine avdet etti. Ebubekir de, üç gün sonra develeri kendilerine getirecek olan bir adam aramaya gitti.</p>
				<p class="normal">İyi bir tesadüfle karşılaştı. Talih karşısına, Abdullah bin Erikat isminde kabile halkından bir müşriki çıkardı. Bu adamın kılavuzlukta çok mahareti vardı. Aynı zamanda gayet fakir olduğu için, kendisine arada sırada yardım eden Ebubekir’e minnettardı.</p>
				<p class="normal">Abdullah, Ebubekir’in teklifini derhal kabul etti. Üç gün sonra, şehir haricinde tayin edilen yere getirmek üzere, develeri alıp gitti.</p>
				<p class="normal">Ebubekir’in azadlı kölelerinden Âmir bin Fehir’e birkaç koyun verildi. O da bunları gündüzleri kırlarda otlatacak, geceleri de sütlerini sağarak Resûlullah Efendimiz’le Ebubekir’in saklanacakları Sevr Dağı’ndaki mağaraya getirecekti.</p>
				<p class="normal">Aynı zamanda Ebubekir, oğlu Abdullah’ı da çağırmış, ona da mühim bir vazife vermişti. O da şehir dâhilinde gezecek, Resûlullah Efendimiz’le Ebubekir’in birdenbire ortadan kaybolmaları üzerine, bu hâdisenin müşrikler üzerinde husule getireceği tesirleri tetkik edecek. Geceleri mağaraya gelerek gördüklerini ve işittiklerini Resûlullah Efendimiz’le babasına haber verecekti.</p>
				<p class="normal">Ebubekir bu işleri görürken, Resûlullah Efendimiz de hane–i saadetlerine gelmişlerdi. Evdeki kadınları başka bir yere göndermiş, sevgili yeğeni Hazret–i Ali ile oradaki tertibatı ikmal etmişti.</p>
				<p class="normal">Bu tertibat çok mühimdi. Müşrikler, o gece Resûlullah Efendimiz’i mutlaka öldürmeğe karar vermişlerdi. Ve bu kararın tatbiki için de, icabeden fedaileri seçmişlerdi. Bu fedailer sabaha karşı hane–i saadetin etrafını muhasara edecekler, bir adamı evinin içinde öldürmek Araplarca korkaklık telakki edildiği için Resûlullah Efendimiz’in evinden çıkmasını bekliyecekler, Nebi–i Zişan Efendimiz, adetleri veçhile sabahleyin erkenden ibadet maksadıyla Kâbe’ye gitmek için kapıdan çıkar çıkmaz derhal üzerine hücum edeceklerdi. Hâlbuki Resûlullah Efendimiz’le Hazret–i Âli’nin aldıkları tertibat, düşmanların bu planlarını akamete mahkûm etmeğe kâfi gelecekti. Harikulâde bir kuvvet ve cesarete malik olan Hazret–i Ali, o geceyi Resûlullah Efendimiz’in yatağında geçirecek. Pencereden içeriyi gözetlemeleri muhtemel olan müşriklere Nebi–i Zişan Efendimiz’in yatağında yatmakta olduğu hissini verecek. Bu suretle Resûlullah Efendimiz’in rahatça şehirden uzaklaşmasını temin edecekti.</p>
				<p class="normal">Ebubekir’le verilen karar mucibince, Resûlullah Efendimiz gece onu, evinde beklemişti. Gece yarısına doğru, hane–i saadetin aralık duran kapısı itildi. İçeriye Ebubekir girdi, karanlıkta kendisini bekliyen Hazret–i Peygambere:</p>
				<p class="normal">— Hazır mısınız, ya Resûlullah? Dedi. Resûlullah Efendimiz:</p>
				<p class="normal">— Hazırım, Yâ Ebubekir. Fakat Ali’ye bir daha veda edeyim, diye cevap verdi.</p>
				<p class="normal">Ebubekir de, aynı arzuyu gösterdi. O sırada, yatacağı odada bulunan Hazret–i Ali avluya geldi. Orada Resûlullah Efendimiz’le Ebubekir’in konuştuklarını görünce, artık ayrılık zamanının gelmiş olduğunu hissederek derin derin içini çekti. Çünkü bu ayrılık, ona çok güç gelecekti.</p>
				<p class="normal">Resûlullah Efendimiz, sevgili ve fedakâr yeğeninin boynuna sarıldı. Kendisini kurtarmak için hayatını muhakkak bir ölüme karşı tutan o mert ve kahraman Ali ile vedalaştı.</p>
				<p class="normal">Ebubekir de Ali’nin ellerine sarıldı:</p>
				<p class="normal">— Ya Ali! Ne bahtiyarsın ki, Resûlullah’ın uğrunda canını feda edecek derecede şerefli bir vazifeyi üzerine aldın, diye mırıldandı.</p>
				<p class="normal">Bu suretle hazin bir vedadan sonra, kapı tekrar aralandı. Gecenin sükûneti içinde iki gölge sessizce sokağa kaydı. Birer hayal gibi karanlıklara karıştı.</p>
				<p class="normal">Hava açıktı. Semada pırıldayan yıldızlar, derin bir uykuya dalmış olan Mekke şehrine, hafif ışıklarını serpiyorlardı. Resulü Ekrem Efendimiz’le sadık yol arkadaşı Ebubekir, ihtiyat ile hareket ediyorlar, sandallarını çıkarıp ellerine almış oldukları halde duvar diplerini takip ederek Kâbe’ye doğru gidiyorlardı.</p>
				<p class="normal">Resûlullah Efendimiz, mübarek hayatının en büyük bir tehlike içinde bulunduğu o dakikalarda bile adetlerini terk etmemişlerdi. Şehre her girip çıktığı zaman, daima Kâbe’yi ziyaret ederdi.</p>
				<p class="normal">Bu gece de, aynı suretle hareket etti. Doğruca Kâbe’ye gitti. Tavaf edip ziyaretini bitirdikten sonra, başını şehre çevirdi. Derin derin içini çektikten sonra:</p>
				<p class="normal"><span class="ideitalik">“Ey, Mekke! Dünyada en çok sevdiğim yer senin yerindir. Fakat senin evlatların bana rahat ve huzur vermiyorlar.”</span> Diye, doğmuş olduğu beldeyi terk etmenin bütün acılığını belirtti.</p>
				<p class="normal">Ondan sonra büyük bir teessür içinde, şehri terk etti. Bir buçuk saat kadar yürüdükten sonra, Sevr dağının tepesindeki mağaraya gelmişlerdi. Burası Mekke’den dört kilometre kadar uzak bir mesafede idi. Bu mağara, bugün bile vardır. Kalpleri İslâmiyet’in aşkıyla dolu olan insanlar, Resûlullah Efendimiz’in gizlenmiş olduğu bu mağarayı ziyaret etmekten ruhani bir zevk duymaktadırlar.</p>
				<p class="normal">Nebi–i Zişan Efendimiz’le Ebubekir’in bu mağaraya yerleştikleri esnada idi ki, Mekke’de de on bir kişiden mürekkep bir katil ve cinayet şebekesi, hane–i saadetin etrafını muhasara etmişlerdi.</p>
				<p class="normal">Birkaç kişi, ayaklarının uçlarına basarak hane–i saadetin kapısına doğru ilerledi. Tam kapıya yaklaşınca, kendilerini de kumanda eden Ebucehil’in bir işaretiyle bunlar tevakkuf etti <span class="ideitalik"> (durakladı).</span></p>
				<p class="normal">Ebucehil, kulağını kapıya dayıyarak içeriyi dinledi. Kapının deliklerinden, alaca karanlık olan avluyu gözetledi. İçeriden hiçbir ses alamayınca, tekrar müşrik fedailerinin yanına geldi. Onlardan Hakem bin As’ın kulağına eğilerek:</p>
				<p class="normal">— Bak bakalım, Muhammed uyuyor mu? Dedi:</p>
				<p class="normal">Hakem, Haccac’ın oğullarından Münbe’nin omuzlarına basarak pencereye yükseldi Resûlullah Efendimiz’in yatağında yatan Hazret–i Âli’yi görünce, Ebucehil’in yanına gelerek.</p>
				<p class="normal">— Evet. Muhammed yatağında uyuyor, diye cevap verdi.</p>
				<p class="normal">Bunlar, ortalık ağarmaya başlayıncaya kadar beklediler. Sonra, yatakta gördüklerinin Hazret–i Muhammed olmayıp onun sevgili yeğeni olduğunu görünce evvela hayret ettiler. Sonra fena halde hiddetlendiler:</p>
				<p class="normal">— Eyvah. Muhammed’i elimizden kaçırmışız, diye feryat ederek Darunnedve’ye gittiler. Ebucehil ile diğer müşrik reislerine vakayı haber verdiler. </p>
				<p class="normal">Bunlar koşup hane–i saadete geldiler. Hazret–i Ali’yi yakalayıp götürdüler, hapsettiler. Ölümlerle tehdide girişerek Resûlullah Efendimiz’in nerede bulunduğunu söyletmek istediler ise de, bir kelime bile söyletemediler.</p>
				<p class="normal">Bütün Mekke halkı ayaklanmıştı. Muhtelif kollara ayrılarak Resûlullah Efendimiz’i aramaya başlamışlardı. Hatta bunlardan bir kol, Nebi–i Zişan Efendimiz’le, sadık refiki <span class="ideitalik"> (arkadaşı)</span> Ebubekir’in saklanmış oldukları Sevr mağarasına yaklaşmışlardı.</p>
				<p class="normal">Bunların ayak seslerini duyunca Ebubekir o kadar korktu ki, heyecan içinde kaldı. Nebi–i Zişan Efendimiz’in kulağına eğilerek:</p>
				<p class="normal">— Ya Resûlullah! Düşmanlar, pek çok yaklaştı, diye fısıldadı.</p>
				<p class="normal">Resulü Ekrem Efendimiz, metanet ve soğukkanlılığını muhafaza etti:</p>
				<p class="normal">— Korkma, ya Ebu Bekir. Allah, bizimledir, diye cevap verdi.</p>
				<p class="normal">Müşrikler mağaranın önüne kadar geldiler. Lâkin kapının örümcek ağları ile kapalı olduğunu ve kapının üstünde yuvası bulunan iki güvercinin uçtuğunu görünce, mağarada hiç kimsenin olmadığına hükmettiler, Resûlullah Efendimiz’i başka yerlerde arayıp bulmak için, yollarına devam ettiler.</p>
				<p class="normal">Nebi–i Zişan Efendimiz’le sadık refiki, dört gün o mağarada saklandılar. Sonra oradan çıkarak, kendilerine yol gösterecek olan Abdullah bin Erikat ile buluştular. Abdullah, Müslüman değildi. Lâkin Ebubekir’in çok iyiliğini gördüğü için, bu hizmeti kabul etmişti. Mamafih kendisine, dolgunca bir ücret de verilecekti.</p>
				<p class="normal">Allah yolunun bu iki yolcusu, Abdullah’ın getirdiği develere binerek tam yirmi dört saat durup dinlenmeden yollarına devam ettiler. Artık, Mekke’nin hudutlarını geçtiler.</p>
				<p class="normal">Mekke’de, kıyametler kopuyordu. Kureyş reisleri, yüz deve mükâfat vereceklerini vaat ederek halkı, Resûlullah Efendimiz’i arayıp bulmaya teşvik ediyordu. Birçok kimseler develerine ve atlarına binmişler, Resûlullah Efendimiz’i aramak için yollara düşmüşlerdi. Bunlardan biri de, Surekâ isminde bir müşrikti.</p>
				<p class="normal">Surekâ Nebi–i Zişan Efendimiz’le Ebubekir’in izlerini keşfetmişti. Atını sürerek onlara yetişmişti.</p>
				<p class="normal">O sırada, birdenbire atının ayakları kaymış, Surekâ derhal yere yuvarlanmıştı. Araplarda adet olduğu veçhile hemen sırtındaki torbadan bir ok çıkarmış, falına bakmış, falın fena çıktığını görünce, duralamış, geri dönmeyi kararlaştırmıştı.</p>
				<p class="normal">Lâkin o sırada, yüz deve mükâfat aklına gelmişti. Derhal elindeki oku kırarak yoluna devam etmek istemiş ve yine atına binmişti. Lakin at, daha ilk adımını atar atmaz, bacaklarına kadar kumların içine geçiverdi. </p>
				<p class="normal">Surekâ, yaptığı hareketin fenalığını hisseti. Fikrini derhal değiştirdi. Atından indi. Koşa koşa Resûlullah Efendimiz’in yanına gitti:</p>
				<p class="normal">—Ya Muhammed! Seni arayıp bulana yüz deve vaat ettiler. İşte ben de seni arayıp buldum. Lâkin onlara haber vermekten vazgeçiyorum. Allah, selamet versin. Yolunuza devam ediniz, dedi.</p>
				<p class="normal">Resûlullah Efendimiz, Surekâ’ye dua etti:</p>
				<p class="normal">— Emin ol ki, Cenab–ı Hak sana bu faziletinin mükâfatını ihsan edecektir, dedikten sonra, Ebubekir’le beraber yoluna devam etti.</p>
				<p class="normal">Birkaç konak gitmişler, artık Mekkelilerin tehlike teşkil edecek olan hudutlarını geçmişlerdi. Birdenbire karşılarında bir kafile belirdi. Bunlar, ticaret için Şam’a giderek avdet etmekte <span class="ideitalik"> (dönmekte)</span> olan Mekkelilerdi.</p>
				<p class="normal">Ebubekir bunları görünce:</p>
				<p class="normal">— Ya Resûlullah. Aman, bunların gözlerine görünmeyelim, dedi.</p>
				<p class="normal">Nebi–i Zişan Efendimiz’in müsterih ve mütevekkil bir ifade ile:</p>
				<p class="normal">— Korkma, Ya Ebubekir. Onların içinde, dostlarımızın bulunması da ihtimal dâhilindedir, dedi. Resûlullah Efendimiz’in hiçbir hususta yanılmıyan mübarek kalbi, bu meselede pek büyük bir isabet göstermişti. Biraz sonra iki taraf birbirlerine yaklaştıkları zaman, kafile tarafından </p>
				<p class="normal">— Selam, Ya Muhammed! Diye bir ses yükseldi. Resûlullah’a selam veren zat, Zübeyr idi.</p>
				<p class="normal">Zübeyr, selam vermekle beraber devesinden atlayıp Nebi–i Zişan Efendimiz’in huzuruna geldi. Kendilerinin yakın akrabalarından olduğu için, büyük bir samimiyetle isticvaba <span class="ideitalik"> (sorguya)</span> girişti:</p>
				<p class="normal">— Nereye gidiyorsun, Ya Muhammed?</p>
				<p class="normal">— Çölde, biraz işim var. Ebubekir’i aldım, oraya gidiyorum.</p>
				<p class="normal">— Çok kalacak mısın?</p>
				<p class="normal">— Belki bir müddet kalırım.</p>
				<p class="normal">— O halde size, birer takım kıymetli elbise vereyim.</p>
				<p class="normal">— Niçin?</p>
				<p class="normal">— Senin gibi büyük bir hanedanın evladı, bu kadar sade kıyafetle çöl halkına görünürse onların üzerinde fena tesir husule getirir de onun için…</p>
				<p class="normal">Zübeyr, çok doğru söylemişti. </p>
				<p class="normal">“Çöl halkının imanı gözlerindeydi.”</p>
				<p class="normal">Resûlullah Efendimiz, Zübeyr’in verdiği işlemeli bir kaftanı kabul etti. Derhal mübarek sırtına giydi. Ebubekir’e de, aynı suretle giyinmesini emrettikten sonra, Zübeyr’e veda ederek Medine’ye doğru yoluna devam etti.</p>
				<p class="normal">Medinelilerden bazıları, evvelce Mekke’ye geldikleri zaman Resûlullah Efendimiz’le temasta bulunmuşlar, gizlice Müslüman olmuşlardı. Bunlar, Resûlullah Efendimiz’in Mekkeliler tarafından taciz edildiğini biliyorlardı.</p>
				<p class="normal">Ve günün birinde, nasıl olsa orayı terk ederek ahalisi daha mûnis ve daha samimi olan Medine’ye geleceğini tahmin ediyorlardı. Ve âdeta, kendisini dört gözle bekliyorlardı. Bunların içindeki kıymetli şahsiyetlerin arasında, Ebu Eyyüb Hâlid ismindeki muhterem zat da vardı.</p>
				<p class="normal">Resûlullah Efendimiz’le sadık dostu Ebubekir, Medine’ye üç mil kadar mesafede bulunan Kuba mevkiine gelince durmuşlar, Medine’nin vaziyetini iyice tetkik ettikten sonra şehre girmeyi kararlaştırmışlardı.</p>
				<p class="normal">Kubâ, küçük bir köyden ibaretti. Burada, evvelce İslâmiyet’i kabul etmiş olanlardan bazıları ikamet etmektelerdi. Bunlar, Resûlullah Efendimiz’i görür görmez son derece sevinmişler, tekbirler getirerek bu büyük ve muhterem misafiri kabul etmişler, kendisini Amr bin Avf’ın evine yerleştirmişler, sonra da, Medine’deki Müslümanlara haber göndermişlerdi.</p>
				<p class="normal">Medine’de, birdenbire bir sevinç belirmişti. Oradaki Müslümanlar, takım takım Kuba’ya taşınıp gelirken, şehir de büyük heyecanlarla bir bekleme devri baş göstermişti.</p>
				<p class="normal">Resûlullah Efendimiz’in bir müddet burada kalmak istemelerinin bir sebebi de, belki de, hayatını feda etmeyi göze alarak Nebi–i Zişan Efendimiz’in oradan ayrılmasını temin eden sevgili amcazadesi Hazret–i Ali’yi beklemekti. Çünkü Mekke’den ayrılırken, bazı kimselerin kendisinde bulunan emanetlerini ona vermiş:</p>
				<p class="normal">— Ya Ali! Bunları, sahiplerine teslim et. Sonra da çık, yanımıza gel, diye emretmişti.</p>
				<p class="normal">Resûlullah Efendimiz, orada bulundukları zamanı boş geçirmedi. Gülsüm isminde bir kadının hurmalarını kuruttuğu boş bir arsayı satın alarak, orada bir mescit kurmaya karar verdi.</p>
				<p class="normal">Bu kararı derhal tatbike girişen Resûlullah Efendimiz, hemen işe başladı. Ashab–ı Kiramı ile birlikte, binanın temellerini kazdı. Onlarla beraber taş taşıdı. Bizzat kendileri, bir amele gibi çalıştı. Ashab–ı Kiram,</p>
				<p class="normal"><span class="ideitalik">“Ya Resûlullah! Canımız senin uğruna feda olsun. Her işi bize bırak Sen, rahatına bak.”</span> Diye yalvarıyorlardı.</p>
				<p class="normal">Lâkin bu ricalarını, Nebi–i Zişan Efendimize dinletemiyorlardı. Bina, büyük değildi. Birkaç gün zarfında, meydana çıkıvermişti. Lâkin bu küçük mescidi şerif, ehli İslam’ın ilk ibadet yeri olduğu için fevkalade bir kutsiyeti haizdi.</p>
				<p class="normal">Bu mescidin yapılmasına iştirak edenler arasında, Medine’nin meşhur şairlerinden Abdullah bin Ravaha’da vardı. O, parlak şiirlerinden birini bu münasebetle söylemişti: Bu şiir, şu mealde idi:</p>
				<p class="normal"><span class="ideitalik">“Bu mescidin inşasına iştirak edenlere ne mutlu?</span></p>
				<p class="normal"><span class="ideitalik">Ayakta iken ve otururken, burada Kur’an–ı Kerim okuyanlara ne mutlu</span></p>
				<p class="normal"><span class="ideitalik">Ve gecelerini uyku ile geçirmeyip de burada ibadetle meşgul olanlara, ne mutlu”</span></p>
				<p class="normal">Resûlullah Efendimiz bunları duydukça, büyük bir sevinç ve sürur <span class="ideitalik"> (neşe)</span> duyuyordu. O da, bu şiirin son kelimelerini tekrarlıyordu. Ashab–ı Kiram, o kadar büyük bir gayret sarf etmişlerdi ki, üç gün sürmeden, mescit binası ikmal edilivermişti.</p>
				<p class="normal">Mescidin ikmal edilmesi, Resûlullah Efendimiz’in Peygamberliğini ilan etmesinin on üçüncü senesinin Rebiyülevvel ayının 8’inci Perşembe gününe tesadüf etmişti.<sup class="calibre3"><a href="halicveeyupsultan_split_034.html#footnote-1654-3" id="footnote-1654-3-backlink" name="footnote-1654-3-backlink">[3]</a></sup></p>
				<p class="normal">Ertesi gün, Cuma idi. Resûlullah Efendimiz Kuba’da bulunan bütün Ashab–ı Kiramı ile Cuma namazını kıldıktan sonra, Medine’ye hareket etti.<sup class="calibre3"><a href="halicveeyupsultan_split_035.html#footnote-1654-4" id="footnote-1654-4-backlink" name="footnote-1654-4-backlink">[4]</a></sup></p>
				<p class="normal">Medine halkı, büyük bir heyecan içindeydi. Erkek, kadın, genç, ihtiyar, çoluk çocuk bütün yollara dökülmüşlerdi.</p>
				<p class="normal">Bunlardan birçokları Resûlullah Efendimiz’in önüne atılarak:</p>
				<p class="normal"><span class="ideitalik">— </span>Hoş geldin, ya Resûlullah. Malımız, canımız senindir. Hepsi sana feda olsun, diye feryat etmektelerdi.</p>
				<p class="normal">Kızlar ve genç kadınların bir kısmı:</p>
				<p class="normal"><span class="ideitalik">“Ay, Veda dağının sırtlarından yükseliyor.</span></p>
				<p class="normal"><span class="ideitalik">Allaha şükretmek, bizim için de vacip oldu.”</span> </p>
				<p class="normal">Diye şiirler söylerken, diğer bir kısmı da defler çalarak:</p>
				<p class="normal"><span class="ideitalik">“Biz Ben–i Neccar kızlarıyız.</span></p>
				<p class="normal"><span class="ideitalik">Muhammed’in komşuluğu ile bahtiyar olacağız.”</span></p>
				<p class="normal">Diye, neşideler <span class="ideitalik"> (şiirler)</span> terennüm ediyorlardı.</p>
				<p class="normal">Şehrin kapısına vardıkları zaman Medineliler, Resûlullah Efendimiz’in etrafını sarmışlardı. Hepsi de:</p>
				<p class="normal">Ya Resûlullah benim evime misafir olunuz diye yalvarıyorlardı. Nebi–i Zişan Efendimiz, hiç kimsenin kalbini kırmak istemedi:</p>
				<p class="normal">— Devem, kimin evinin önünde durursa, ona misafir olurum, diye cevap verdi. Ve devesini, kendi haline terk etti.</p>
				<p class="normal">Deve, bir müddet gitti. Sonra birdenbire durarak, Beni Neccar kabilesinden Ebu Eyyüp Hâlid’in evinin önüne çöküverdi.</p>
				<p class="normal">Resûlullah Efendimiz, etrafına göz gezdirdi. Kapısının önünde durarak büyük bir sevinçle şaşırmış olan Hazret–i Hâlid’in meserretini <span class="ideitalik">(sevincini)</span> görünce, tatlı bir tebessümle gülümsedi. Deveden, inmek istedi.</p>
				<p class="normal">Lâkin deve tekrar kalkmış ve yürümeye başlamıştı. Hâlid’in biraz evvel meserretle parlayan çehresini de, derhal bir hüzün ve elem kaplamıştı. </p>
				<p class="normal">Resûlullah Efendimiz serbest bıraktığı için deve, ileri doğru birkaç adım attı. Sonra dönüp tekrar Hâlid’in evinin önüne gelince, yine aynı yere çökerek boynunu toprakların üzerine uzattı. Böğürmeğe başladı.</p>
				<p class="normal">Resûlullah Efendimiz, birkaç dakika bekledi. Bütün etrafındakiler gittikçe artan bir heyecan içindelerdi. Herkes, sabırsızlık dakikaları geçirmektelerdi.</p>
				<p class="normal">Nebi–i Zişan Efendimiz, artık devenin kalkmadığını görünce, tekbir getirerek deveden indi. Hissettiği meserretten <span class="ideitalik"> (sevinçten)</span> dolayı adeta kendinden geçen ve kapının açık kanatları önünde bekleyen Ebu Eyyüp Hâlid’in evine girdi.</p>
				<p class="normal">Bu ev, iki katlıydı. Hâlid, ileri atılarak, merdiveni gösterdi:</p>
				<p class="normal">—Buyurun ya Resûlullah. Yukarı çıkın, dedi.</p>
				<p class="normal">Fakat Nebi–i Zişan Efendimiz:</p>
				<p class="normal">—Hayır. Ben üst katta oturmak istemem. Gelip giden misafirlerimin içindeki ihtiyarlara merdiven çıkmak zor olur, diye Hâlid’in teklifini nazikâne bir surette reddetti ve alt kattaki odaya yerleşti.</p>
				<p class="normal">Resûlullah Efendimiz’in valideleri Beni Neccar kabilesindendi. Hazret–i Hâlid de, bu kabilenin asilzadelerindendi. Lâkin fakirdi, evinde eşya namına hiçbir şeye malik değildi. Ashab–ı Kiram hemen koşmuşlar evlerinden yataklar şilteler örtüler getirmişler Resûlullah Efendimiz’in oturacağı odayı döşemişlerdi.</p>
				<p class="normal">Resûlullah Efendimiz Kuba’da mescidi yaptırmakla meşgul iken, Mekkelilerin elinden güçlükle kurtulmuş olan Hazret–i Ali de oraya gelmiş, Nebi–i Zişan Efendimize iltihak etmişti. Resûlullah Efendimiz yanlarında Hazret–i Ali ile Ebu Bekir bulunduğu halde bu odaya yerleşti. Lâkin birkaç gün sonra Zeyd’e iki deve ile beş yüz dirhem verdi. Onu Mekke’ye gönderdi. Ailesini getirmeye memur etti.</p>
				<p class="normal">Zeyd, Mekke’ye gitti. Resûlullah Efendimiz’in yaşlı zevcesi Hazret–i Sude, en küçük ve en sevimli kerimesi Hazret–i Fatma, Ebubekir’in oğlu Abdullah ve Ebubekir’in kerimesi, Ayşe’yi alarak Medine’ye getirdi.</p>
				<p class="normal">Resûlullah Efendimiz, Hazret–i Hâlid’in evinde tam yedi ay ikamet etti. Bu müddet zarfında Ebu Eyyüp, Nebi–i Zişan Efendimize o kadar büyük hürmet ve tazim <span class="ideitalik"> (saygı)</span> gösterdi ki, Resûlullah Efendimiz:</p>
				<p class="normal">— Ya Ebu Eyyüp! Bana karşı misafirperverliğini hakikaten gösterdin. Senden çok razı ve hoşnudum. Allah da razı ve hoşnut olsun, diye, ona defalarca dua etti.</p>
				<p class="normal">Bir gün üst katta bir ibrik devrilmişti. Ve tahtaların arasından sızıp aşağıya akacak olursa, Resûlullah Efendimiz’in üstünü kirletecekti.</p>
				<p class="normal">Hâlid, bunu görür görmez hemen oradaki bir örtünün üstüne atıldı. Onu dökülen suların üstüne kapadı. Aşağıya bir damla suyun bile akmasının önüne aldı.</p>
				<p class="baslik">v</p>
				<p class="normal">Resûlullah Efendimiz, Medine’yi teşriflerinin daha ilk günlerinden itibaren bir mescitle ona bitişik olmak üzere kendilerine bir ikametgâh yaptırmaya başlamıştı.</p>
				<p class="normal">Bunun için evvela kâfi derecede taş ve kerpiçle hurma ağaçlarından keresteler hazırlattı. Sonra, inşaata başladı.</p>
				<p class="normal">Mescid–i Şerif, gayet basitti. Dikilmiş olan hurma ağaçlarının aralarına kerpiçler yerleştirildikten sonra, tavanı da büyük hurma dallarıyla kapatılmış olan düpedüz bir binadan ibareti.</p>
				<p class="normal">Bunun yanındaki Hane–i Saadet denilen binaya gelince, bu da büyücek bir avlunun etrafına sıralanmış olan odalardan mürekkepti. Bunlar da, hurma ağaçlarının arasına yerleştirilmiş olan kerpiçlerden inşa edilmişti.</p>
				<p class="normal">Resûlullah Efendimiz’in şahıslarına mahsus olan ve Hücre-i Saadet tesmiye olunan <span class="ideitalik"> (ismi verilen)</span> oda, Mescid–i Şerif’in mihrap tarafına tamamıyla bitişikti. Resûlullah Efendimiz, arzu buyurdukları zaman, buradan Mescid–i Şerif’e geçebilecekti.</p>
				<p class="normal">Avlu, epeyce genişti. İlk zamanlarda buraya, yalnız birkaç hücre inşa edilmişti. Bunlardan birinde, Resûlullah Efendimiz, diğerlerinde de aile efradı ikamet edecekti. Kapının yanındaki küçük bir hücrede, Resûlullah Efendimiz’in sevgili amcazadesi ve fedakâr refiki Hazret–i Ali’ye tahsis edilmiş.</p>
				<p class="normal">Zaman geçtikçe, avludaki odalar çoğalmaya başlamıştı. Resûlullah Efendimiz’in zevcelerinin adetleri artıkça, avludaki vaziyet, şu şekli almıştı:</p>
				<p class="normal">Zevcat–ı mutahharadan <span class="ideitalik"> (temiz eşlerden)</span> Hazret–i Sude ile Ümmü Selema, Ümmü Habibe, Ceviriyye, Meymune, Zeyneb’in hücreleri, avlunun şimal tarafına sıralanmıştı. Bunların hepsi de birer pencereleri küçük küçük odalar olup kapılarına, keçi kılından dokunmuş birer perde asılmıştı.</p>
				<p class="normal">O devirde yaşamış ve bu hücreleri görmüş olanların rivayetlerine göre bu odalar, üç buçuk arşın (takriben iki metre) genişliğindeydi. Ve bir adam boyu yüksekliğindeydi. İçlerinde, güçlükle gezinmek mümkün olabilirdi. Geceleri, hiçbir aydınlık vasıtasına malik değildi. Bütün gece karanlıklar içinde vakit geçirilirdi.</p>
				<p class="normal">Hâlbuki Resûlullah Efendimiz eğer istemiş olsalardı, Medine’nin diğer evleri ve konakları gibi muazzam bir kâşane<span class="ideitalik"> (köşk)</span> yapılmasını emreder ve orada hayat geçirebilirlerdi.</p>
				<p class="normal">Hazret–i Hâlid, zengin olmamakla beraber çok cömert bir kalbe malikti. Bâhusus <span class="ideitalik"> (özellikle)</span> Resûlullah Efendimiz’e karşı en büyük fedakârlıkları bile ihtiyar edecek <span class="ideitalik"> (seçecek)</span> derecede, kendilerine bağlılık göstermekteydi. Bunu da, malik olduğu başlıca malı olan bu binaların arsalarını Resulü Ekrem Efendimiz’e hediye etmekle göstermişti.</p>
				<p class="normal">Resûlullah Efendimiz’in Hane–i Saadetleri etrafındaki komşuları, Saad bin Abada – Saad bin Muaz – Ammare bin Hazm ile Ebu Eyyüp Hâlid’den mürekkepti <span class="ideitalik"> (oluşmuştu)</span>. Bunlar Resûlullah Efendimiz’e çok büyük tazim <span class="ideitalik"> (saygı)</span> ve terkim <span class="ideitalik"> (hürmet)</span> eserleri gösterirler, sık sık kendisine süt gönderirlerdi.</p>
				<p class="normal">Resûlullah Efendimiz, Mekke’den gelen muhacir<sup class="calibre3"><a href="halicveeyupsultan_split_036.html#footnote-1654-5" id="footnote-1654-5-backlink" name="footnote-1654-5-backlink">[5]</a></sup> Müslümanlarla Medine’nin yerli halkından olan ve Ensar<sup class="calibre3"><a href="halicveeyupsultan_split_037.html#footnote-1654-6" id="footnote-1654-6-backlink" name="footnote-1654-6-backlink">[6]</a></sup> tesmiye olunan Müslümanları birbirleriyle kardeş etmişlerdi. Vakıa esas itibariyle Müslümanlık, kardeşlik demekti. Her Müslüman, diğer herhangi bir Müslüman’ın tabii şeklinde kardeşi idi. Lâkin bir de “muahat” denilen kardeşlik vardır ki bu, tamamiyle öz kardeş mahiyetinde idi. Bundan maksat da, varını yoğun Allah ve Resûlullah uğruna feda ederek Mekke’den kalkıp Medine’ye gelen Müslüman muhacirleri zaruret ve mahrumiyetten halas etmekti.</p>
				<p class="normal">Medineli kardeşler, evlerinin etrafındaki boş arsaları bunlara tahsis etmişler, inşa ettikleri odaları, onlara vermişlerdi.</p>
				<p class="normal">Evlerinin etrafında boş arsa olmıyanlar ise, kardeşlerini evlerine kabul etmişler, onları yedirip içirmeyi kedilerinin bütün istirahatlarını temin eylemeyi deruhte etmişlerdi <span class="ideitalik"> (üstlenmişlerdi)</span>.</p>
				<p class="normal">Resûlullah Efendimiz, muhacir ashab–ı kiramdan yardıma muhtaç olanlardan her birini Medinelilerden birine kardeş ettiği gibi Mas’ab bin Amiri de, Ebu Eyyüp Hâlid’e kardeş vermişti. Bunun üzerine o da ensar zümresi arasına girmiş, bu itibar ile onun künyesi ve ismi, şu şekilde intikal etmişti.</p>
				<p class="normal">“Ebu Eyyüp, Hâlid El’ensâri”</p>
				<p class="normal">Hazret–i Hâlid, bütün zamanını Resûlullah Efendimiz’in hizmetine vakfetmişti. O büyük misafirin, evinde bulunduğu müddet zarfında, hakikaten çok büyük misafirperverlik göstermiş ve bundan dolayı “Mihmandar–ı Resul” gibi şerefli bir unvanı iktisap eylemişti.</p>
				<p class="normal">Sabah olur olmaz, Hazret–i Hâlid ile refikası ve çocukları derhal Resûlullah Efendimiz’in ikamet buyurdukları odanın kapısı ile evin önüne temizlerlerdi. Nebi–i Zişan Efendimiz’in ziyaretine gelecek olanlara, oraları kirli göstermek istemezlerdi.</p>
				<p class="normal">Hazret–i Hâlid’in zevcesi, Resûlullah’ın yemeğini pişirirdi. Oğlu Eyyüp, kırba ile kuyulardan su getirirdi. Ve Resûlullah Efendimiz soğuk suyu sevdikleri için uzakta bulunan kuyuları gezer, dolaşır, onların hangisinin suyu soğuk ise ondan getirirdi.</p>
				<p class="normal">Ziyaretçilere, bizzat Hazret–i Hâlid nezaret ederdi. Resûlullah’ın misafirlerine hurma, bal, süt vesaire gibi şeylerle izzet ve ikram gösterirdi.</p>
				<p class="normal">Üst kata, devrilen bir ibrikten alt kata su akması vakasından sonra Hazret–i Eyyüp, Resûlullah Efendimize üst kata çıkması için pek çok ricada bulunmuş ise de, Nebi–i Zişan Efendimiz bu teklifi nazikâne bir surette reddetmişti. Bunun üzerine Hazret–i Hâlid, zevcesi ve çocukları ile beraber üst katı terk etmişler, evin başka bir köşesine çekilmişlerdi.</p>
				<p class="normal">Resûlullah Efendimiz’in etrafında, güzide Ashab–ı Kiram’dan mürekkep olmak üzere sıkı bir çember çevrilmişti. Bunlar da, Bilâli Habeşi, Ebû Redîha, Selman–ı Farisî, Ebû Derda, Ammâr bin Yâsir vesair birkaç ashaptan mürekkepti.</p>
				<p class="normal">Bu zatların hepsi, hususi meziyetlere malikti. Mesela Bilâl aslen Habeş’li idi. Orada esir edilerek Mekke’ye getirilmişti.</p>
				<p class="normal">Genç bir köle olduğu halde, İslâmiyet’i kabul etmişti. O zaman İslâmiyet’in ilk devriydi. Resûlullah Efendimiz’in emirleriyle İslâmiyet, pek gizli tutulmaktaydı. Lâkin Bilâl’in Müslüman olduğu keşfolunarak ona tahammül edilmez derecede şiddetli işkenceler edilmişti.</p>
				<p class="normal">Müşrikler, bir gün onu kızgın kumların üzerine yatırmışlardı. Göğsünün üstüne taşlar yığıyorlar, onu Müslümanlıktan vazgeçirmek için şiddetle tazyik ediyorlardı. </p>
				<p class="normal">O sırada, oradan geçen Ebubekir, Bilâl’in haline acıdı. Onu satın aldı. Zulüm ve işkenceden kurtardı.</p>
				<p class="normal">Bilâl’in, duyanları heyecanlara düşürecek derecede latif bir sedası vardı. Bu sedayı işitenler, kendilerinden geçerek mest olurlardı.</p>
				<p class="normal">Aradan zaman geçmiş, Resûlullah Efendimiz, Ebu Bekir’le Mekke’den Medine’ye hicret etmişti. Bir müddet sonra da Bilâl onların peşlerinden gelmişti.</p>
				<p class="normal">Bir müddet sonra Müslümanları ibadete davet etmek için Ezan usulü ihdas edilmiş, bunun üzerine ehli İslam’ın ilk müezzinlik şerefi de Resûlullah Efendimiz tarafından Bilâl’e verilmişti. </p>
				<p class="normal">Resûlullah Efendimiz’in hususiyetlerine girmiş olan Ashaptan Selman–ı Farisi’de, İranlı idi. Âlimdi. Birçok şeyler bilirdi. Resûlullah Efendimiz kendisini çok severdi. Diğer Ashab–ı Kiram ise, hepsi de ayrı ayrı meziyetlere malikti.</p>
				<p class="normal">İşte, bunların arasına Ebû Eyyüp de girmişti. Ve aralarında adeta bir ilim ve irfan meclisi teşekkül etmişti.</p>
				<p class="normal">Bunlar, Kur’an–ı Kerim’i başından sonuna kadar ezberliyorlar, ehli İslâm’ın ilk hafızlarını teşkil ediyorlar, sonra bildiklerini birbirlerine öğretiyorlardı.</p>
				<p class="normal">Ebu Eyyüp aynı zamanda iyi bir askerdi. Harplerde Resul–ü Ekrem Efendimiz’e refakat etmekle beraber, Nebi–i Zişan Efendimiz tarafından muhtelif maksatlarla, muhtelif yerlere gönderilmiş olan asker kıtalarının bazılarına da iştirak etmişti.</p>
				<p class="normal">Ebu Eyyüp, Resûlullah Efendimiz’e, kalbinin bütün kuvvetiyle bağlanmıştı. Nebi–i Zişan Efendimiz’in vefatına kadar yanından ayrılmamıştı. </p>
				<p class="normal">Resûlullah’ın vefatı, onun bu sadık sahabesini, o büyük felaket ıstırabının altında ezmiş, bitirmişti. Sevgili Resul’ünün hastalığı esnasında onun evinin önünden bir dakika ayrılmayan ve hatta birçok geceler kapısının eşiğinde geçirmişti.</p>
				</body>
</html>