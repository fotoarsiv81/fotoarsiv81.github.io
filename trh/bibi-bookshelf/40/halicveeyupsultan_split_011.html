<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<h1 class="h1baslik1" id="calibre_toc_6">Hazret-i Eyyüp Ensari Surlar Önünde </h1>
				<p class="normal">Ebu Eyyüp, o tarihte artık seksen beş yaşını geçmişti. Onun yerinde bir başkası olsaydı, Şamdan kalkarak koca Anadolu’yu baştanbaşa geçip Bizans surlarının karşısına kadar gelmeye cesaret edemezdi. Fakat din salâbeti <span class="ideitalik"> (sağlamlığı)</span>, Resûlullah muhabbeti o ihtiyar zatı harekete getirmiş, omuzunda Resûlullah’ın sancağı şerifi olduğu halde, Muâviye’nin kendisine hediye ettiği bir beyaz katırın üstünde, gençlere gıpta ettirecek şekilde dimdik durarak Konstantaniye surlarının hendeklerine kadar gelmişti.</p>
				<p class="normal">Ebu Eyyüp Hazret–i Hâlid, Resûlullah Efendimiz’e dini hisleriyle ne derece bağlanmışsa, aynı zamanda kendisini derin bir aşkla severdi. Ve Resûlullah Efendimiz’e de kendisini, aynı derecede sevdirmişti.</p>
				<p class="normal">Hazret–i Hâlid, o devirde şiddetle hüküm süren Hâşimî – Emevî siyasetine katiyen karışmamakla beraber Hâşimî hanedanına mütemayildi <span class="ideitalik">(eğimliydi)</span>. Çünkü kendisinin mensup olduğu Beni Neccar kabilesi, Resûlullah Efendimiz’in valideleri Hazret–i Âmine’nin de mensup olduğu kabileydi. </p>
				<p class="normal">Hazret–i Hâlid, Emevîleri sevmezdi. Üçüncü Halife Osman, kendisini bir memuriyetle Suriye’ye göndermek istediği zaman:</p>
				<p class="normal">— Artık, ihtiyarladım. Zevcem ve çocuklarım tarafından bakılmaya muhtacım. Beni, kendi halime terk ediniz. O işe, benden daha elverişli ashaptan birini gönderiniz, demişti.</p>
				<p class="normal">Bunun sebebi ihtiyarlık değildi. Eğer öyle olsaydı, Hazret–i Ali ile Muâviye arasında cereyan eden Siffeyn harbine iştirak etmemesi lâzım gelirdi. Hâlbuki o, Kûfe’de ordusunu hazırlayan Ali’nin davetine icabet ederek Medine’den kalkıp oraya kadar gitmiş, Emir’ül mü’min’in ordusuna iltihak etmekle beraber fiilen harbe girmemişti. Bu da onun, siyaset işlerine girmek istememesinden ileri gelmişti.</p>
				<p class="normal">Bu büyük kanlı harpten sonra, Harici vakası zuhur etmişti. Bu İslâmiyet’in ati <span class="ideitalik"> (gelecek)</span> ve istikbalini tehdit eden en büyük bir tehlike idi.</p>
				<p class="normal">Hazret–i Ali’nin ordusundan birçok kimseler ayrılmışlar, başlarına yine birçok kimseler toplamışlar, harpten sonra çevrilen siyasi entrikalardan şikâyet ediyorlardı:</p>
				<p class="normal"><span class="ideitalik">— </span>İslâmiyet’i tefrikaya düşürenleri ortadan kaldıralım. Onların yüzünden döktüğümüz kanlar, artık yeter, diye bar bar bağırıyorlardı.</p>
				<p class="normal">Vaziyetten, Hazret–i Ali de son derece müteessirdi. Nehrivan’da toplanan ve gittikçe adetleri artan Haricileri eğer tedip etmiyecek <span class="ideitalik"> (yola getirmeyecek)</span> olursa, işte o zaman İslâmiyet’in ati ve istikbalinin tehlikeye gireceğine kanaat getirmekte idi.</p>
				<p class="normal">Hazret–i Ali, beyhude yere kan dökmekten çekiniyordu. Nehriyan’daki asileri, hakimane bir üslup ile dağıtmayı daha muvafık <span class="ideitalik"> (uygun)</span> görüyordu, Hazret–i Hâlid’i davet etti:</p>
				<p class="normal">—Ya Ebu Eyyüp! Bilirsin ki ben, Resûlullah’ın, sünnet ve hadislerinden kıl kadar ayrılmak istemem. Resûlullah, beyhude yere kan dökmekten son derece içtinap ederdi. Ben de aynı surette bir Müslüman’ın kanını dökmekten içtinap ediyorum <span class="ideitalik">(çekiniyorum)</span>. Hâlbuki İslâmiyet’i büyük bir tehlikeden kurtulmak için, haricilerin tedibini de lüzumlu görüyorum. Fakat onlar hakkında kılıç kullanmadan evvel, kendilerine nasihat etmek için birini göndermek istiyorum. Sen, ne dersin? Dedi.</p>
				<p class="normal">Hazret–i Hâlid, en küçük bir tereddüt eseri göstermeden:</p>
				<p class="normal">— Ya Emir’ül mü’min’in! Düşüncenizde, çok büyük isabet görüyorum, diye cevap verdi.</p>
				<p class="normal">Bunun üzerine Hazret–i Ali:</p>
				<p class="normal">— Bu mühim vazifeyi ifa için, senden münasip kimseyi göremiyorum. Allah’ı ve Peygamber’in ruhunu hoşnut etmek için, bu vazifeyi üzerine alır mısın? Dedi.</p>
				<p class="normal">Ebu Eyyüp, yine hiç tereddüt etmedi:</p>
				<p class="normal">— Ehl–i İslam’ın selameti için, büyük bir memnuniyetle kabul ederim, diye cevap verdi.</p>
				<p class="normal">Ebu Eyyüp, o tarihte de aşağı yukarı seksen yaşına takarrüp etmişti <span class="ideitalik"> (yaklaşmıştı)</span>. Böyle olmakla beraber, ihtiyarlığını özür olarak göstermemiş ve koca Irak çöllerini geçip Nehrivan’a kadar gitmişti, fakat asilere, söz dinletmek imkânını görememişti.</p>
				<p class="normal">Bundan da anlaşılıyor ki, Ebu Eyyüb’ün, üçüncü halife Osman’ın teklifini ihtiyarlık bahane ederek reddetmesi, Suriye’ye gitmemek ve o tarihte kâmilen Emevîler’in hükmünde olan bir mıntıkaya girmemekten ibaretti.</p>
				<p class="normal">Nitekim Muâviye’ye hilafet mevkiini elde etmesi üzerine Medine halkı isyan etmiş, Muâviye’ye “biat”ten çekinmişlerdi. Muâviye’ye biat etmiyenlerden biri de, Hazret–i Hâlid’di. Böyle olmakla beraber Muâviye Konstantaniye’nin fethine hazırlanırken, kendisine şu me’alde bir mektup göndermişti:</p>
				<p class="normal"><span class="ideitalik">“Resûlullah’ın arzu ve emirlerini yerine getirmek için, senin hiçbir fedakârlıktan çekinmeyeceğine eminim. Ben, Konstantaniye şehrinin fethine azmettim. Şimdi oraya bir ordu daha göndermek üzereyim. Bu fethi mübinde bulunmak ve Resulûllah’ın sancağı şerifini taşımak için seni buraya davet ediyorum. Ve Ashab–ı kiramdan bazılarını da beraber alarak gelmeni bekliyorum.”</span></p>
				<p class="normal">Ebu Eyyüp, bu mektup bu alır almaz, hiç tereddüt etmedi. Ashab–ı kiramdan İbn–i Abbas, İbn–i Ömer, İbn–i Zeyir’i alarak Şam’a gitti.</p>
				<p class="normal">Muâviye, bu dört büyük sahabeye, son derece izzet ve ikram gösterdi. Onları birkaç gün sarayına misafir etti. Ve sonra, Resûlullah’ın zevcesi Ayşe tarafından kendisine emanet edilmiş olan sancağı şerifi Ebu Eyyüb’e tevdi ederek, oğlu Yezid’in kumanda ettiği imdat ordusu ile Konstantiniye’ye gönderdi.</p>
				<p class="normal">Görülüyor ki Ebu Eyyüp, kendisine tevdi <span class="ideitalik"> (teslim)</span> edilmiş olan Resûlullah’ın alemdarlığı vazifesini de en küçük bir tereddüt eseri göstermeden kabul etmiş ve artık yaşı seksen beşe yaklaştığı halde, iki aydan fazla devam eden yol yorgunluğunu memnuniyetle kabul ederek, Konstantaniye surlarının önüne kadar gelmişti.</p>
				<p class="normal">O tarihte surların vaziyeti, yine bugünkü gibiydi. Arap ordusu, açlıktan ve hastalıktan bir hayli zayiat verdiği için, muhasara hatları bir hayli seyrekleşmişti. Yalnız, kapıların karşısına tesadüf eden yerlere, oldukça kalabalık kıtalar yerleştirilmişti. </p>
				<p class="normal">Başkumandan Süfyan bin Avf Karargâhını, şimdiki Maltepe hastanesinin bulunduğu tepeye kurmuştu. Ordusunu buradan idare ediyordu. Donanması da, Zeytinburnu ile Bakırköy arasında demirli bulunuyordu.</p>
				<p class="normal">Süfyan, Muâviye’den acele imdat göndermesini rica ettikten sonra epeyce beklemişti. Fakat bu imdat kuvvetinin gelmesi, epeyce gecikmişti. Kumandan Süfyan bundan meyus ve müteessir olmuş, bir hafta on gün zarfında imdat kuvveti yetişmiyecek olursa, artık avdete karar vermişti.</p>
				<p class="normal">Bir sabah, sahildeki nöbetçilerden biri koşa koşa gelerek:</p>
				<p class="normal">— Ya Emir! Karşı sahilden bu tarafa doğru bir gemi geliyor. İçindekiler bizim askerlerimize benziyor, dedi.</p>
				<p class="normal">O geceyi muvaffakiyetsizliğin ıstırabı içinde geçiren kumandan Süfyan’ın içinde, birdenbire bir sevinç belirdi. Hemen atına binerek Yedikule sahillerine indi. Küçük bir geminin içinde, elli altmış kadar Suriye askeri görünce:</p>
				<p class="normal">— Hey Kadir Allah! Muhakkak bunlar, beklediğimiz imdat kuvvetlerindendir, dedi.</p>
				<p class="normal">Bir kayığın içinde, Suriye askerine benzeyen kimselerin geldiği yıldırım süratiyle orduya yayıldığı için, muhasara hatlarındaki askerler de koşup sahile gelmişlerdi. Bunlar da büyük bir merak ve sabırsızlıkla kayığın sahile yanaşmasını beklemektelerdi.</p>
				<p class="normal">Kayık artık ses işitilecek kadar karaya takarrüp etmişti. O zaman kumandan Süfyan sabredemedi. İki elini boru gibi ağzına dayayarak:</p>
				<p class="normal">— Heyyy, Kayıktakiler! Siz, kimlersiniz? Diye seslendi.</p>
				<p class="normal">Kayığın baş tarafında ayakta duran bir zabit:</p>
				<p class="normal">— Sizin, din kardeşleriniziz. Halife tarafından, size imdat için gönderildik, diye cevap verdi.</p>
				<p class="normal">Süfyan, evvela iki ellerini semaya kaldırdı:</p>
				<p class="normal">— Ya Rab Ehl–i İslam’ın haline merhamet ettin. Meyus <span class="ideitalik"> (umutsuz)</span> ve müteessir bir halde beklediğimiz imdadı bize gönderdin. Sana nasıl hamd ve şükredeyim, diye bağırdı.</p>
				<p class="normal">Sonra, oradaki toprakların üzerine, secdeye kapandı.</p>
				<p class="normal">Kayık, sahile yanaşmıştı. İçindekiler birer ikişer karaya atlamaya başlamışlardı.</p>
				<p class="normal">İki taraf, birbirinin üzerine atlıyor, ağlaya ağlaya birbirlerinin boyunlarına sarılıyorlardı. Gelenler:</p>
				<p class="normal">— Sizi kurtarmaya geldik, derken, Süfyan’ın askerleri de hazin bir lisanla, Cenabı Hakk’a şükran duaları ediyorlardı.</p>
				<p class="normal">Bu hazin karşılama merasimi bittikten sonra, kumandan Süfyan, o zabitle konuşmaya başladı.:</p>
				<p class="normal">— Ordu nerede?</p>
				<p class="normal">— Karşı sahilde.</p>
				<p class="normal">—Mevcudu ne kadar?</p>
				<p class="normal">— Elli binden fazla.</p>
				<p class="normal">— Kumandanınız kim?</p>
				<p class="normal">—Halifenin büyük oğlu, Yezit bin Muâviye.</p>
				<p class="normal">— A’lâ!</p>
				<p class="normal">— Fakat orduda, ondan daha mühim şahsiyetler de var.</p>
				<p class="normal">— Kimler?</p>
				<p class="normal">— Sahabe–i Kiramdan Ebu Eyyüp Hâlid El’ensari.</p>
				<p class="normal">— Çok ala.</p>
				<p class="normal">— Ondan başka yine Ashab–ı Kiramdan İbn–i Abbas, İbn–i Ömer, İbn–i Zübeyr gibi diğer muhterem zatlar da var.</p>
				<p class="normal">Bunları duyar duymaz galeyana gelmiş olan Süfyan tekrar ellerini semaya kaldırdı:</p>
				<p class="normal">— Yarab! İnşallah, bu defa zafer ve nusret <span class="ideitalik">(fetih)</span> muhakkak bizimdir, diye bağırdı.</p>
				<p class="normal">Zabit, koynundan çıkardığı bir mektubu, kumandan Süfyan’a verdi. Bu mektup da şu mealde idi:</p>
				<p class="normal"><span class="ideitalik">Biz… Allah’ın izni ve emri ile Halife–i Müslim’in Muâviye bin Ebi Süfyan’ın oğlu ve onun Konstantaniye’yi fetih için gönderdiği ordunun emrini Yezit bin Muâviye’den, siz Konstantaniye’yi fetih için evvel gönderilmiş olan İslam ordusunun Emiri Süfyan bin Avf’e selamdan sonra malumunuz olsun ki, pederim tarafından gönderilen bir ordu ile geldim. Üsküdar tarafında, Maltepe denilen yerde tevakkuf ettim (durakladım). Askerlerimi, Konstantaniye surları önüne nakletmek için gemilerinizin gönderilmesini beklemekteyim. Gemiler, ordugâhımızın bulunduğu sahile gelir gelmez, askerlerim bindirerek, derhal karşıki sahile geçireceğim. Cenabı Hakk’ın selamı sizin ve bizim üzerimize olsun.</span></p>
				<p class="normal">Kumandan Süfyan o kadar büyük bir sevinç içindeydi ki, mevkinin vakarını muhafaza edebilmek için, güçlükle sükûnetini muhafaza edebildi. Ve derhal maiyetindeki zabitlerden birine dönerek:</p>
				<p class="normal">— Koş! Emîrül–mâ’ya git. Benim tarafımdan söyle. Bütün gemileriyle gitsin. Maltepe denilen yerde bekleyen orduyu buraya getirsin, diye emir verdi.</p>
				<p class="normal">İslam ordusu, birkaç gün zarfında Yedikule ve Bakırköy sahillerine nakledildi.</p>
				<p class="normal">Arap ordusunun geldiğini işiten ve onun karşı sahile nakledildiğini gören Bizanslılar, çok büyük telaş içindelerdi. Hatta birkaç kere donanmaları ile Arap donanmasına hücum etmek istemişlerse de evvelce birkaç müsademede <span class="ideitalik"> (çarpışmada)</span> yedikleri Arap kılıçlarının dehşetinden ürkmüş oldukları için ciddi bir taarruza cesaret edememişlerdi. Ancak birkaç gösteriş hücumu yaptıktan sonra, donanmalarını, İstanbul limanının önüne gerilmiş olan zincirin arkasına çekmişler, hadisata intizar etmişlerdi <span class="ideitalik"> (olayları gözlemeye başlamışlardı).</span></p>
				<p class="baslik">v</p>
				<p class="normal">Karaya çıkarılan imdat ordusu, eski muhasara ordusunun azalması yüzünden boş kalan yerlere yerleştirilmişti. Hepsi de birer kıtaya kumanda eden İbn–i Abbas ve İbn–i Ömer ile İbn–i Zübeyr de – Şimdi Tekir Sarayı dediğimiz yerden itibaren – surun Anamas zindanları, Melek İshak kulesi ve Velagerna Sarayının bulunduğu kısımlarda vazife deruhte etmişlerdi <span class="ideitalik"> (üstlenmişlerdi).</span></p>
				<p class="normal">Hazret–i Ebu Eyyüb’e gelince: O, Alemdarı Nebevi idi. Her nerede harp olursa, o da orada ispatı vücut edecekti <span class="ideitalik"> (bulunacaktı)</span>.</p>
				<p class="normal">İmdat ordusu, Konstantaniye kalesi oldukça sıkı bir surette muhasaraya kâfi gelmişti. Bizanslılar, birkaç defa kaleden çıkarak Arap ordusuna tecavüz etmek istemişlerse de, büyük bir kısmı Arap kılıçları altında can vermişler, kurtulanlar ise, bin müşkülat ile tekrar kaleye çekilmişlerdi.</p>
				<p class="normal">Muhasara, devam ediyordu. Ve Araplar en ziyade, surların zayıf noktası olan Ayvansaray kısmına yükleniyordu. Fakat maalesef bunların ellerinde, o derin hendekleri atlayacak ve o yirmi metreden fazla yüksek duvarları aşacak hiçbir vasıta yoktu.</p>
				<p class="normal">Mamafih Başkumandan Süfyan bin Avf, ordusundaki ustalara beş on mancınık imal ettirmişti. Lakin tedarik edilebilen malzeme, gayet basitti bundan dolayı bu aletlerle kale duvarlarına atılan taşlar küçük olduğu için burçlar üzerinde gedikler açmaya kâfi değildi.</p>
				<p class="normal">Bazı hususi tarihlerin rivayetlerine nazaran, Yezit bin Muâviye’nin ordusu ile gelen Sahabe–i Kiramdan İbn–i Zübeyr hazretleri, uzun uzadıya düşündükten sonra, bir gece ansızın bir baskın yapmaya karar vermişti.</p>
				<p class="normal">İbn–i Zübeyr hazretleri, Arap ordusunda bulunan dört Sahabenin en genci idi. Harikulade bir kuvvet ve şecaate malikti. Resulûllah Efendimiz’in hadisi şeriflerindeki tebşirata <span class="ideitalik"> (müjdeye)</span> nail olmak için gelmişti. Ve Başkumandan Süfyan kendisini yakından tanıdığı için üç yüz kişilik bir müfrezenin başına geçirerek onu Anamas zindanlarının karşısındaki hendeklerin kenarlarına yerleştirmişti. Anamas zindanları, surların en yüksek yerlerinden biriydi. Lâkin bir gün, Ayvansaray sahillerinde ele geçirilen bir Bizanslı kayıkçı, bazı ifşaatta bulunmuş,</p>
				<p class="normal">— Anamas zindanları, çok derindir. Eğer hendekler aşılıp da zindanların bulunduğu duvarın önüne gelinecek olursa, oradan kazılacak bir lağımla, zindanlara ve zindanlardan kaleye girilebilir, demişti.</p>
				<p class="normal">İbn–i Zübeyr, kayıkçıyı alıp Anamas zindanlarının bulunduğu yere kadar getirmişti. Zindanların bulunduğu yerle (Melek İshak) kulesini tarif ettirmiş ve oradan mutlaka kaleye girmek için teşebbüslere geçmişti.</p>
				<p class="normal">Fakat bu hususta kullandığı vasıtalar, çok basit şeylerdi. Bir takım çalı çırpılarla, üzerine merdiven gibi demirler çakışmış olan düz ve uzun ağaçlardan ibaretti.</p>
				<p class="normal">İbn–i Zübeyr, bu hazırlıkları bitirdikten sonra bir gece askerlerinden yirmi nefer fedai seçti. Toplattığı çalı çırpıları hendeğe doldurtarak, fedaileriyle beraber onların üzerinden geçti. Anamas zindanlarının bulunduğu yere doğru ilerledi. Rum kayıkçının işaret ettiği yeri kazarak oradan bir gedik açmaya teşebbüs etti.</p>
				<p class="normal">İbn–i Zübeyr ile maiyetindeki fedailer oraya giderlerken kazmalar, kürekler ve küsküler götürmüşlerdi. Gecenin karanlığından istifade ederek ya küskülerle birkaç taş söküp oradan içeriye doğru kazmaya veyahut da merdiven şeklinde çiviler çakılmış olan o düz ve uzun ağaçlara tırmanarak kale bedenlerinin, üstüne çıkmaya karar vermişti.</p>
				<p class="normal">Fakat surların üzerindeki nöbetçiler İbn–i Zübeyr ile arkadaşlarının hendekleri geçtiklerini hissetmişler, derhal mukabil tedbirlere girişmişlerdi.</p>
				<p class="normal">İbn–i Zübeyir, evvela surların dibinden birkaç taş sökerek lağım açmayı tercih etmişti. Nöbetçilerin kendilerini tarassut ettiklerinden <span class="ideitalik"> (gözetlediklerinden)</span> gafil bulunarak, Melek İshak kulesinin dibine gelmişti. Fakat tam kale taşlarından birini sökmeye teşebbüs edeceği zaman kalenin bedenleri üzerinde bir kıyamet kopmuştu. Oraya toplanan Bizans askerleri, aşağıdakilerin üzerine oklar, taşlar, tavalarla kaynatılmış olan kızgın zeytinyağı atıyorlar kulaklarının zarları patlatacak derecede gürültülerle bağırıp çağırıyorlardı. </p>
				<p class="normal">Bu vakıa, o cüretkâra ne teşebbüse girişenlerin üçte ikisinin feci şekillerde şehit olmalarıyla neticelenmiş. Bunların biri de, o cesur ve kahraman İbn–i Zübeyr’di.</p>
				<p class="normal">Sağ kalanlar, derhal oradan çekilmek mecburiyetini hissetmişlerdi. Ve o devirde adet olduğu üzere İbn–i Zübeyr’in kanlı cesedini de orada bırakmayarak, bir ok menzili kadar götürdükten sonra bir yere gizlenmişler, ertesi gün de onun fedakâr dostlarından birkaçı gelmişler, getirdikleri kazma ve küreklerle bir mezar kazarak, Resûlullah’ın o mübarek Sahabesini oraya defnetmişlerdi. Adet olduğu veçhile de başucuna bir taş dikmişlerdi.</p>
				<p class="normal">İstitrat olarak <span class="ideitalik"> (sırası gelmişken)</span> ciheti de arz edelim ki, bu kabir de Hazret–i Ebu Eyyüp’ün kabri gibi sonradan keşfedilmiştir. Üzerine ahşaptan alelade bir bina yaptırıldıktan sonra ziyaretgâh haline gelmiştir. Bugün bile, bu sade türbe hazin bir manzara arz etmektedir. Kabrin üstünde, çırçıplak tahtadan ibaret büyükçe bir sanduka vardır. </p>
				<p class="normal">Resûlullah’ın bir hadisi şerifindeki tebşirata <span class="ideitalik"> (müjdelere)</span> mazhar olmak için, o ihtiyar halinde Medine’den kalkarak ve o uzun yolların meşakkat ve muhterem şahsiyetin o kadar hazin ve sefil bir tahta sanduka altında yattığı görmek, insanın kalbinde çok derin bir acı uyandırmaktadır.</p>
				<p class="normal">Günler, aylar ve hatta seneler geçiyordu. Lâkin Arap ordusu, daha nara bir muvaffakiyet gösteremiyordu.</p>
				<p class="normal">Bir taraftan açlık ve hastalık, ordunun mevcudunu her gün kemiriyor, gün geçtikçe yüzlerce telefat veriliyordu. Diğer taraftan da İstanbul’un bitip tükenmeyen lodos fırtınaları ile bunlara inzimam eden “Rum ateşi”de donanmayı mütemadiyen tahrip ediyordu.</p>
				<p class="normal">Bizanslılar bu ateşe “Fö Girejuva” diyorlardı ve bu ateşi denizde hem taarruz ve hem de müdafaa silahı olarak kullanıyorlardı.</p>
				<p class="normal">Bu ateşi, bizzat Rumlar bulunmuşlardı. Petrolün içine, güherçile, kükürt ve çam ağaçlarından çıkarılmış olan zifti karıştırarak, kendilerine mahsus olan bir usul ile yapıyorlar ve bu mayi <span class="ideitalik"> (sıvı)</span>, büyük şişelere veyahut toprak testilere doldurarak düşman gemilerinin üzerine atıyorlardı.</p>
				<p class="normal">Bu ateş, son derede müthiş ve tehlikeli idi. Atıldığı zaman, evvela oldukça kuvvetli bir patlama husule geliyor, sonra da siyah bir duman sütunu, semaya doğru yükseliyordu.</p>
				<p class="normal">Bu ateşin önüne, ancak üç şeyle geçilebiliyordu, Kum, sirke ve idrar. Bunlarda ateşi kâmilen <span class="ideitalik"> (tamamen)</span> söndüremiyordu. Ancak tahribat sahasının önüne geçilebiliyordu. Şayet ateşin üzerine su dökülecek olursa büsbütün parlıyor, o zaman büsbütün bir afet ve felaket halini oluyordu.</p>
				<p class="normal">Araplar, bu müthiş mayiin <span class="ideitalik"> (sıvının)</span> nelerden mürekkep olduğunu bilmiyorlardı. Geceleri, ateş kayıkları denilen küçük kayıklarla sessiz sedasız gemilerine yaklaşan Rumların attıkları şişelerle yahut testiler parlamaya başlar başlamaz, yangını söndürmek için deniz sularına müracaat ediyorlar, hâlbuki bu zıt tedbirlerden büsbütün iştial eden <span class="ideitalik"> (yanan)</span> o ateşin her tarafı sarması üzerine, kendileri de diri diri yanarak kül oluyorlardı.</p>
				<p class="normal">Araplar, sarf ettikleri bütün gayretlere rağmen, bu ateşe karşı kendilerini müdafaaya bir çare bulamamışlardı. Ancak, geceleri sabahlara kadar gemilerinin küpeştelerinde, ellerinde gerilmiş yaylar olduğu halde bekliyorlar, ateş kayıklarını görür görmez üzerlerine ok yağdırıyorlar, bu suretle korunmaya çalışıyorlardı. Mamafih Rumlar, bunun da çaresini bulmuşlardı. Ateş kayıklarının içine birçok parlayıcı maddeler dolduruyorlar, bunların aralarına da o müthiş mayii havi <span class="ideitalik"> (sıvı bulunan)</span> şişeler, fıçılar testiler yerleştiriyorlar, sonra bunları ateşleyerek rüzgârın istikametine göre, Arap gemilerinin üzerini kapıp koyveriyorlardı. </p>
				<p class="normal">Araplar, bunların içinde adam var zannederek üzerlerine mütemadiyen ok yağdırıyorlar, fakat hiçbir tesiri olmadığını görünce, kendilerini denize atıyorlar, lâkin biraz sonra yanıp tutuşmaya başlayan denizin üzerinde, feci feryatlarla kurban olup gidiyorlardı.</p>
				<p class="normal">Kara ordusu gibi, donanma da mevcudunu kaybetmeye başlamıştı. Tekrar bir imdat kuvveti getirtmek için ise, çok uzun bir zaman lâzımdı.</p>
				<p class="normal">Başkumandan Yezit bin Muâviye bütün bu felaketlerle ciddi bir surette alakadar değildi. O gelirken, yüzlerce deveden mürekkep olan canlı ve cansız ağırlığını da beraber getirmişti. Küçükçekmece gölünün sahiline, karargâhını kurmuştu. Gündüzleri göl civarında avlanıyor, geceleri de dilber cariyelerine şarkılar söyleterek ve rakslar ettirerek mütemadiyen şarap içmekle vakit geçiriyordu.</p>
				<p class="normal">Ne çekiyorsa, eski kumandan Süfyan bin Avf çekiyordu. O atına binerek sabahtan akşama kadar durup dinlenmeden muhasara hatlarını geziyor, mücahitlerin hal ve vaziyetlerini teftiş ediyor onlara nutuklar söyleyerek ancak sabır ve sebat sayesinde, mukaddes gayeye vasıl olacaklarına dair teminat veriyordu. </p>
				<p class="normal">Bu vaziyet, senelerce devam etmişti. Arap ordusu, artık bütün maneviyatını kaybetmişti. Nihayet bütün kıta kumandanları toplanmışlar, son ve kati bir hücum yapmaya karar vermişlerdi. Eğer bunda da muvaffak olamazlarsa, artık muhasarayı kaldırarak çekilip gideceklerdi. Bu hücum, nasıl icra edildi?</p>
				<p class="normal">Buna dair bizim tarihlerimizde hiçbir tafsilat yoktur. Ancak, Bizans tarihlerindeki parça parça verilen malûmattan, bu hücumun şöyle cereyan ettiği istidlâl<sup class="calibre3"><a href="halicveeyupsultan_split_039.html#footnote-1654-8" id="footnote-1654-8-backlink" name="footnote-1654-8-backlink">[8]</a></sup> olunuyor <span class="ideitalik"> (dile getiriliyor)</span>:</p>
				<p class="normal">Araplar uzun zaman bu hücuma hazırlanmışlardı. Edirnekapı’dan Haliç sahillerine kadar olan kısmı hücum mıntıkası olarak ayırmışlar ve burada hazırlıklara başlamışlardı.</p>
				<p class="normal">Bu mıntıka, Haliç’e doğru fazlaca meyli olduğu için Bizanslılar, surların önlerinde, içi su ile dolu hendek yapamamışlardı. Sadece kuru hendek yapmışlar ve bu hendeği de, derin kazmışlardı.</p>
				<p class="normal">İmparatorlar, sonbahar mevsimlerinde, Velagerna Sarayı’nın Haliç sahillerine nazır olan muhteşem dairesinde otururlardı. Aynı zamanda, Konstantaniye’nin muhasaraya maruz kaldığı zamanlarda da yine burada bulunurlar, harbeden kuvvetleri, buradan idareye çalışırlardı.</p>
				<p class="normal">Arap ordusunun muhasarası, bu defa pek, uzun sürmüştü. Araplar, sıcak memleketlerden geldikleri için şiddetli hava cereyanlarına ve bilhassa şimal <span class="ideitalik"> (kuzey)</span> rüzgârlarına maruz olan bu muhitte, çadırlar altında veyahut ağaç dallarıyla toprak çuvallarından yapılmış olan kazmatlarda <span class="ideitalik"> (siperlerde)</span> barınamıyarak, Konstantaniye civarındaki köylere çekilirlerdi. Arap ordusu gelirken bütün bu köylerin halkı büyük kaleye iltica ettikleri için, Araplar bu köyleri kolayca zapt etmişler ve onlara yerleşmişlerdi. İşte kış mevsimini bu köylerde geçiren Araplar, kalenin kapılarında kuvvetli birer müfreze terk ederler ve bunları da sık sık değiştirirler, büyük kısmı ise mevsimin soğuk günlerini köylerde geçirirlerdi.</p>
				<p class="normal">Hicretin 28’inci ve miladın da 668’inci senesi ilkbaharı gelmişti. Arap ordusu muhasarayı tekrar yenilemişti. Fakat koca yaz mevsimi geçip de artık sonbahar yaklaştığı halde, muhasaradan yine bir fayda elde edilememiş, artık son bir hücumdan sonra, ricat edilmeye karar verilmişti.</p>
				<p class="normal">Araplar, bu son hücumda bir muvaffakiyet kazanabilmek için bütün gayretlerini sarf ediyorlardı. Büyük mikyasta hazırlıklar yapıyorlardı. Lâkin bu hazırlıkları, basit şeylerden ibaretti.</p>
				<p class="normal">Derin hendekleri topraklarla doldurarak geçecekler, kale bentlerinin altından bir geçit açarak şehre girmeye gayret edeceklerdi. Araplar, gece sabahlara kadar uyumuyorlar, ellerinde bulunan çuval ve torba vesaire gibi vasıtalara topraklar doldurarak kale bendelerindeki Rum nöbetçilerin göremeyecekleri yerlere yığıyorlardı.</p>
				<p class="normal">Böylece bir hayli hazırlıklarda bulunmuşlardı. Ve binlerce çuval ve torbadan mürekkep <span class="ideitalik"> (oluşan)</span> toprağı hendeklere civar olan yerlere yığmışlardı.</p>
				<p class="normal">Araplar, bu hazırlıkları yaparken, kendilerini Rumların görmediklerini zannediyorlardı. Hâlbuki Velagerna Sarayı’nda, İmparatorun maiyetindeki Bizans zabitleriyle bütün nöbetçiler onları pekâlâ görüyorlar, mukabil harekete geçmek için, Arapların ne yapacaklarını büyük bir sabırsızlıkla bekliyorlardı. Nihayet bir gün bütün hazırlıklar bitmişti. Bir gece ansızın bütün Arap ordusu harekete geçmiş. Hazırladıkları o yüzlerce çuval toprağı hendeklere atarak yaptıkları köprüden hendeğin öbür tarafına geçmişlerdi. </p>
				<p class="normal">Fakat bu geçiş pek kolay olmamıştı. Daha Arapların ilk hareketleri başlar başlamaz, nöbetçiler borular çalarak kale muhafızlarını uyandırmışlar, surların üzerine fırlayan muhafızlar, hendekleri geçmeye teşebbüs eden Arapların üzerine, yağmur gibi ok yağdırmaya başlamışlardı.</p>
				<p class="normal">Araplar, küçük kalkanlarını siper ederek o müthiş ok yağmurunun altında ilerlemeye çalışmışlarsa da, ilk hücumda muvaffak olamamışlar, geri dönmeye mecbur kalmışlardı. Ve uzun uzadıya düşündükten sonra, yeniden hazırlıklara başlamışlardı.</p>
				<p class="normal">Anlaşılmıştı ki, yüksekten ve kalenin surları üzerinden yağan ok yağmuruna dayanabilmek için her şeyden evvel büyük kalkanlar lâzımdı. Araplar ellerinde ne kadar öküz, manda vesaire gibi büyük hayvanlar varsa bunları kesmişler, derilerini yüzmüşler, onları dört köşe birer tahta çerçeveye mıhlayarak bütün vücutlarını oklardan muhafaza edecek büyüklükte kalkanlar yapmışlardı.</p>
				<p class="normal">Bu hazırlık, bir hafta kadar devam etmişti. Ondan sonra bir gece Araplar, bu kalkanların himayesinde olarak tekrar hücuma geçmişlerdi.</p>
				<p class="normal">Bizans tarihlerinde verilen malûmata nazaran zifiri karanlık bir geceydi. Hendeklere doldurulmuş olan toprakların üzerinde sürünerek geçen Araplar, artık kale bedenlerine tekarrüp etmişlerdi <span class="ideitalik"> (yaklaşmışlardı).</span> Fakat surların üzerinden büyük taşların aşağı doğru yuvarlandığını görür görmez derhal tavakkuf etmişler <span class="ideitalik"> (duraklamışlar)</span> ve atılan taşların altında birkaç kişinin ezildiğini görür görmez, yine çekilmek mecburiyetini hisseylemişlerdi.</p>
				<p class="normal">Arap ordusu, bu neticesiz hücum esnasında, kıymetli bir şahsiyet daha kaybetmişti. O da, İbn–i Ömer idi.</p>
				<p class="normal">İbn–i Ömer, biri kalçasından, diğeri de omuz başından olmak üzere iki ok yemiş, sağ ayağı büyük bir taş altında ezildikten sonra üçüncü bir okta göğsünden girerek onu, Resûlullah’ın o mübarek hadisi şerifi uğrunda şahadet mertebesine erdirmişti.</p>
				<p class="normal">Arkadaşlarından ikisinin şehit düşmesi, Hazret–i Hâlid’i çok müteessir etmişti. Lâkin o, bir an bile metanetine halel getirmemişti.</p>
				<p class="normal">Hücum başlıyacağı zaman Hazret–i, Resûlullah’ın sancağı şerifini hürmet ve terkim <span class="ideitalik">(saygı)</span> ile omuzlıyarak hücum kollarının önüne düşüyordu. Ve bembeyaz sakalının esmer çehresine verdiği muhteşem vakar ile ağır surlara doğru ilerliyor, mütemadiyen tekbir getirerek hücuma geçecek olan efradı kahramanlıklara teşvik ediyordu.</p>
				<p class="normal">Surların üzerine toplanan Bizanslılar, onun mühim bir şahsiyet olduğunu anlamışlardı. Birkaç defa kendisini ok yağmuruna tutmuşlardı. Lâkin omzunda taşıdığı o mukaddes sancağın daha hala dimdik durduğunu görünce hayretler içinde kalmışlar, Hazret–i Hâlid’i, oklarla devirmek için çok uğraşmışlarsa da, fakat bu defa da, muvaffak olamamışlardı.</p>
				<p class="normal">Hazret–i Hâlid, vaziyetten son derece müteessirdi. O, ordunun son neferi de kanlar içinde yerlere serilinceye kadar harbe devam ve sebat fikrinde idi. Fakat başkumandan Sufyan Bin Avf’ın emirine itaat etmişti. Çok tabiidir ki, Ululemr’in verdiği emirlere muhalefet gösteremezdi. Çünkü Resûlullah Efendimiz Harbe girerken ve yahut harp için kıtalar gönderirlerken bir hutbe irad eder <span class="ideitalik"> (dile getirir)</span>, askerlere birçok nasihatler verdikten sonra:</p>
				<p class="normal">— Kumandanlarınızın emirlerine itaat ediniz. Çünkü onlar, sizin bilmediğiniz birçok şeyleri bilirler ve sizi her tehlikeden siyanet ederler <span class="ideitalik"> (korurlar), </span>derdi.</p>
				<p class="normal">İşte bunun içindir ki, bu defa da Hazret–i Hâlid verilen ric’at emrine itaat etmiş, tekrar hücum kollarının önüne giderek, Ayvansaray surları önünden şimdi Eyüp dediğimiz yere doğru ricat etmişti.</p>
				<p class="normal">Hazret–i Hâlid’in hayatı, bizim kadar Rumları da alakadar etmiştir. Ve o sıradan bu güne kadar kulaktan kulağa intikal eden bir takım rivayetler vardır ki, bunlara da ehemmiyet vermemek caiz değildir. Bunun için on, on iki sene evvel Diyamadi isminde ihtiyar bir papazın bana nakletmiş olduğu rivayetleri, şurada nakletmeden geçemiyeceğim.</p>
				<p class="normal">Bu zatın anlattıklarına göre, Muâviye’nin Süfyan bin Avf kumandasında gönderdiği birinci ordu Suriye’den hareket ettiği zaman Bizans İmparatoru garip bir rüya görmüş. Hemen ertesi gün sabah olur olmaz. Patriği sarayına davet ederek rüyasını şöylece nakletmiş:</p>
				<p class="normal">İmparator, sarayının balkonunda oturuyormuş. Ve balkonun önünde de, ucu bucağı görünmeyen, adeta çöl gibi dümdüz ve bomboş bir sahra bulunuyormuş. Ve bu geniş sahrada da, bir tek insan bile görünmüyormuş.</p>
				<p class="normal">Birdenbire ufuklarda bir takım toz bulutları yükselmiş. Sonra, gittikçe yaklaşan bu toz bulutlarının arasında siyah atlara binmiş olan beyaz elbiseli süvariler belirmiş. Bu süvariler, ellerindeki eğri ve yalın kılıçları sallaya sallaya İmparatorun oturduğu balkonun önüne kadar gelmişler. Oradan görünen Piki ismindeki saraya girmek istemişler. Lâkin bu sarayın etrafında dönüp dolaştıkları halde bir türlü içeriye girememişler.</p>
				<p class="normal">Rüya, bu ya, o sırada İmparatorun yanı başında, eski Patriklerden biri bulunuyormuş. Ve önündeki bir gümüş mangalın üzerindeki tavada, balık kızartıyormuş. Ve o süvarilerin Piki Sarayı’nın etrafında dönüp dolaşmalarından fena halde ürküyormuş. Aynı zamanda, Patrik ile de,</p>
				<p class="normal">— Görüyor musun, aziz peder?</p>
				<p class="normal">— Evet, haşmetmeap. Görüyorum.</p>
				<p class="normal">— Acaba, bunlar saraya girebilecekler mi? Dersin?</p>
				<p class="normal">— Müsterih olunuz haşmetmeap. Giremiyecekler.</p>
				<p class="normal">— Ne biliyorsun?</p>
				<p class="normal">— Şu kızarttığım balığı bana İmparator Jüstinyanüs verdi. Ve verirken de bana: <span class="ideitalik">“Bu balık, Bizans saltanatını kuran İmparator Büyük Konstantin zamanında, Roma’dan getirtilmiştir. O zamandan beri bu tavada pişmektedir. Bu mukaddes mahlûk, asırlardan beri bu kızgın yağın içinde kaynadığı halde ölmemiştir. Ve bu tavanın içinde bulunduğu müddetçe, Piki Sarayı da, hiçbir yabancının eline geçmiyecektir.”</span> Bunun için, tamamıyla müsterih olabilirsiniz.</p>
				<p class="normal">Hakikaten, İmparatorun gördüğü o siyah atlara binmiş olan beyaz elbiseli süvariler bir müddet dönmüş dolaşmışlar, Lâkin saraya girmeye muvaffak olamamışlar, geri dönüp gitmeye mecbur kalmışlar.</p>
				<p class="normal">Fakat bunlar daha ortadan kaybolmadan evvel ufukta yine bir takım toz bulutları yükselmiş sonra, bir takım atlılar daha belirmiş. Bunlar, ötekilerle birleşmiş, atlarını dörtnala sürerek, İmparatorun bulunduğu balkonun önüne kadar gelmiş, içlerindeki bembeyaz sakallı bir süvari ayrılmış. Bunun omzunda, altından yapılmış bir bayrak varmış. Balkona doğru başını kaldırmış:</p>
				<p class="normal">— Ey Kayser! Oturduğun yerden kalk! Önümden çekil! Şu sancağı, sarayın damına dikeceğim! Diye bağırmış.</p>
				<p class="normal">O zaman İmparatorun yanında daha hala balık kızartmakla meşgul olan Patrik, balkonun kenarına kadar gitmiş, omzunda o altın bayrak bulunan beyaz sakallı ve nurani simalı zata büyük bir hürmetle selam vermiş ve ona hitaben:</p>
				<p class="normal">— Evet. Biliyoruz ve sizi de, bekliyoruz. Lâkin bizim kitaplarımızın rivayetlerine nazaran, o sancağı haşmetli imparatorumuzun sarayının damına dikecek zaman gelmemiştir. Ne zaman şu tavadaki kaynar zeytinyağındaki balık tavadan dışarıya sıçrarsa ve ne zaman Piki Sarayı’nın ayazmasındaki suyun içinde yüzmeye başlarsa senin omzundaki sancakta bu sarayın damına dikilecektir, demiş, bunun üzerine, altın sancağı taşıyan o nurani çehreli atlı da, ortadan kayboluvermiş.</p>
				<p class="normal">Aradan, asırlar geçmiş. Konstantaniye beldesi, bir hayli muhasaralar geçirmiş. Nihayet, Bizanslılar son İmparatoru olan Konstantin devri gelmiş. Ve kale, İkinci Sultan Mehmed’in ordusu tarafından muhasara edilmiş. Garip değil mi? İmparator Konstantin de rüyasında, aynı balkonda oturuyormuş. Ve yine eski patrik, onun yanında, aynı suretle balık kızartıyormuş. Ve Konstantin, Patrikle konuşuyormuş:</p>
				<p class="normal">— Etrafımız, deniz dalgasını andıran koskoca bir ordu ile çevrildi. Ne yapacağız?</p>
				<p class="normal">— Yapacağımızı biliyorum, Haşmetmeap. Lâkin şu balığın vaziyetinden korkuyorum.</p>
				<p class="normal">Balığın vaziyetinde ne var?</p>
				<p class="normal">— Asırlardan beri bu tavada kızaran şu balıkta bir takım sabırsızlık alametleri görüyorum. Eğer bu balık, tavadan sıçrayıp da Piki Sarayı’nın ayazmasına dalarsa, o zaman her şey bitmiş demektir.</p>
				<p class="normal">Patrik, bu sözleri bitirir bitirmez, birdenbire balık tavadan sıçramış, Piki Sarayı’nın ayazmasındaki suyun içine dalmış. O zaman, bu balığı, kızartmakla meşgul olan Patrik ayağa kalkmış:</p>
				<p class="normal">— Haşmetmeap! Artık her şey bitmiştir, diye bağırmış ve ertesi gün de Konstantaniye kalesi, Fatih’in muazzam ordusu tarafından alınmış.</p>
				<p class="normal">Biz, bu rivayetin bir efsane veyahut hakikat olması üzerinde duracak değiliz. Ancak bu anane–i rivayette bahsedilmekte olan o altın sancaklı zatın Hazret–i Hâlid olduğu Rumlar tarafından da kanaat getirilmiş olduğuna eminiz. </p>
				<p class="normal">Eski ve mu’tekid <span class="ideitalik"> (dindar)</span> Rumlar arasında kulaktan kulağa intikal ederek bugüne kadar devam eden şöyle bir rivayet daha vardır.</p>
				<p class="normal">Hazret–i Hâlid, Resûlullah Efendimiz’in zamanında Suriye hudutlarına kadar gitmiş, orada Bizanslılarla cereyan eden bir harbe henüz 20 – 22 yaşlarında genç bir Bizans askerini esir etmiş, onu alarak Medine’ye getirmişti.</p>
				<p class="normal">Bu esir, ihtida etti <span class="ideitalik"> (Müslüman oldu)</span>. Kendisine Haris adı verildi. Haris, İslâmiyet’in yüksekliğini ve safiyetini o kadar takdir etti ki, az zamanda halis Müslümanları geçti. Ve baba gibi sevdiği Hazret–i Hâlid’in uğruna canını feda edecek derecede ona merbutiyet <span class="ideitalik"> (bağlılık)</span> gösterdi. Onu bir gölge gibi takip ederek kendisinden bir an bile ayrılmak istemedi.</p>
				<p class="normal">Hazret–i Hâlid Konstantaniye seferine gelirken, çok tabiidir ki Haris’i de beraber getirmişti.</p>
				<p class="normal">Haris bir gün Hazret–i Hâlid’e:</p>
				<p class="normal">— Muhasara uzadıkça uzuyor. Ve vaziyete nazaran da, kolay hitama ereceğe benzemiyor. Bana izin ver. Bir kolayını bularak kaleye gireyim. İslam ordusuna zafer kazandıracak bir iş görmeye gayret edeyim, dedi.</p>
				<p class="normal">Teklif, Hazret–i Hâlid’e çok cazip geldi:</p>
				<p class="normal">—Ya Haris! Eğer böyle bir şey yapar ve muvaffak da olursan, hiç şüphesiz ki, hem ehl–i İslam’a büyük bir hizmet etmiş olursun hem de cennete gidersin, diye cevap verdi.</p>
				<p class="normal">Haris, Topkapı taraflarında, kalenin burçları altında gizli bir yol olduğunu işitmişti. Oraya gitti. Birkaç gün gezip dolaştıktan sonra, o gizli yolu keşfetti. Oradan kaleye girdi.</p>
				<p class="normal">Bu yol, bir tünel vasıtasıyla kalenin içindeki bir kilise mihrabı altına dayanıyordu ve pek az kimse tarafından biliniyordu.</p>
				<p class="normal">Kilisenin papazları, muhasara zamanlarında bu yolu büyük taşlarla kapatırdı. Tehlike geçtikten sonra, açarlardı. Lâkin garip bir tesadüf eseri olarak bu son muhasarada, o yolu kapatmayı unutmuşlardı. Bunun için Haris’in o yoldan kolayca kalenin içine girmesine imkân bırakmışlardı.</p>
				<p class="normal">Haris, açık bu yolu derhal gelip Hazret–i Hâlid’e haber verebilirdi. Lâkin o, bu derhal tünelden birer birer geçecek olan İslâm askerlerinin hareketinden haberdar olacak Rumların, teker teker o İslam askerlerini kılıçtan geçireceklerini düşünerek, böyle bir faciaya sebebiyet vermek istemedi.</p>
				<p class="normal">Birkaç gün kalede gezip dolaşarak bir gece kale kapılarından birini açıp İslam ordusunu içeri almaya karar verdi.</p>
				<p class="normal">Haris, buna bir çare arayıp bulmak için kale kapılarını birer birer gezip dolaşırken, aklına Anamas zindanları geldi. Eğer bir kolayını bulup bu zindanlara girebilirse, o zindanlardan açılacak bir delikten, İslam askerlerinin sessiz sedasız kaleye sokulabileceğine kanaat getirdi.</p>
				<p class="normal">Anamas zindanları, çok derindi. Buraya, kuyu gibi açılmış olan bir methalden <span class="ideitalik"> (girişten)</span> girilirdi. Uzun bir galeri üzerine açılmış olan zindanın hücreleri, kalenin haricindeki zemin ilen müsavi idi.</p>
				<p class="normal">Haris bir kolayını bularak bu zindanlara girdi. Oradaki mahpuslara:</p>
				<p class="normal">— Ben, Allah tarafından sizi kurtarmaya memur edildim. Şuradan açılacak bir delikle, hepinizi halas edeceğim <span class="ideitalik"> (kurtaracağım), </span>dedi.</p>
				<p class="normal">Mahkûmlar, Haris’in bu sözlerine inandılar. Onun ellerine ve ayaklarına sarıldılar. Ellerine geçirdikleri bir demir küskü ile deliği açmaya başladılar.</p>
				<p class="normal">Gardiyanlar bunu haber aldılar. Koşup gelerek Harisi yakaladılar. Doğruca imparatorun huzuruna götürerek isticvaba başladılar.</p>
				<p class="normal">İmparator, Haris’e sordu:</p>
				<p class="normal">— Sen kimsin?</p>
				<p class="normal">— Elhamdülillah, Müslüman’ım.</p>
				<p class="normal">— Lâkin sen, Suriye Rumlarına benziyorsun.</p>
				<p class="normal">— Evet. Suriye Rumlarındandım. Harpte esir edildim. Medine’ye götürülerek orada İslâmiyet’i kabul ettim.</p>
				<p class="normal">İmparator, hiddetlendi:</p>
				<p class="normal">— Fakat kendi dinini terk ederek İslâmiyet kabul ederken hiç bir vicdan azabı hissetmeden mi?</p>
				<p class="normal">— Bilakis, o kadar büyük bir memnuniyet hissettim ki, şu anda bile, tam bir vicdan istirahati içindeyim.</p>
				<p class="normal">Haris’ in bu sözleri, imparator üzerinde, bir hayret husule getirdi. Ve hiddeti bir tarafa bırakarak, sözünün mecrasını değiştirdi. İslâmiyet’in bir Rum delikanlısını büyük bir vicdan istirahatine sevk eden amili öğrenmek istedi. İsticvabına, şu suretle devam etti.</p>
				<p class="normal">— Şu halde, İslamlığı Hıristiyanlığa tercih ediyorsun?</p>
				<p class="normal">— Hem de, hiç tereddüt etmeden.</p>
				<p class="normal">— Bunun sebeplerini izah edebilir misin?</p>
				<p class="normal">— Büyük bir memnuniyetle…</p>
				<p class="normal">Haris ilim ve irfan sahibi adam değildi. Hazret–i Hâlid’den öğrendiklerini dili döndüğü kadar imparatora izah etti. İmparator, Haris’in söylediklerini büyük bir dikkatle dinledi. Bilhassa söz, Hazret–i Hâlid’e intikal edince, birdenbire irkildi. Gördüğü rüyayı hatırlıyarak, onun hakkında Haris’ten malumat istedi.</p>
				<p class="normal">Haris bu büyük zatın şekli şemaili hakkında malumat verdikten sonra, sözlerini şu suretle devam etti:</p>
				<p class="normal">— Müslümanların peygamberi olan Hazret–i Muhammed, Mekke’deki müşriklerin zulüm ve denaetlerine <span class="ideitalik"> (alçaklıklarına)</span> tahammül edemiyerek bir gece ansızın oradan çıkıp Medine’ye geldiği zaman kendisini Hazret–i Hâlid evinde misafir etmiş. Uzun zaman süren bu misafirlik esnasında kendisine çok büyük hürmet ve riayet göstermiş. Bu suretle, Hazret–i Muhammed’in, Ashab–ı Kiram’ı o kadar girmiş memnun etmiş ki, diğer Ashab–ı Kiram arasında adeta temayüz eylemiş. İmparator, gittikçe artan bir hayretle sordu:</p>
				<p class="normal">— Şu halde, onun epeyce yaşlı olması lâzım gelir.</p>
				<p class="normal">— Evet. Bugün, tam seksen beş yaşındadır.</p>
				<p class="normal">— Pekâlâ… Bu kadar yaşlı adam, nasıl olur da Suriye’den kalkıp bir ordu ile buraya kadar gelebilir?</p>
				<p class="normal">— Onda, öyle büyük bir din gayreti var ki, ancak onu görenler ve kendisini yakından tanıyanlar takdir edebilir. Onun, bir tek maksadı vardır. O da, Hazret–i Muhammed’in, Konstantaniye fethine dair olan hadisi şerifidir.</p>
				<p class="normal">— O hadis nedir?</p>
				<p class="normal">— Konstantaniye’nin er, geç ehl–i İslam eline geçeceğini ve fetih esnasında, İslam ordusunda bulunan bütün askerlerin, cennette gireceklerini tebşirden ibarettir.</p>
				<p class="normal">İmparator, uzun bir düşünce geçirdi. Bu konuşma esnasında, etrafında bulunanların çehrelerine ayrı ayrı göz gezdirdi. Bu sözlerin onların maneviyatını sarsmış olduğunu görür görmez, içine bir ürküntü girdi. Hemen yerinden fırladı:</p>
				<p class="normal">— Bu hain, yalan söylüyor. Bizim maneviyatımızı kırmak istiyor. Onu götürün. İslam ordusunun karşısındaki kale bedenlerine asın, diye bağırdı.</p>
				<p class="normal">İmparatorun muhafızları, derhal Haris’i yakaladılar. Surlara götürerek, İslam ordusunun karşısında astılar. Lâkin astıkları ip ince olduğu için, Haris’in ağırlığına tahammül edemedi. Birdenbire koparak Haris, surların haricine yuvarlanıverdi.</p>
				<p class="normal">Harisin bazı yerleri yaralanmış ve berelenmiş. Lâkin o, bunların ıstırabına ehemmiyet vermedi. Sürüne sürüne İslam ordusuna geldi. Ordunun sancaktarı olan Hazret–i Hâlid’in çadırına girerek, başından geçenleri nakletti.</p>
				<p class="normal">Haris’in kaleye girdiği gizli yol, başkumandan Süfyan bin Avf’ın nazarı dikkatini celbetmişti. Derhal bir harp meclisi toplıyarak, bu yoldan ne suretle istifade edilebileceğini müzakereye girişti. Ve nihayet, şöyle bir karar verildi:</p>
				<p class="normal">Zırhlı askerlerden mürekkep, elli kişilik bir müfreze teşkil edilecekti. Bunların başına bizzat Haris geçecekti. Ve o gizli yol, cebri bir hücumla zapt edildikten sonra oraya en yakın olan (Eğri kapının) önüne gelinecek, oradaki muhafızlar kâmilen kılıçtan geçilecek, kapı açılarak İslam ordusu, içeri, girecekti.</p>
				<p class="normal">Harp meclisinde bulunan Hazret–i Hâlid de bu kararı tasvip etmişti. Hatta elinde sancağı şerif olduğu halde, kaleye girecek olan ilk kıtanın başında bulunmayı deruhte eylemişti.</p>
				<p class="normal">Zırhlı askerlerin en güçlü ve kuvvetlilerden mürekkep olmak üzere elli kişi seçildi. Haris’e de, sağlam bir zırh giydirildi. Bir gece, zifiri karanlıktan istifade eden bu fedai kıtası, yerlerde sürünerek o tünelin bulunduğu yere geldi. Fakat tünel, taşlarla kapatılmış olduğu için, geçmiye imkân görülemedi.</p>
				<p class="normal">Hücum kıtasının kumandanı, Resûlullah Efendimiz’in amcası Hazret–i Hamza’nın torunlarından Yâsir isminde bir gençti. Yasir, bu muvaffakiyetsizlik karşısında sarsılmakla beraber kendisini çarçabuk toplıyarak arkadaşlarıyla müzakereye girişti. Ve şu kararı verdi: Geri, dönmiyeceklerdi. Sessiz sedasız tüneldeki taşları ayıklayarak, her ne pahasına olursa olsun, behemehâl <span class="ideitalik"> (mutlaka)</span> kaleye gireceklerdi. Karar tatbik edildi. Üç gün üç gece süren çetin bir ameliyata girişildi.</p>
				<p class="normal">Bir taraftan da birkaç fedai orada çalışanlara yiyecek erzak ve içecek su getirmişlerdi. Nihayet tünel, temizlenmişti. Ve zırhlı askerler de, üçüncü gece son taşı kaldırdıktan sonra, kiliseye girmişlerdi.</p>
				<p class="normal">İslam ordusu, hazır bulunuyordu. Hazret–i Halit, elinde sancağı şerif olduğu halde, kapının önünde bekliyorlardı.</p>
				<p class="normal">Zırhlı fedailer, kilisenin kapısını açmışlar, gecenin karanlıkları içinde, duvarların kenarına sürüne sürüne kale kapısına doğru ilerlemeye başlamışlardı.</p>
				<p class="normal">Kapının muhafızları bir baskına uğrayacaklarını zannetmedikleri için, derin bir uykuya dalmışlardı. İslam askerlerinin, bu kadar cüretkarane bir taarruzda bulunacaklarını ümit etmiyorlardı. Yalnız, kapının iki tarafındaki küçük kulübelerin üzerinde iki nöbetçi vardı. Bunlar da sarhoş oldukları için, mızraklarına sarılmış, bir köşede sızmışlardı.</p>
				<p class="normal">Artık, fedai kıtası, kapıya yaklaşmıştı. Bir hamlede kapıya dayanacaklar ve kapı karakolunu zapt ederek İslam ordusunu içeri alacaklardı.</p>
				<p class="normal">Lâkin tam o sırada, karakol efradından bir, su dökmek ihtiyacını hissetmişti. Karakoldan çıkıp da, karanlıklar içinde bir takım gölgelerin hareket ettiğini görür görmez birdenbire irkildi, evvela:</p>
				<p class="normal">— Kimdir o? Diye seslendi.</p>
				<p class="normal">Lâkin bu sualine cevap alamayınca, tehlikeyi derhal sezdi. Ve sesinin bütün kuvvetiyle:</p>
				<p class="normal">— Baskın var! Diye bir feryat koyuverdi.</p>
				<p class="normal">Karakol muhafızları uyandılar. Kılıçlarını mızraklarını alarak dışarı fırladılar. Ve karanlıkta hareket eden o gölgelerin üzerine atıldılar.</p>
				<p class="normal">Burada, o derin zulmetler arasında boğaz boğaza bir mücadele başladı. Bu mücadelenin gürültüsünü, burçların üzerindeki Bizans askerleri de duymuşlar, imdada koşmuşlardı.</p>
				<p class="normal">Mücadele, bir saatten fazla devam etti. Vakayı haber alarak oraya koşan Bizans askerlerinin miktarı, az zaman zarfında bini geçmişti. Bu kadar büyük bir kuvvet karşısında, elli kişiden mürekkep olan fedai kıtasının galebe kazanması, imkân ve ihtimal haricinde idi. Zırhlı fedailer, beşer onar Bizans askeri tepeledikten sonra birer birer şehit düşmüşler, mukaddes vazifelerini ifa etmişlerdi. Lâkin ne çare ki en küçük bir muvaffakiyet bile gösterememişlerdi.</p>
				<p class="normal">Hazret–i Hâlid’in ne suretle vefat ettiğine dair muhtelif rivayetler vardır. Bu rivayetlerin başlıcaları da, şunlardır:</p>
				<p class="normal">1– Hazret–i Hâlid o tarihte seksen beş yaşını tecavüz etmişti. Mübarek vücudu, kuvvet ve selabetini <span class="ideitalik"> (sağlamlığını)</span> kaybeylemişti. Bahusus Hicaz’ın sıcak iklimine alışmış olduğu için Marmara denizi ile Haliç’in arasında bulunan Konstantaniye kalesinin rutubetli havası ile imtizaç edememişti <span class="ideitalik"> (uyum sağlayamamıştı).</span> Bunun için, iki aydan fazla devam eden uzun ve meşakkatli bir yolculuktan yıpranmış olan vücudu Bizans’ın her gün tebeddül eden <span class="ideitalik"> (değişen) </span>havası ile büsbütün kuvvetten düşerek hastalanmış, 2 ay kadar yattıktan sonra vefat etmiş.</p>
				<p class="normal">2– Hazret–i Hâlid, bünyesinin alışık olmadığı Bizans muhitinde yediği yemeklerin ve içtiği yeni suların tesiriyle dizanteriye tutulmuş, ordu tabipleri tarafından her ne tedavisine son derecede itina edilmiş ise de, bu tedavilerin hiçbir semeresi görülmemiş, iki ay kadar hasta yattıktan sonra, vefat etmiş.</p>
				<p class="normal">3– Arap ordusunun Konstantaniye’yi muhasarası, dört seneden fazla devam etmişti. İklim, kış mevsimini Arapların şimal rüzgârlarına maruz olan Konstantaniye surlarının haricinde geçirmeye müsait değildi. Bunun için yaz mevsiminde muhasaraya devam eden Arap ordusu, kış geldiği zaman yalnız kale kapılarının önünde birer asker kıtası bırakarak ordunun büyük kısmı, civardaki köylere çekilmekte idi.</p>
				<p class="normal">Fakat İstanbul civarındaki bu köyler, binlerce ve binlerce kişiden mürekkep koca bir orduyu barındıracak derecede büyük değildi. Muhasara başladığı zaman Rumların bırakarak kaçtıkları bu köylerin içinde en büyük Silivri idi. Burası da Rumların oldukça mühim bir ticaret merkezi olmakla beraber ancak beş altı yüz haneden mürekkepti. Tabidir ki buraya sığınan Arap ordusu, koca bir kış mevsimini, burada büyük bir sefalet içinde geçirmekte idi. İşte o tarihte seksen beş yaşını tecavüz etmiş olan Hazret–i Hâlid, bu sefalete tahammül edememiş, bir müddet hasta yattıktan sonra, Hakk’ın rahmetin intikal eylemiş.</p>
				<p class="normal">4– Muhasara esnasında cereyan eden harplerin birinde, biri göğsüne ve diğer sağ omuz başına isabet eden iki ok yarasının tesiriyle, şahadet mertebesine ermişti.</p>
				<p class="normal">5–Yine o tarihten sonra, kulağa intikal eden rivayetlere göre, – yukarıda arz ettiğimiz Haris’in bulunduğu – o gizli yoldan giren elli Arap fedaisi, Eğrikapı’nın iç tarafında Bizanslılarla kanlı bir mücadeleye giriştiği zaman, Arap ordusunun en kuvvetli kıtalarından biri de kapının dışı tarafına doğru ilerlemişti. Ve gecenin karanlığından istifade ederek hendekleri doldurduktan sonra, kapının önünde kadar gelmişti. Orada kapının açılmasını beklemektelerdi. Bunlar kapının iç tarafında vukua gelen o kanlı mücadeleden haberdar değillerdi. İşte, bu intizar <span class="ideitalik"> (bekleme)</span> devresinde ortalık ağarmış, Arap kıtasını orada gören Rumlar tarafından da, bunların üzerlerine yağmur gibi ok yağdırılmaya başlanmıştı. Araplar, gafil avlanmışlardı. Birdenbire üzerlerine yağmaya başlıyan bu ok yağmurundan kendilerini pek güçlükle kurtarmışlardı. Lâkin orada, pek çok şehit ve yaralı bırakmışlardı. İşte bunların arasında (Resûlullah Efendimiz’in mihmandar ve alemdarı olan Ebu Eyyüp Hâlid’ül El–Ensarî)de vardı.</p>
				<p class="normal">Bu rivayetlerin hangisi doğru olursa olsun, Hazret–i Hâlid, Resûlullah Efendimiz’in mukaddes tebşiratına <span class="ideitalik"> (müjdelerine)</span> mazhar olabilmek için o ihtiyar halinde birçok mihnet ve meşakkate tahammül etmiş her ne suretle olursa olsun, düşman karşısında vefat ederek şahadet mertebesine ermişti.</p>
				<p class="normal">Araplar ölülerine ihtiram gösterirlerdi. Her nerede olursa olsun vefat etmiş olanları hürmetle defnederler, üzerine de mutlaka bir taş dikerlerdi. Buna binaen Hazret–i Hâlid de şehit olduğu yerden kaldırılmış şimdi türbesinin bulunduğu yere getirilmiş, orada defnedilmiş üzerine bir taş dikilmişti.</p>
				</body>
</html>