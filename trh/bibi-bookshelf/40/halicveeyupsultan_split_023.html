<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<h1 class="h1baslik1" id="calibre_toc_18">Haliç</h1>
				<p class="normal">Görülüyor ki Haliç’in her köşesi, tarihin birçok mühim hâdiselerine ve bugün artık hiçbir eseri kalmamış olan Bizans ve Türk sanat eserlerine şahittir. Asırlardan intikal eden bu tarihi hâdiselerin izlerini olsun, müstakbel asırlara intikal ettirmek, bizim için başlı başına bir vazifedir.</p>
				<p class="normal">Çok elim bir ihmale maruz kalmış olan Haliç, bugün çok elim bir vaziyettedir. Bizanslılar devrinde son derece mamur ve abadan olan Türkler devrinde ise, her iki sahili saraylar, mükellef sahil saraylar emsali az görülmüş olan bağlar, bahçeler ve hıyabanlarla<sup class="calibre3"><a href="halicveeyupsultan_split_048.html#footnote-1654-17" id="footnote-1654-17-backlink" name="footnote-1654-17-backlink">[17]</a></sup> tezyin olunan <span class="ideitalik"> (süslenen)</span> Haliç, bugün yürekleri sızlatacak derecede elim bir hale gelmiştir. Milyonlar ve milyonlar sarf edilerek yaptırılmış olan o muhteşem sanat ve zarafet abidelerinin yerlerini bugün en başta Mezbaha gibi kan kokan kanlı bir müessese ile iptidai fabrikalar, çeşit çeşit atölyeler işgal etmektedir. Bunların manzaraları, pek kerihtir <span class="ideitalik"> (iğrençtir)</span>. Neşrettikleri <span class="ideitalik"> (yaydıkları)</span> iğrenç kokular havanın safiyetini ihlal etmektedir. Burada, denizin rengi bile değişmiştir. Boğaziçi’nin tatlı ve berrak sularına mukabil Haliç’in rengi kasvet artıran bir şekle girmiştir. Çünkü Haliç, bugün bir çamur deryası halindedir.</p>
				<p class="normal">Denilecek ki, eski devirlerde de burada tersane ve imalathaneler mevcut idi. Lâkin bunlar, bugünkü sanayi gibi muhiti ve havayı ihlal eden müesseseler değildi. Onun için Haliç’in ne muhiti ve ne de havasını haleldar etmezlerdi. Ve o devirlerde Haliç’in suları bugünkü gibi çirkef haline gelmemişti.</p>
				<p class="normal">Vaktiyle –hatta bugün bile— altın boynuz denilen Haliç’i, bugünkü elim vaziyetinden kurtarmak lâzımdır. Fakat nasıl?</p>
				<p class="normal">Bu, yalnız bir Belediye işi değildir. Bu büyük işe, hükümet ve halk da müzaharet <span class="ideitalik"> (yardım)</span> etmelidir.</p>
				<p class="normal">Her şeyden evvel, oradaki sanayi müesseseleri, Belediye tarafından kabul edilmiş olan sanayi bölgesine nakil edilmelidir. Çok tabi ki adetleri yüzleri geçen bu büyük ve küçük müesseseleri, bir anda buradan kaldırıp sanayi bölgesine nakletmek mümkün değildir. Bu ancak, Haliç’te yeni sanayi müessesleri yapılmasının önüne geçmek ve on beş, yirmi sene gibi uzun bir müddet kabul edilerek bu müddet zarfında, oradaki müesseseleri yavaş yavaş sanayi bölgesine nakletmekle kabil olabilir.</p>
				<p class="normal">Belediyenin kabul etmiş olduğu sanayi bölgesi, memleketimizin sanayini inkişaf ettirmeye <span class="ideitalik"> (geliştirmeye)</span> çok müsaittir. Burada olmadığı takdirde sanayi bölgesi, Çekmece gölü sahillerine de naklettirilebilir.</p>
				<p class="normal">Bizce en müsait yer, bu sahildir. Çünkü burası, türlü rüzgârlardan masun olan en emin bir liman olabilir. Sonra, sahillerinde sağlam taş ocakları olduğu için, burada çarçabuk bir ağır ve bir de hafif sanayi merkezi tesis edilebilir. Gölün suyu, tatlıdır. Her tarafta birçok geniş arazi vardır. Hatta yalnız sanayi bölgesi değil, İstanbul limanı bile, bu gölde yapılmalıdır.</p>
				</body>
</html>