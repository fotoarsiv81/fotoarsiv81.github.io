<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<h1 class="h1baslik1" id="calibre_toc_12">Sultan Hamit ve Raif Hoca</h1>
				<p class="normal">Eyüp’te, böyle münevver zatların yetişmesi, Sultan Hamit devrinin hafiyelerine bitmez tükenmez bir sermaye teşkil etmişti. </p>
				<p class="normal">Her gün Padişaha birkaç jurnal vererek Sultan Hamid’in evhamını tahrik ederlerdi. Lâkin Sultan Hamid Hazret–i Hâlid’in ruhaniyetlerinden korkarak aleyhlerinde jurnal verilen zatlar hakkında bir muamele yapmaya cesaret edemezdi. </p>
				<p class="normal">Bilakis her Cuma günü Hazret–i Hâlid’in türbedarlarına ihsanlar ve kurbanlar göndermek ve türbe ile cami, civarındaki fakirlere sadakalar yollamak suretiyle, Eyüp halkının gözlerine girmek isterdi.</p>
				<p class="normal">Yalnız bir defa, Sultan Hamid’in hareket ve icraatını şiddetle tenkit eden Şükrü Efendi isminde bir vaiz, Maarif Nezaretinden izin almaya lüzum görmeden, Osman Bey matbaasında bir kitap bastırmış, bu kitap halk arasında dağılmıştı. Kitapta, İranlılar aleyhinde, hoşa gitmiyecek sözler vardı. İran Sefiri’nin şikâyeti üzerine Sultan Hamid Şükrü Efendi’yi İstanköy adasına sürgün olarak yolladı. Lakin biraz sonra onun vaziyetini düzeltmek için Midilli Adasına aldırdı. Bu zat, birkaç sene orada yaşadıktan sonra, gözlerini ebediyen hayata kapadı.</p>
				<p class="normal">Eyüplü meşhur hoca Raif Efendi ile Sultan Hamid arasında şöyle bir vaka cereyan etmişti.</p>
				<p class="normal">Sultan Hamid henüz şehzade iken, çok zamanını Kâğıthane saraylarında geçirirdi. O zaman kendisine:</p>
				<p class="normal"><span class="ideitalik">“Eyüp’te meşhur bir büyücü hoca var.”</span> Denmişti.</p>
				<p class="normal">Merhum, son derece zeki ve anlayışlı olmakla beraber, büyü ve sihir gibi şeylere itikat ederdi. </p>
				<p class="normal">Lâkin amcası Sultan Aziz’den son derecede çekindiği için bu büyücü hoca ile temasa gelmeye cesaret edemedi. Ancak, günün birinde ondan istifade edebilmek için de ismini not etmekle iktifa etti <span class="ideitalik"> (yetindi)</span>.</p>
				<p class="normal">Bilindiği gibi bu hükümdar son derecede sinirli ve evhamlı idi. Kendisi de amcası Sultan Aziz ve büyük biraderi Sultan Murat gibi feci akıbetlere uğramamak için tedbirler almak lüzumunu hissetti. </p>
				<p class="normal">Bir taraftan sarayının etrafını koskoca bir fırka askerle yani hassa ordusunun 2’inci fırkasiyle muhafaza altına aldırırken diğer taraftan da manevi ve ruhani tedbirler almakta da kusur etmedi. </p>
				<p class="normal">Her Cuma selamlıklarından sonra, Seccadecibaşı İzzet Bey ile medreselere, tekkelere kurbanlar ve ihsanlar gönderirdi. Bu suretle, o devrin en korkunç kuvvetlerinden sayılan softa dervişleri elde tutmak istedi.</p>
				<p class="normal">İşte o esnada, vaktiyle kendisine haber verilmiş ola Eyüp’teki büyücü hocayı hatırladı. Derhal süt biraderi İsmet Bey’i Eyüp’e yolladı. Onun vasıtasıyla hocayı arattı ise de bulduramadı.</p>
				<p class="normal">Lâkin bu araştırmalar esnasında İsmet Bey’in kulağına:</p>
				<p class="normal">— Burada, Hoca Raif Efendi isminde bir zat vardır. Kendisi daima, Muhyiddin Arabi hazretlerinin Fusûs ismindeki kitabını okur. Bu kitabın çok okunduğu yerde de, hükümdarların sık sık tahttan indirildikleri malumdur,<span class="ideitalik"> </span>diye fısıldamışlardı.</p>
				<p class="normal">İsmet Bey, saraya döndüğü zaman, Sultan Hamid’e büyücü hocayı bulamadığını söyledi. Sonra da, Hoca Raif Efendi hakkında söylediklerini ilave etti.</p>
				<p class="normal">Sultan Hamid kısa bir düşünce geçirdi. Evhamı, derhal harekete geldi. </p>
				<p class="normal">Amcası ile büyük biraderinin kısa bir müddet zarfında, birbirini müteakip hal edildiklerini derhal Hoca Raif Efendi’nin okuduğu Fusûsa atfetti. </p>
				<p class="normal">Hemen, başmabeyinci Ali Bey’i (sonra paşa olmuştur.) göndererek Raif Efendi’yi saraya getirtti. Kendisini, bizzat isticvaptan <span class="ideitalik"> (sorgudan)</span> geçirdi.</p>
				<p class="normal">Bu isticvap esnasında hazır bulunmuş olan seccedecibaşı İzzet Bey’in bana bizzat naklettiğine göre, Raif Efendi olur olmaz softalardan değildi. Cidden âlim bir zat olmakla beraber, sözünü de esirgemezdi. Sultan Hamit ile arasında ki konuşma, şu suretle cereyan etti:</p>
				<p class="normal">Sultan Hamit: — Hoca Efendi. Siz daima Fusûs okurmuşsunuz?</p>
				<p class="normal">Raif Efendi: — Evet, Sultanım, Hem okur, hem de okuturum.</p>
				<p class="normal">—Lâkin Fusûsun okunduğu yerlerde sık sık hükümdarlar hal olunurlarmış.</p>
				<p class="normal">—Böyle bir şey bilmiyorum. Fusûsun münderecatına <span class="ideitalik"> (içeriğine)</span> nazaran da, bu kitap ile hükümdarlar arasında hiçbir münasebet tasavvur edemiyorum. Hükümdarların hallinde, her halde başka sebepler aranmalıdır.</p>
				<p class="normal">— Siz, ne gibi sebepler tasavvur edebilir siniz?</p>
				<p class="normal">— İsraf, sefahat, milleti memnun edememek.</p>
				<p class="normal">Sultan Hamid, Hoca Raif Efendi’nin bu cesurane sözlerini daha fazla dinlemeye tahammül edemedi. Nezaketle gülümsiyerek kalkıp gitti. </p>
				<p class="normal">İşte ancak o zaman, Raif Efendi Hoca’nın da içine bir korku girdi. Çünkü en acı akıbetlere uğramak, en küçük ihtimaller dâhilinde idi.</p>
				<p class="normal">Raif Hoca, küçük salonda bir müddet yalnız kaldı. Derin bir düşünceye dalmıştı. Yandaki kapılardan biri açıldı. O kapılardan salona giren başmabeyinci Ali Bey’in elindeki iki yumruk büyüklüğünde al atlastan bir torba vardı.</p>
				<p class="normal">Ali bey dudaklarında manalı bir tebessüm olduğu halde hocaya yaklaştı. Torbayı uzattı. Kulağına doğru eğilerek,</p>
				<p class="normal">—Efendi hazretleri! Zatı şahane Efendimiz selam buyurdular. Serbestane idare–i kelam ettiğinizden dolayı çok memnun olmuşlar. Bunu, ihsan olarak size yolladılar. Ancak, “<span class="ideitalik">her hakikat, her yerde söylenmemelidir. Bahusus halkın idraki, büyük hakikatleri hazmetmeye kâfi değildir.”</span> Diye ferman buyurdular. Evinize teşrif ediniz. Şevketmeap Efendimiz’in ömür ve ikballerinin devamına dua ediniz, diye fısıldadı.</p>
				<p class="normal">Gayet zeki bir zat olan hoca Raif Efendi, başmabeyinci Ali Bey’in söylediği bu sözlerle, ne demek istediğini çok âlâ hissetmişti. </p>
				<p class="normal">Ve çok feci akıbetlere uğramak ihtimallerini düşünürken, bu kadar ucuz kurtulduğuna da pek sevinmişti.</p>
				<p class="normal">Raif Efendi, o sevinç ile Eyüp’e geldi. Doğruca evine gitti. </p>
				<p class="normal">Kendisini büyük bir sabırsızlıkla bekliyen zevcesine ve çocuklarına sağ salim kavuşabildiğinden dolayı Cenab–ı Hakk’a şükür ettikten sonra, macerasını onlara nakletti. </p>
				<p class="normal">Lâkin daha söylediklerini henüz bitirmemişti ki, kapı çalındı ve kendisini Bab–ı Meşihattan <span class="ideitalik"> (Şeyhülislamlıktan)</span> bir zatın aradığı bildirildi. </p>
				<p class="normal">Raif Efendi şaşırarak kapıya indi. Karşısında, Bab–ı Meşihat levazım müdür Hacı Osman Efendi’yi görünce bütün bütün hayret etti. </p>
				<p class="normal">Hacı Osman Efendi, yalnız değildi. Yanında birkaç kişi daha bulunmakta idi. Şimdi de Hoca Raif Efendi ile Hacı Osman Efendi arasında, şöyle bir muhavere <span class="ideitalik"> (konuşma)</span> cereyan etti:</p>
				<p class="normal">Raif Efendi:</p>
				<p class="normal"> — Hayrola, Mevlana. Buyurunuz.</p>
				<p class="normal">Osman Efendi:</p>
				<p class="normal"> — Vaktimiz yok, Hoca Efendi. Medresenizin tamire muhtaç olduğunu zatı şahaneye ihbarda bulunmuşlar. Zat–ı Şahane de derhal tamir olunması için Şeyhülislam hazretlerine ferman buyurmuşlar. Efendiler Hazine–i hassa mimarlarıdır. Hemen keşfini yapacaklar, Buyurunuz medreseye gidelim.</p>
				<p class="normal">— Allah, Allah… Bizim medrese, daha iki sene evvel tamir edilmişti. </p>
				<p class="normal">— Orasını bilmem. Şeyhülislam Efendi hazretleri tarafından aldığım emri icraya memurum. Buyurun gidelim.</p>
				<p class="normal">Hoca Raif Efendi, o yüksek zekâsına rağmen, bu tamir işinin nereden çıktığına bir türlü akıl erdirememişti. </p>
				<p class="normal">Lâhavleler okuyarak kalkıp medreseye gitti. </p>
				<p class="normal">Hazine–i hassa mimarları tarafından medrese gezildi. Ertesi günden itibaren tamire başlanacağı için içindeki talebenin, diğer medreselere dağıtılmasına karar verildi. </p>
				<p class="normal">O zaman Hoca Raif Efendi’nin de ayakları suya erdi. Sultan Hamid, Hoca Raif Efendi’yi bir kenara çekmek için, bu tamir bahanesiyle medreseyi kapatmaya karar vermişti.</p>
				</body>
</html>