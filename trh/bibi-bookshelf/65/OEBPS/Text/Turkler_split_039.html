<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Turkler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h2 class="h2baslik1" id="calibre_toc_41">ORUÇ REİS’İN ÖLÜMÜ</h2>

    <p class="normal">Oruç Reis, Türkiye’den gelerek Cezâyir’de kendi hesabına devlet kuran bir denizciydi. Büyük bir teşebbüs dehasıyla birkaç yıl içinde bütün Cezâyir’i ele geçirmiş, bir avuç Anadolulu levendle büyük bir ülkeye hâkim olmuştu. Cezâyir kıyıları, devrin en kuvvetli Hıristiyan devletinin, İspanya’nın hâkimiyeti altındaydı. İspanyollar, yerli Araplar’a kan kusturuyorlardı. Onun için Araplar, Türkler’i bir kurtarıcı olarak karşıladılar. Fakat birtakım menfaatler dolayısıyla, İspanyollar’ı tutan yerliler de vardı.</p>

    <p class="normal">Oruç Reis, Fas sınırları yakınlarında Tlemsen’i de aldı. İspanyollar, Kuzey Afrika’nın bu büyük şehrini Türkler’den almak için Oruç Reis’in üzerine yürüdüler. Don Martin’in kumanda ettiği düşman ordusu 11.500 İspanyol ve 35.000 Arap’tan meydana gelmişti. İspanyol piyadesi tüfekle silâhlanmıştı. Topçu birlikleri de vardı. Oruç’un kuvvetleri çok azdı. Emrindeki Arap gönüllülerine de güvenemiyordu. Böyle olduğu halde, Tlemsen’i savunmaya karar verdi.</p>

    <p class="normal">Tlemsen şehrini sokak sokak müdafaa eden Türkler, düşmanın sayı çokluğu karşısında şehrin kalesine çekildiler. Arap gönüllüleri, kısım kısım kaçarak Türkler’i yalnız bıraktılar. Türk levendleri, ağır zayiat vermişti. Aylar süren vuruşmalardan sonra Oruç Reis’in yalnız 500 levendi kaldı. Türk denizci, bu kuvvetle düşmanı püskürtemeyeceğini biliyordu. Fakat bazı ümitleri vardı. Cezâyir şehrindeki kardeşi Hızır Hayreddin Reis’ten ve Fas Sultanı’ndan yardım bekliyordu. Gerçekte Fas Sultanı’nın yardıma niyeti olduğu bile şüpheliydi. Hızır Reis, istikbalin Barbaros Hayreddin Paşa’sı da çok müşkül şartlar içindeydi ve bütün gayretlerine rağmen Tlemsen gibi çok uzak bir mesafeye erişip ağabeyine yardıma geleceği zayıf bir ihtimaldi. İspanyol bombardımanından yılan ve millî bir duygu taşımayan Tlemsenliler, Şeker Bayramı günü, bayram namazından sonra Türk levendlerine saldırıp haylisini öldürdüler. Şaşıran ve böylece bir şey beklemeyen Türkler, zorlukla ayaklanmayı bastırdılar. Fakat her an yeni bir ihanet bekleyen Oruç, kaleyi daha fazla tutamayacağını anladı. Kuşatmayı yarıp dışarıya çıkmaktan başka çare kalmamıştı. Bir gün elbette Tlemsen’e dönerdi.</p>

    <p class="normal">İspanyollar, devamlı takviye alıyorlardı. Afrika’daki en büyük İspanyol kumandanı olan Oran genel valisi Gomares Markisi de Tlemsen’e gelip savaşın idaresini eline aldı. Oruç Reis, bir huruç hareketi yaptı. Ansızın kaleden çıktı. Neye uğradığını şaşıran düşman, 700 ölü ve 100 esir verdi. Fakat muhasara, 6. ayını tamamlamak üzereydi. Oruç Reis’in yalnız 40 levendi kalmıştı. Gerisi şehid olmuştu. Yiyecek ve cephane tükenmişti.</p>

    <p class="normal">Bir gece sabaha karşı 40 yiğit, İspanyollar’ın ağır uykulu bir gaflet ânında kuşatma hatlarını yardı. Bu, çok büyük bir başarıydı. İspanyollar, 2 saatlik bir gecikmeyle Türkler’i takibe başladılar.</p>

    <p class="normal">Takip müfrezesinin başında Garsia dö Tineo adımda bir İspanyol asilzadesi bulunuyordu. Gomares Markisi’nden, Oruç’u canlı, mümkün olmazsa ölü olarak getiremediği takdirde geri dönmemesi emrini almıştı. Benî Âmir oymağına mensup Araplar da, 40 bedbaht Türk’ün üzerlerindekileri yağmalamak gayesiyle, İspanyollar’ın peşine takıldılar. Oruç Reis, levendlerine üzerlerinde silâhtan başka ne varsa çıkarıp atmalarını emretti. Öyle yapıldı. Bedevî Araplar, bunları yağmalamak için epey vakit geçirip geride kaldılar. Fakat İspanyol kumandanı, buna aldanmadı. Oruç bir defa daha ellerinden kurtulursa, ne yapıp yapıp kayıplarını geri alacağını biliyordu.</p>

    <p class="normal">Nihayet Rio Salado ırmağına varıldı. Hepsi ağır yaralı, aç, uykusuz ve perişan denecek derecede yorgun olan levendlerin takriben yarısı, 20 kadarı ırmağı geçti. Bunlara kurtulmuş gözüyle bakılabilirdi. Ancak gerideki levendler, Garsia dö Tineo’nun 45 atlısı tarafından yakalandı. Bunlar, "Baba, bizi bırakma!" diyerek, karşı yakaya geçmiş olan Oruç Reis’ten imdad dilediler. Bu feryat, büyük fâtih denizcinin mahvına sebep oldu. Kim olursa olsun, kaçar ve sonradan yoldaşlarının öcünü almak için hazırlıklı olarak düşmanın karşısına çıkardı. Fakat levendlerine karşı gerçek bir baba ruhu taşıyan Oruç Reis, bunu yapamadı. Irmağı gerisin geriye geçmek emrini verdi. Bu emrin ne demek olduğu malûmdu. Buna rağmen hiçbir levendin aklından itiraz etmek geçmedi.</p>

    <p class="normal">Oruç Reis, 20 levendiyle geri döndüğü zaman, İspanyollar’ın eline düşen diğer 20 levendin zaten çoğu şehid olmuştu. Levendlerin, kılıçlarını kaldıracak güçleri kalmamıştı. Müthiş kan kaybetmiş ve günlerce bir şey yememişlerdi. Sonbahar olmasına rağmen, korkunç bir Afrika güneşi başlarının üzerine ateş yağdırıyordu. Oruç, son levendinin de şehit düştüğünü yaşlı gözlerle seyretti. Fakat teslim olmadı. Bizzat Don Garsia’nın fırlattığı bir mızrakla göğsünden ağır şekilde yaralandı. Yaralandığını bile fark etmedi. Eskisi gibi, tek koluyla dövüşmeye devam etti. Nihayet Don Garsia, büyük denizcinin kalbine kılıcını soktu. Oruç Reis, derin bir nefes aldı. Kendinden önce gazâ ve cihad yolunda, Akdeniz’in dalgaları ve Afrika’nın çölleri arasında şehit düşen kardeşlerini, İlyas ve İshak Reisler’i hatırladı. Cezâyir’de bulunan hayattaki tek kardeşi Hızır Reis’i ümitle hayalinden geçirdi. Anadolu’nun mor sünbüllü dağlarını düşündü. Gözlerini yumdu. Mübarek başı gövdesinden ayrılıp İspanya’ya götürüldü. Vücudu, Cezâyir’in Fas’a çok yakın bir bölgesinde, Afrika’nın kızgın toprakları üzerinde kaldı. 10 Ekim 1518 günü geçen bu fedakârlık, boşa gitmedi. Kuzey Afrika’daki birkaç yüzyıllık Türk hâkimiyetinin gerçek temeli oldu.</p>
  </div>

  <div class="calibre1" id="calibre_pb_78"></div>
</body>
</html>
