<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Turkler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h2 class="h2baslik1" id="calibre_toc_24">SOKOLLU’NUN ŞAHSİYETİ</h2>

    <p class="normal">Türk Osmanlı tarihinin en ünlü vezirlerinden Sokollu Mehmed Paşa, bir Boşnak devşirmesi olarak Saray’a alındı. Burada öğrenim ve eğitim gördü. Birçok Saray hizmetlerinde bulunduktan sonra, Barbaros’un yerine, hiç anlamadığı kapdân-ı deryâlık makamına getirildi. Sonradan vezir oldu. Veliaht-Şehzade Selim’in büyük kızı İsmihan Sultan’la evlendi. Kanunî’nin son yıllarında sadrâzamlığa yükseldi. Yaşça kendisinden küçük olan kayınpederi II. Selim tahta geçince, yeni hükümdarı sindirecek bütün tedbirlere baş vurdu. II. Selim’in bütün saltanatı boyunca, imparatorluğu, tam bir diktatör yetki ve davranışıyla yönetti. III. Murad tahta çıkınca, kudretli eniştesini, iktidar makamında bırakmaya mecbur kaldı. Ancak bu devirde artık Sokollu’nun muhalifleri büyük güç kazanmışlardı. Bu muhalefet, III. Murad tarafından alttan alta iyice desteklendi. Padişahın hocası olan müstakbel Şeyhulislâm Sâdedin Efendi, padişah musâhibi İsfendiyâroğlu Vezir Şemsî Paşa gibi devlet adamları, III. Murad’ı Sokollu’ya karşı harekete geçirmek istiyorlardı. Bir defasında Şemsî Paşa, hükümdarı şu sözlerle uyarmıştı: "Vezîr-i âzamınıza inanman! Size arz eylediği ahvâli doğru söylemez. Halkın işleriyle bizzât mukayyed olmanız, işleri vezîre bırakmamanız münâsibdir!" Ancak Sokollu taraftarları da kudretliydi. Artık ihtiyarlayan Sadrâzam, büyük bir servet edinmişti.</p>

    <p class="normal">Sokollu gibi bir devletlinin devrinde yaşayan birçok tarihçi, şüphesiz bu veziri göklere çıkarmışlardır. Fakat Âlî gibi çok büyük ve Sokollu’yu şahsen tanıyan bir tarihçi de onu yerin dibine batırmış ve şiddetle tenkit etmiştir. Sokollu’nun küçük yeğeni olan tarihçi Peçevî İbrahim Efendi bile, eserinde Sokollu’yu yer yer kınamıştır. Peçevî, eserini Sokollu’nun ölümünden çok sonra yazdığı için, tarafsız bir tarihçi sıfatıyla bu tenkitleri yapabilmiştir. Tarihini Sokollu’nun hayatında kaleme alsaydı, böyle davranabileceği çok şüpheliydi. Büyük tarihçi, eserinin bir yerinde, kendisinin de mensup olduğu Sokollu-zâdeler’den şöyle bahseder: "Kendi akrabâ ve yakınlarını ileri çektiğinden gayri Sokollu ailesinden iki sâhib-devlet vezîr-i âzam olmuş ve beş devletlü dahi vezâret rütbesine ermişdir ve on kimse vardır ki beylerbeyilik unvânın bulmuştur; ümerâ ve sâir âyân mazbûtumuz değildir."</p>

    <p class="normal">Modern tarihçiler de umumî olarak Sokollu’yu göklere çıkarmayı âdet edinmişler, bu konudaki klişe fikirleri birbirlerinden almışlar, fakat olayların akışı içinde Sokollu’nun durumunu incelemeye ve çözümlemeye lüzum görmemişlerdir. Çok garip bir davranışla devrin Türk cihan devletinin eşsiz kudretinden doğan bütün başarılar Sokollu’ya mal edilmiş, bazı başarısızlıklarsa devrin hükümdarlarına, bilhassa II. Selim’e yüklenmiştir. Halbuki Sokollu’nun iktidar yıllarındaki başarıların çoğu, II. Selim ve III. Murad’ın sadrâzama karşı tutumlarıyla gerçekleşebilmiştir. Kıbrıs’ın fethi inisiyatifi ve şerefi, doğrudan doğruya II. Selim’e aittir. Sokollu, Kıbrıs’ın fethine şiddetle muhalifti. Çünkü bizzat sefere çıkmadığı için, Kıbrıs fâtihliğini kazanacak paşanın karşısına rakîb olarak dikilmesinden çekiniyordu. İnebahtı bozgununun birinci derecede sorumlusu, donanmaya, ne bahasına olursa olsun taarruz fermânı gönderen Sokullu’dur. Kaptân-ı Deryâ harp meclisinde taarruza geçmezse sadrâzamın başını kestireceğini açıkça söylemiştir. Astırhan’ın fethi ve Don-Volga kanalı gibi devletin geleceğiyle ilgili son derece önemli bir teşebbüsü Sokollu, maliyecilikten yetişmiş üçüncü sınıf bir devlet adamına vermiştir. Bütün bunlar, Sokollu’nun, iddia edilegeldiği gibi büyük bir diplomat ve dehâ sahibi bir devlet adamı olduğunu gösterecek deliller değildir.</p>

    <p class="normal">Sokollu, Kanunî devrinde yetişmiş vezirler arasında, ancak orta çapta bir devlet adamı ve komutan olarak kabul edilebilir. Zeki olduğu kadar kurnaz, harîs ve icabında zalim olmasını bilmesi, Yeniçeri Ocağı’na dayanarak birtakım devlet adamlarıyla beraber muhaliflerine ve hattâ iki hükümdara karşı cephe alması sayesinde 14 yıl, 3 ay, 15 gün gibi uzun bir müddet iktidarda kalmıştır. Esasen mesele çıkarmaktan hoşlanmayan enerjik bir şahsiyet olmayan II. Selim, daha tahta oturduğu günlerde Yeniçeri patırtısıyla gözü korkutulduğu için, Sokollu’yu azletmeyi düşünmemiştir. Halefi olan oğlu, genç ve nisbeten enerjik olduğu için bunu düşünmüş, fakat Sokollu taraftarlarının kudretinden ürkmüştür. Onun için eniştesini açıkça azletmek yerine, bir suikast düzenlemeyi daha uygun görmüştür.</p>

    <p class="normal">Sokollu, 12 Ekim 1579 günü Dîvân-ı Hümâyûn toplantısından çıkarken deli olduğu iddia edilen bir Boşnak dervişi tarafından hançerlenmiştir. Sokollu bir defa hayatını kaybedince de Yeniçeri Ocağı, lüzumsuz bir ayaklanma yerine, iş birliği yapacak yeni vezirler aramayı tercih etmiştir.</p>
  </div>

  <div class="calibre1" id="calibre_pb_40"></div>
</body>
</html>
