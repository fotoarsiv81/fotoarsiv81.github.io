<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Turkler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h2 class="h2baslik1" id="calibre_toc_29">BİRİNCİ HAÇLI SEFERİ</h2>

    <p class="normal">1071 Malazgirt zaferinden 10 yıl sonra Türkler, Marmara’ya eriştiler. İznik başkent olmak üzere Türkiye devleti kuruldu. Anadolu’da Türkiye devletinin kurulması ve dünyanın en enerjik milletinin Küçük-Asya’yı ikinci bir anayurt hâline getirmesi, Avrupa’yı dehşet içinde bıraktı. En büyük Hıristiyan devleti olan Bizans’ın da Türkler’in eline geçeceğinden kimsenin şüphesi kalmadı. Hıristiyanlar, ne pahasına olursa olsun Türkler’in Rumeli’ne atlamalarına engel olmak, hattâ onları Anadolu ve Akdeniz çevresinden de sürüp atmak istiyorlardı. Böyle bir hareketi ancak bütün Avrupa devletleri bir araya gelirlerse başarabilirlerdi. Papa, bu işe önayak oldu ve Bizans dahil bütün Hıristiyan devletlerini Türkler’e karşı birleştirdi. Bu suretle Türkler’e, Müslüman dininin savunulması görevi de düşüyordu.</p>

    <p class="normal">Bu şekilde doğan Haçlı Seferleri’nin bir sebebi de iktisadîdir. XI. asırda Avrupa, çok fakir bir kıt’a idi. Hükümdar sarayları bile çıplak taş yığınından ibaretti. Altın ve değerli taşlar, ham ve işlenmiş maddeler, Türkler’in ve diğer Doğu milletlerinin elinde birikmişti. Dünya ticaret yolları tamamen Müslümanlar’ın elindeydi. 3 asırdan beri Avrupa’da bir tek altın sikke kesilememişti. Avrupa’da İstanbul dışında nüfusu 100.000’in üzerinde hiçbir şehir yoktu. Şehir ekonomisi ve orta sınıf teşekkül edememişti. İlim ve teknik Avrupa’da değil, Asya’daydı. En büyük Avrupa devletlerinin geliri, mütevazi bir Türk beyliğinin gelirinden azdı. Hiçbir Hıristiyan devletinin nüfusu 10 milyona yaklaşmıyordu. Nüfusu milyonu geçenler bile sayılıydı.</p>

    <p class="normal">Papa’nın teşvikıyle yüz binlerce kişiden ibaret bir sürü, Türkler’i Anadolu’dan atmak, Kudüs’ü alıp Cennet’e kavuşmak ümidiyle Balkanlar’a geldi. Bu sefiller kalabalığı karşısında irkilen zengin Bizans, bunları Yalova’da Anadolu topraklarına çıkarmakta acele etti. Malazgirt zaferinin üzerinden tam 25 ve Türkiye devletinin kuruluşundan beri 22 yıl geçmişti. Haçlılar, Türk devletinin başkenti İznik’i almak sevdasıyla bu şehre doğru yürüdüler. 1096 Eylülünde Türkiye’nin ikinci hükümdarı olan I. Sultan Kılıç-Arslan tarafından İznik yakınlarında yolları kesildi. Tamamen kılıçtan geçirilen bu zavallıların kurtulabilenleri esir edildi.</p>

    <p class="normal">Fakat bu sürünün arkasından, Avrupa’nın bütün eli silâh tutanlarından, şövalyelerden, kontlardan ve dukalardan müteşekkil gerçek bir ordu geliyordu. Birinci Haçlı Seferi’nin ikinci dalgası olan bu ordu Bizans’a yaklaştığı zaman, 600.000 kişiyi bulmuştu. Tabii bunların hepsi meslekten asker değil, çoğu çapulcuydu. Gûya Bizans’ı kurtarmak için gelen bu sürü, İmparator Aleksios Komnenos’u ürküttü. Haçlı komutanlarıyla acele bir anlaşma yapan genç İmparator, onları derhal Anadolu’ya, Türk topraklarına geçirdi. Yapılan anlaşmaya göre Haçlılar, Anadolu’da Türkler’den koparabildikleri ülkeleri Bizans’a verecek, ancak Anadolu dışında fetihler yaparlarsa, kendileri için alıkoyacaklardı.</p>

    <p class="normal">1097 Mayısında Haçlılar, Türkiye’nin taht şehri İznik’i kuşatmaya başladılar. 600.000 kişilik bir sürüye karşı Sultan Kılıç-Arslan’ın onda bir oranında verdiği muharebeler İznik’i kurtaramadı. İznik, bizzat İmparator Aleksios’a teslim oldu. Türk başkenti Konya’ya nakledildi. Düşmanın kahredici sayı üstünlüğü karşısında meydan muharebelerinden bir sonuç alamayacağını anlayan Sultan Kılıç-Arslan, gerilla savaşına karar verdi ve Eskişehir’e doğru çekildi.</p>

    <p class="normal">30 Haziran 1097’de Eskişehir yakınlarında Türkler, Haçlılar’la karşı karşıya geldi. Yarım milyonluk bir sürüyü karşılarında gören en cesur Türk komutanları bile dehşet içinde kalmışlardı. Sultan Kılıç-Arslan, komutanlarına şöyle dedi: "Gördüğünüz gibi göz alabildiğine dağlar, tepeler, ovalar, vâdiler, düşman sürüleriyle dolmuş. Fakat ordumuzu, bu sürünün elinden kurtaracağız. Sözlerimi iyi dinler ve bana inanırsanız, yurdumuzu da kurtarırız." Bu suretle çok kanlı Eskişehir muharebesi başladı. Haçlılar’a büyük zayiat verdirmesine rağmen Sultan Kılıç-Arslan, düşmanı yok edemedi ve geri çekildi. Bundan sonra Haçlılar’la Türkler arasında Anadolu yaylalarında amansız bir gerilla savaşı başladı. Yaz sıcağı altında Türkler, yakalayabildikleri yerde baskın tarzında düşman birliklerini çevirip kısa vuruşmalarla imha ediyorlardı. Amasya yakınlarında Türkler, tekrar Haçlılar’la karşılaştılar. İyice yıpranmış olan düşman, Sultan Kılıç-Arslan karşısında 300.000 zayiat vererek güneye doğru çekilmeye başlardı.</p>

    <p class="normal">Türkler, bir yandan birleşmiş Avrupa kuvvetlerini, diğer taraftan Bizans ordularına karşı genç devletlerini savunuyorlardı. Anadolu’daki Türk ordusunun tamamının 150.000 kişiyi geçmediği hatırlanırsa, çeyrek asırlık bir geçmişe sahip olan yeni Türkiye devletinin tamamen bir ölüm kalım mücadelesi yaptığı anlaşılır. Anadolu kıyılarını kaybetmekle beraber Türkler, bu mücadeleden zaferle çıktılar ve Türkiye devletini daimî kıldılar. Antakya’yı kuşatmak üzere Anadolu topraklarını terk eden Haçlı kuvvetleri, artık 100.000 kişiye inmiş bulunuyordu. Sultan Kılıç-Arslan, Anadolu yaylalarında yarım milyondan fazla Haçlı’yı yok etmiş ve tarihin en kritik sayfalarından birini zaferle kapamıştı.</p>
  </div>

  <div class="calibre1" id="calibre_pb_52"></div>
</body>
</html>
