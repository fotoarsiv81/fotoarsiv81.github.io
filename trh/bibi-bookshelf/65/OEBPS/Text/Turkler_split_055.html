<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Turkler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h2 class="h2baslik1" id="calibre_toc_56">III. SELİM’İN ÖLÜMÜ</h2>

    <p class="normal">25 Mayıs 1807 Kabakçı Mustafa ihtilâli ile III. Selim tahtından indirildi. İhtilâli çıkartan ve "Nizâm-ı Cedîd" denen yenileşme hareketlerini durduran gericiler, IV. Mustafa’yı padişah yaptılar. Nizâm-ı Cedîd taraftarlarından ele geçirilenler parçalandı ve malları yağma edildi. Ancak III. Selim’in en değerli yardımcıları kaçıp, Rusçuk’ta Vezir Alemdar Mustafa Paşa’ya sığındılar. Bu zatlara, "Rusçuk Yârânı" denmektedir. Başlarına, III. Selim’i seven ve Nizâm-ı Cedîd’e inanan Alemdar Mustafa Paşa geçti. Rusçuk Yârânı, İstanbul’daki gerici idareyi yıkmaya karar verdi. Alemdar’ın emrinde büyük kuvvetler bulunuyordu. Ancak gene de böyle bir işi gerçekleştirmek pek zordu. Alemdar Mustafa Paşa sâf, harîs, fakat vatansever, cesur ve sadık bir askerdi. İstanbul hakkında açık bir fikri yoktu. Hayatı Tuna yalılarında geçmişti. Rus savaşında gösterdiği başarı üzerine III. Selim tarafından vezirliğe yükseltilmişti. Onun çevresinde toplanan ve hemen hepsi genç adamlar olan Rusçuk Yârânı ise, merkezî idarede pişmiş kimselerdi.</p>

    <p class="normal">İşin kritik noktası, Alemdar’ın ne şekilde İstanbul’a gelebileceği idi. Zorla ve izinsiz başkente yürüse, büyük ölçüde kan dökülecek, üstelik Topkapı Sarayı’nda oturtulan eski hükûmdar III. Selim de öldürülecek, maksat gerçekleşemeyecekti. İstanbul hükûmeti, Alemdar’ın gayesini bilmiyordu. Bu sırada Rusçuk Yârânı’ndan bazıları, gizlice İstanbul’a geldi. Saray ve Bâb-ı Âlî ile temaslar başladı. IV. Mustafa bile, gericilerin tahakkümünden bıkmıştı. Kendisine, maharetli bir şekilde, Alemdar, İstanbul’a çağırılacak olursa, âsîleri iş başından uzaklaştıracağı telkîn edildi.</p>

    <p class="normal">Osmanlı tarihinde o âna kadar her padişah, kendisini tahta çıkaran ihtilâlcileri temizlemişti. IV. Mustafa da aynı şeyi yapmak istiyordu. Alemdar’ı İstanbul’a çağırmaya razı oldu. 28 Haziran 1808 günü ordusuyla Edirne’ye gelen Alemdar, Sadrâzam’ı kandırdı. Sadrâzam Çelebî Mustafa Paşa da zorbaların tahakkümünden bıkmıştı. 14 Temmuz’da Edirne’den hareket eden Alemdar, 4 gün sonra İstanbul önlerine geldi. İhtilâlin başı olan Kabakçı Mustafa adındaki serserinin üzerine 80 atlı göndererek, başını kestirdi. IV. Mustafa, Dâvudpaşa Sarayı’na inip Alemdar’ı kabul etti. Rusçuk Yârânı’ndan Râmiz Efendi, padişahın bu fırsattan faydalanılarak hemen tevkif edilmesi gerektiğini hatırlattı. Alemdar, bunun mertliğe sığmayacağını söyleyerek reddetti. Alemdar, bu cevapla da, efendisi III. Selim’in felâketini hazırlamış oldu. Büyük bir fırsat kaçırılmıştı.</p>

    <p class="normal">Alemdar’a güvenen IV. Mustafa, bu gericileri vazifelerinden azletti ve çoğunu sürdü. Böylece normal bir düzen kurulmuş oldu. Sadrâzam, hizmetlerinden dolayı Alemdar’a teşekkür etti ve artık Rusçuk’a dönmesini emretti. Alemdar’ın tam bir hafta maksatsız vakit geçirmesi ve sonunda böyle bir emir alması, büyük gafletti. Ancak 28 Temmuz sabahı harekete geçebildi. 15.000 askeriyle Bâb-ı Âlî’yi bastı ve Sadrâzam’dan zorla mühr-i hümâyûn’u aldı. Sonra Topkapı Sarayı’na yürüdü. Bâb-ı Âlî baskınını öğrenen ve Alemdar’ın maksadını anlayan IV. Mustafa, saray kapılarını kapatmış, tedbirler almıştı. Alemdar, son fırsatı da kullanamadı. Hemen kapıları yıkıp padişahı tevkif edecek yerde, şeyhülislâmı gönderip, IV. Mustafa’nın tahttan feragat etmesini bildirdi. Hükümdar, şeyhulislâmın sözlerini bile dinlemeden, eski padişah III. Selim’le, kendi kardeşi olan Veliaht-Şehzade Mahmud’un öldürülmeleri emrini verdi. Hayatta başka şehzade olmadığı için Alemdar, mecbûren IV. Mustafa’yı tanıyacaktı.</p>

    <p class="normal">Başçuhadar Gürcü Abdülfettah, İmrahor Kör Mehmed, Hazîne Kethudâsı Ebe Selim, Tebdil Hasekisi Bağdadlı Hacı Ali ve Bostancı Deli Mustafa adlarındaki Enderûn’un yüksek rütbeli subayları, yanlarına 20 kadar asker alıp III. Selim’in dairesine gittiler. Kendisini korumak isteyen eşi Re’fet Kadınefendi’yi yere fırlatıp padişahın hizmetçilerinden Pâkize Usta’nın parmaklarını kılıçla doğrayan katiller, III. Selim’in üzerine yürüdüler. Silâhı olmayan III. Selim, sağ şakağına yediği bir kılıç darbesiyle şehit edildi. Eşinin üzerine kapanan Re’fet Kadınefendi ile iki cariyeye dokunmayan katiller, daireyi terk ettiler. II. Osman’ın şehit edildiği Hâile-i Osmâniye’nin üzerinden tam 186 yıl, 2 ay ve 9 gün geçmişti.</p>

    <p class="normal">Diğerleri ise, Veliaht-Şehzade Mahmud’u avlamaya çalışıyordu. Amca oğlu III. Selim’in dairesinin basıldığını öğrenen 23 yaşındaki Veliaht, elinde kılıç bekliyordu. Şehzade Mahmud’un ağaları, kapılar tutulduğu için, efendilerini bacadan dama çıkarmak için çalışıyorlardı. Veliaht’ın hayatı, bir veya iki dakikalık bir zamanın kazanılmasına bağlıydı. Şehzade’nin hizmetkârlarından Cevrî Kalfa adındaki Çerkes cariyesinin mangaldaki kızgın külleri kürekleyip gelenlerin gözlerine doğru serpmesi, bu dakikaları kazandırdı. Bacadan dama çıkan Sultan Mahmud, Ebe Selim’in fırlattığı hançerle kolundan yaralanmasına rağmen, lalası Ağa’nın dayadığı merdivenden sarayın avlusuna indi.</p>

    <p class="normal">IV. Mustafa, Alemdar’ın ümidini kırmak için, III. Selim’in cesedini avluya naklettirmişti. İlerleyen Paşa, cenazeyi görünce: "Vây Efendim, seni iclâs içün bunca yerden geleyim de şu kör olası gözlerim seni bu halde görsün; hemân ‘Enderûn Halkı’ denen hâinleri katl-i âm edip intikamın alayım!" diyerek III. Selim’in üzerine kapandı, ağlamaya başladı. Paşa’nın maiyetindekiler, ağlamakla geçirilecek bir saniye bile olmadığını, Veliaht-Şehzade’nin hayatının kurtarılması icap ettiğini hatırlattılar.</p>

    <p class="normal">Tam bu sırada uzaktan yaralı ve perişan bir halde Sultan Mahmud göründü. Veliahd’ı tanımayan Alemdar, "A be bu da kimdir?" diye sorunca İmam Hâfız Efendi, "Sultan Mahmud Han Efendimiz budur!" dedi. Derhal etek öpen Alemdar, Veliaht-Şehzade’ye, padişah sıfatiyle bîat etti.</p>

    <p class="normal">Alemdar, Saray’a girip III. Selim’i şehit eden Emderûnlular’ı kılıçtan geçirmek niyetindeyken Sultan Mahmud, "Sen o işle mukayyed olma, şimdi askerini dağıt, arkamdan gel!" emrini verdi. Askerini çeken Alemdar Mustafa Paşa, Sultan Selim’in hediyesi olan mücevherli hançerinden başka silâhlarını çıkarıp yeni hükümdarın arkasından Hırka-i Saâdet Dâiresi’ne doğru yürüdü. Daha yolda II. Mahmud, sadâreti Alemdar’a verdiğini bildirdi ve ilk irâdelerini tebliğ etti.</p>
  </div>

  <div class="calibre1" id="calibre_pb_110"></div>
</body>
</html>
