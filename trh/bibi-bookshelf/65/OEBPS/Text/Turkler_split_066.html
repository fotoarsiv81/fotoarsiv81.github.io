<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Turkler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h2 class="h2baslik1" id="calibre_toc_65">METE ZAMANINDA TÜRK CEMİYETİ</h2>

    <p class="normal">Türkler’in sonradan "Oğuz Han" adıyla andıkları Mete, M.Ö. 209 yılında Büyük Türk Hakanlığı’nın başına geçti. M.Ö. 174’e kadar 35 yıl Türk devletinin başında kaldı. Asıl adı "Motun" olmakla beraber, daha çok "Mete" şekliyle tanınmıştır. Babası Tuman veya Teoman’dan sonra Türk tarihinin aydınlık çağının 2. hükümdarı sayılır.</p>

    <p class="normal">O çağda, zamanımızdan 2.200 yıl önce Türk hükümdarlarına henüz "kağan" denmiyor, "yabgu" diye anılıyordu. Çinliler "şenyu" diyorlardı. Türk yabgusu kutsaldı; Türkçe "Tanrıkut", Çince "Tanju" sanını taşırdı. Büyük oğlu, oğlu yoksa büyük kardeşi valiaht sayılır, doğu ülkelerinin genel valisi olurdu. Batı ülkeleri de imparatorluk hanedanından bir prensin yüksek idaresine verilirdi. Merkezi, doğrudan doğruya yabgu yönetirdi.</p>

    <p class="normal">Türk İmparatorluğu, Çin ve Önasya gibi kalabalık değildi. Nüfus pek azdı. Halk kışın kışlaklarda oturur, yazın yaylalara göçerdi. Şehirler, yazın çadırlardan kurulmuş, gezgin yerleşme şekilleri durumundaydı. Hayvancılık, en büyük geçim kaynağını teşkil ediyordu. Silâh ve deri sanayileri, endüstrinin en ileri gitmiş kollarıydı, çünkü doğrudan doğruya millî savunmayı ilgilendiriyordu. Lüks eşya, Çin’den ve başka ülkelerden getirtiliyordu. Bu eşya çok kere ganimet şeklinde Türk ülkelerine giriyor, sulh zamanında değiştirme yoluyla da satın alınıyordu. Hayat şartları sert, bazen merhametsizdi. Kadınlar da erkeklerin yanında yorucu çalışma şartları içindeydi.</p>

    <p class="normal">Türk cemiyeti, aristokrat bir cemiyetti. Ancak bin küsur yıl sonra, İslâm dinine girerek demokrat ve halkçı bir cemiyet hâline gelmiştir. Büyük askerî makamlar, asîl ailelerin tekelindeydi; çok defa vazifeler babadan oğula geçerdi. "Tarhan" denen asiller ve aileleri, vergi ödemezlerdi. Subaylar tümenbeyi, binbaşı, yüzbaşı ve ellibaşı rütbelerindeydi; sonra onbaşılar gelirdi. Bunlar, isimlerinin gösterdiği sayıda atlıya komuta ederlerdi. Türk ordusu, atlı bir ordu idi. Çok defa süvarilerin yedek atları da bulunurdu. Tümenler 10.000 kişilikti. Türk ordusunda 24 tümen vardı. Tümenbeylikleri, yüksek asiller, çok defa hanedan üyesi prensler arasında paylaşılırdı. Türk ordusunun manevra kabiliyeti tek kelimeyle eşsizdi.</p>

    <p class="normal">Türkler, aynı zamanda dünyanın en kalabalık muharip kuvvetine sahipti. Orduda muharip olmayan sınıflar yoktu. Her Türk erkeği asker sayılırdı. Eli silâh tutabilen herkes askerî eğitim görürdü. Başlıca silâhlar ok, yay, mızrak, kılıç ve bıçaktı. Türkler’in yaptıkları silâhlar çok meşhurdu ve bütün dünyada aranırdı. Türkler’in ok çekişleriyle hiçbir kavim rekabet edemezdi.</p>

    <p class="normal">Türkler, tabiat kuvvetlerine tapıyorlardı; yani natüralist idiler. En büyük ilâhları Gök Tanrısı idi. Çok kanaat sahibi bir millet olarak tanınmışlardı. Millî gururları olağanüstü yüksekti. Dünyaya hâkim olmak için yaratıldıklarına samimî şekilde inanırlardı.</p>

    <p class="normal">Türkler, değerine inandıkları başbuğlarına körükörüne denecek şekilde itaat gösterirlerdi. "Büyük Kurultay" denen bir asiller meclisi vardı. Fakat son söz Yabgu’nundu. Yabgu’nun iradesi üzerinde münakaşa edilemezdi. Tabiatiyle böyle bir idare sisteminin üstün tarafları olduğu gibi, kötü tarafları da vardı. En büyük kötülük şuradan gelirdi ki, başbuğlar değersiz ve iktidarsız olunca Türk kavimleri parçalanır, tekrar oymak yaşayışına dönerlerdi. Bir müddet sonra değerli bir başbuğ ortaya çıkar, dağılmış Türk kavimlerini tekrar bir araya toplardı.</p>

    <p class="normal">Türkler’in en büyük millî ve içtimaî dehâları, teşkilâtçılıklarıydı. Bir avuç Türk, meselâ Çin, meselâ Hindistan gibi, kıt’a büyüklüğünde bir ülkeye dalar, büyük bir devlet kurardı. Bu, Türk tarihinin en olağan hâdiseleri arasındaydı. Türkler’in girdiği her yerde düzen, huzur, asayiş hüküm sürerdi. Yerli halkın dinlerine ve inanışlarına karşı saygılıydılar. Daha doğrusu onların vicdanî kanaatleri ile hiç ilgilenmezlerdi. Kendi dinlerini ve inanışlarını kabul ettirmek için değil baskı yapmak, ciddî bir gayret bile göstermezlerdi. Türkler, coğrafya mesafelerinden asla ürkmeyen bir kavim olarak İlk ve Orta Çağ tarihine geçmişlerdir. En uzak ülkeye ayak basar basmaz, sanki yüzyıllarca bu ülkelerdeymiş gibi tam bir devlet teşkilâtı kurarlardı. Türk kavimleri ve komşuları birleşti, Büyük Türk Hakanlığı büyüdü mü, daha uzak ülkelerin fethi başlardı. Yabancı kavimlere iç işlerinde tam bir bağımsızlık tanırlar, vergilerini verdikleri, düzeni bozmadıkları müddetçe yüzyıllardan beri devam edegelen yaşayış ve âdetlerine karışmazlardı. Herhangi bir ayaklanma olursa, şiddetle bastırırlardı. Yabancı kavimleri askere almazlar ve o çağda bütün dünyada olduğunun aksine ücretli asker kullanmazlardı. Türk ordusu, tam mânâsıyla bir millî ordu hüviyetlerindeydi. Büyük Türk Hakanlığı’nın güç kaynaklarından birini de şüphesiz bu özellik teşkil ederdi.</p>

    <p class="normal">Milâttan hemen önceki yüzyıllarda Büyük Okyanus’la Hazar Denizi, Sibirya buzulları ile Himalaya Dağları arasında uzanan Büyük Türk Hakanlığı, Mete ve haleflerinin devrinde, bütün Kuzey Asya’ya düzen getiren bir varlıktı.</p>
  </div>

  <div class="calibre1" id="calibre_pb_132"></div>
</body>
</html>
