<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Turkler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h2 class="h2baslik1" id="calibre_toc_21">MEMLÛK SULTANLIĞI NİÇİN YIKILDI?</h2>

    <p class="normal">Yavuz Sultan Selim’in Mısır-Suriye Memlûk İmparatorluğu’nu bir darbede yıkması, çok şaşırtıcı bir olay olarak sunulmuş, fakat bu olayın sebepleri üzerinde durulmamıştır. Gerçekte böyle eski ve pek büyük bir imparatorluğun bir vuruşta tarih sahnesinden silinmesinin sebepleri, çok derinlerdedir.</p>

    <p class="normal">Daha Yıldırım Bâyezid devrinde, büyük Arap tarihçisi İbnü Haldûn, "Mısır için Osmanoğlu’ndan başka tehlike yoktur" demişti. Riddânîye meydan savaşında, Osmanlı topçusu ile Memlûk topçusu arasındaki en az yarım asırlık fark, derhal kendini gösterdi. Memlûk topları, çakılı sahrâ toplarıydı. Manevra kabiliyetleri yoktu. İstenilen yöne çevrilebilen hafif, fakat seri atışlı Osmanlı topları ise, düşmana yılgınlık verecek derecede etkili silâhlardı. Daha 1410’da, Yavuz, Mısır’ı almadan yüzyıldan fazla bir zaman önce Emîr Süleyman, Memlûk Sultanı’nın ricası üzerine, Mısır’a Osmanlı topçuları ve denizcileri göndermişti. Demek daha o zamanda Türkiye, Mısır’dan ileriydi. Mısır’ı fetheden Yavuz’un babası II. Bâyezid, savaş durumunda olmadığı zamanlar, Mısır’a sürekli şekilde topçu, gemici, teknik uzman ve stratejik malzeme yollamıştı. Meselâ 1511 Ocağında, Yavuz’un fethinden ancak 6 yıl önce, Mısır’a 400 topla birlikte barut ve bakır göndermişti. Memlûk Sultanı, Osmanlı Devleti’nde rütbesi bahriye sancakbeyi yani tümamiral olan Kemal Reis’i, hükümdarlara mahsus şekilde ağırlamıştı. II. Bâyezid, Fırat ve Toroslar sınırını tutmakla yetinmek siyasetini güderken, Trabzon’daki Şehzade Selim, Mısır fethinin planlarını düşünüyordu. Sultan Bâyezid, Kemal Reis’ten başka, Aydın, Hâmid, Hasan Reisler gibi en değerli Osmanlı amirallerini, Mısır Türk imparatorluğuna göndermekten çekinmedi. Zaten bu tutumuyla, bütün İslâm dünyasının saygısını kazanmıştı.</p>

    <p class="normal">Timur’un ölümünden sonra Memlûkler’i ciddî şekilde tehdit edebilecek hiçbir dış tehlike kalmamıştı. Memlûkler’in Mısır gibi, coğrafya bakımından çok saklı bir ülkede barınmaları, onları dışarıdan gelecek tehlikeler karşısında uzun bir uyuşukluğa sevk etti. Her an düşmanlarla çevrili olan Osmanlılar’daki uyanıklık ve aktif siyaset, Memlûkler’de yoktu. Halbuki dünya şartları değişiyordu. Osmanlı Türkleri, sürekli şekilde ilerliyorlardı. Memlûk Türkleri ise, Halîfe’nin, Kutsal Şehirler’in, Kutsal Emanetler’in, Ezher Üniversitesi’nin, Kahire şehrinin ellerinde olmasının gururu içinde vakit geçiriyorlar, kendilerini Sultan Baybars çağındaki güçte sanıyorlardı. Belki o devirdeki kadar kudretliydiler. Fakat Osmanlılar, çoktan o devri aşmışlar, yeryüzündeki devletler arasında ilk defa Yeni Çağ’a adım atmışlardı.</p>

    <p class="normal">Osmanlılar’ın, Haçlı koalisyonlarına karşı zafer kazanmaları, Avrupa’da fetihler yapmaları, İslâm dünyasında büyük sevgi kazanmalarıyla sonuçlanmıştı. Rağbet daima kudretli tarafa karşı olduğu için İslâm dünyası, Halîfe’yi ellerinin altında bulunduran Mısır’ı değil, Türkiye’yi daha fazla seviyordu. Bu durumdadır ki Hicaz, Yemen, Bingazi, Nubya, Cezâyir gibi ülkeler, Yavuz, Mısır’ı alır almaz, Osmanlı hâkimiyetine geçtiklerini ilân etmişlerdi. Bu büyük ülkeleri imparatorluklarına katmak için Osmanlılar, bir tek asker harcamamışlardı.</p>

    <p class="normal">II. Bâyezid devrinde Osmanlı ordusu, topu, meydan savaşlarında birinci derecede taktik silâh olarak kullanmaya başlamıştı. Bu sırada top, Avrupa’da ve Mısır’da hâlâ kale savunmasında ve kuşatmasında kullanılan, meydan savaşlarına daha çok manevî etkisi bakımından getirilen bir silâhtı. Gene Osmanlılar, II. Bâyezid zamanında tüfeği, piyadenin birinci silâhı olarak kabul etmişlerdi. Böyle bir orduya karşı hâlâ kılıç ve okla dövüşen ordular karşı koyabilirler miydi?</p>

    <p class="normal">15. asrın ikinci yarısı, Osmanlılar’ın yükselme devresidir. Memlûkler’de ise çöküntü açıktı. Bu iki devrenin bütün tipik durumları, iki tarafta görülüyordu. Nihayet Osmanlılar, çok büyük ve dehâ sahibi hükümdarlara sahip olmak şansını taşıyorlardı. Osmanoğulları’nın yanında Memlûk Sultanları, daima mütevazı şahsiyetler olarak kalmaya mahkûmdu. Üstelik Osmanlı hükümdarı, kudretini Allah’tan alıyordu. Mısır’ın Türk veya Türk’leşmiş Çerkes hükümdarları ise, seçimle iş başına geliyorlardı. Bu seçim hayat boyunca yapılmakla beraber, Memlûk Sultanı, gene de kendini seçen Memlûk emîrlerini kollamaya mecburdu. Osmanlı Sultanı ise, tahtını kimseye borçlu değildi; makamını miras olarak babasından almıştı. İstediği işi, istediği savaşı ve sulhu, bu konularda iktidar sahibiyse, dilediği gibi yapması mümkündü. Ancak bütün bu şartlara rağmen Memlûkler’in karşısına Osmanlı Devleti gibi cihan politikası güden bir imparatorluk çıkmasaydı, şüphesiz Memlûk sultanlığı daha yüzyıllarca yaşardı. Nitekim Memlûkler, saltanatlarını kaybettikten sonra da yüzyıllarca Mısır’da mahallî nüfuzlarını devam ettirdiler ve ancak XIX. yüzyıl başlarında Mehmed Ali Paşa tarafından yok edildiler. Bugün bile Mısırlı pek çok tanınmış aile, Memlûkler’den inmiştir.</p>

    <p class="normal">15. asırda Mısır ekonomisi de bozuktu. Bozuk olmasa bile, yeryüzünde hiçbir devlet, Türkiye’nin iktisadî ve malî gücüne sahip değildi. Hiçbir teşebbüs tasavvur edilemezdi ki, Türk maliyesi onu yürütmek imkânından mahrum olsun. Osmanlılar’ın ihtiyat hazinesi bile büyük meblâğlara ulaşıyordu. Mısır’da ise bazı vergiler, bir yıl önceden peşin toplanıyordu. Zaten Memlûkler, Mısır’a dış ülkelerden gelmiş en çok birkaç yüz bin Türk ve Türk’leşmiş Çerkes’ten ibaretti. Bu bir avuç insan, milyonlarca yerli tab’aya hâkimdi. Osmanlı devleti ise, Anadolu ve Rumeli’nin milyonlarca Türk’üne dayanan millî bir siyasî kuruluştu. Bu küçük hülâsamız, Moğollar’ın ve Timur’un bile başaramadığı Mısır’ın Yavuz tarafından bir hamlede fethedilmesinin gerçek sebeplerini aydınlatmaya kâfidir sanıyoruz.</p>
  </div>

  <div class="calibre1" id="calibre_pb_34"></div>
</body>
</html>
