<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Turkler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h2 class="h2baslik1" id="calibre_toc_42">CEZÂYİR BEYLERBEYLİĞİ</h2>

    <p class="normal">Cezâyir’i, kendi hesabına Oruç Reis fethetti. Kardeşi Hızır Reis, müstakbel Kapdân-ı Deryâ Barbaros Hayreddin Paşa, ülkenin fethini tamamladı ve Yavuz Sultan Selim’e tâbi oldu. Böylece Cezâyir’de tarihte ilk defa olarak Türk hâkimiyeti kuruldu. Kanunî devrinde Cezâyir, bir Türk beylerbeyliği yani eyaleti şeklinde teşkilâtlandırıldı ve 1830’a kadar Türk idaresinde kaldı.</p>

    <p class="normal">Avrupalılar tarafından krallık sayılan ve iktisadî, askerî gücü bakımından bir Avrupa krallığına denk kuvvette olan Cezâyir eyaleti, hemen daima denizcilikten yetişmiş beylerbeyilerin idaresine verilirdi. Ülke, 5 sancağa yani vilâyete ayrılmıştı. Her sancağın başında, Cezâyir şehrinde oturan beylerbeyinden emir alan bir bahriye sancakbeyi (tümamiral) vardı. Sancaklar kaaidliklere, kaaidlikler de şeyhliklere ayrılırdı. Bunlar kaymakam ve nahiye müdürü derecesinde idare âmirleriydi ve ekseriya yerlilerden seçilirlerdi.</p>

    <p class="normal">Cezâyir şehrinde Mâlikî ve Hanefî mezheplerinden iki büyük müftü bulunur, diğer müftüleri bunlar atarlardı. Mâlikîlik yerli halkın, Hanefîlik ise Türkler’in mezhebiydi. Türk tesiriyle, şehir halkı içinde Hanefî olmuş yerliler de vardı.</p>

    <p class="normal">Cezâyir şehrinde, cuma ve salı günleri dışında haftada 5 gün bir meclis toplanır ve eyaletin iç işleriyle uğraşırdı. Salı günleri aynı meclis, Cenîne Sarayı’nda, bizzat beylerbeyinin veya vekilinin başkanlığında toplanır, alınan kararlar beylerbeyinin tasdikine sunulurdu. Beylerbeyi, yalnız yüksek siyasî ve askerî işlerle uğraşırdı. Meclisin üyeleri olan yüksek görevlilerin hepsi Türk’tü. Başlıcaları, Hanefî büyük kadısı, maliye işlerine bakan defterdar, Yeniçeri Ağası, yerlilerin işleriyle uğraşan "Arap Ağası", donanmanın idarî ve malî işleriyle görevli "yalı vekilharcı", hazîneye ait mallara bakan "hazîneci", vakıflara ve sosyal yardım işlerine nezaret eden "beytülmâlci" idi. Bu mecliste, kâtip ve yardımcı olarak 200 kadar memur çalışırdı. İstanbul’dan atanan büyük-kadı, ülkenin adalet ve eğitim işleriyle uğraşır, sancak ve kazâ kadılarını tayin ederdi.</p>

    <p class="normal">Cezâyir beylerbeyliğinin donanması, Avrupa büyük devletlerinin donanması gücünde, çok büyük bir deniz kuvvetiydi. Kaptan ve levendlerin hepsi Türk’tü. Bu donanmanın çeşitli filoları, yalnız Akdeniz’de değil, Atlas Okyanusu’nda ve okyanusa bağlı denizlerde daimî şekilde faaliyet gösterirlerdi. Kara kuvveti, ikinci derecede geliyordu. İlk muntazam kara kuvvetini, hayatının sonlarına doğru Barbaros Hayreddin Paşa kurdurdu. Bu kuvvet, 6.000 kişiden ibaretti ve "Yeniçeri" adını aldı. Halbuki İstanbul’daki Yeniçerilerin ekserisi gibi devşirme değil, Anadolulu Türk idiler. Yalnız teşkilât bakımından, İstanbul’daki Yeniçeri Ocağı örnek alınmıştı. Cezâyir Yeniçeri Ağası, doğrudan doğruya Cezâyir beylerbeyinden emir alırdı; İstanbul’daki büyük Yeniçeri Ağası ile hiçbir ilgisi yoktu. Cezâyir Yeniçeri Ağası’nın, İstanbul, İzmir ve Antalya’da birer temsilcisi vardı. Bunlar, Cezâyir Yeniçeri Ocağı’na yazılmak isteyen gönüllüleri seçer, masraflarını vererek ihtiyaç oranında Cezâyir’e gönderirlerdi. Bunlar Cezâyir’de ya Türk kızları veya Arap kızları ile evlenirlerdi. Çocukları Türk anadan doğmuşsa gene Yeniçeri olur, Arap veya Berberî anadan doğmuşsa "Kuloğlu" adıyla diğer bir piyade sınıfına yazılırlardı. Kuloğulları’nın, Yeniçeri derecesinde ehemmiyeti yoktu. Türkçe konuşan levend, Yeniçeri ve Kuloğlu sınıflarından başka, eyalette Arapça konuşan yerliler de gönüllü asker yazılırdı. Bunlar bilhassa İspanya’dan kovulan Endülüslü Müslümanlar ve Berberî kabîlelerden gelen gönüllülerdi. Yerli Araplar, askerliğe heves etmiyorlardı.</p>

    <p class="normal">Nihayet eyaletin topçu kuvvetleri vardı. Cezâyir’deki Türk topçusu üç kısımdı: Deniz topçusu, kale topçusu ve seyyar topçu. Seyyar topçuyu, Yavuz’un gönderdiği Osmanlı topçu subayları kurmuştu.</p>

    <p class="normal">Cezâyir, devrinin en büyük şehirlerinden biriydi. Şehrin belediyesi ve bu belediyenin büyük bir bütçesi vardı. Belediye başkanına "şeyhul-beled" denir ve çoğunlukla yerli Araplar arasından beylerbeyi tarafından seçilirdi. Ülkedeki Türkler’in çoğu Cezâyir şehrinde yaşarlardı. Diğer şehirlerdeki Türkler, azınlıktı ve resmî görevlilerle askerlerden ibaretti. Cezâyir şehrinde, pek çok milletten halk yaşardı. Türkler ve onlar gibi Türkçe konuşan Kuloğulları yani yerli anadan doğmuş Türk çocuklarından başka Araplar, Arap’laşmış veya daha Berberî dilini konuşmakta devam eden Berberîler, Arapça konuşan Endülüslü göçmenler, yerli veya İspanya ve Portekiz’den kovulmuş Yahudiler, nihayet ticaretle uğraşan Avrupalılar vardı. Bunlara, dünyanın hemen bütün milletlerinden bol örnekleri içine alan on binlerce esiri ilâve etmek lâzımdır.</p>

    <p class="normal">Şehirde muazzam bir ticaret ve bilhassa esir ticareti yapıldığı için asayişe çok dikkat edilirdi. Şehrin asayişinden "çavuş" denen yüksek rütbeli 8 Türk subayı sorumluydu. Bunlar, bugünkü İngiliz polisi gibi hiçbir silâh taşımazlardı. Fakat bir çavuşa itaatsizlik etmek bile büyük bir suç sayılır, hattâ idam cezası görürdü. Halktan yardımını isteyeceği her şahıs, çavuşa, elinden gelen yardımı yapmakla mükellefti. Şehrin geniş banliyölerinde inzibat işlerine "fahs kaaidi" denen bir yerli memur bakardı. Bu banliyölerde XVI. asır sonlarında 10.000 bahçe, 12.000 ev, 25.000 çiftlik vardı. Cezâyir şehrinin nüfusu 100 ile 150 bin arasında değişmekle beraber, uzak banliyölerle beraber bu rakam, iki mislini buluyordu.</p>

    <p class="normal">Cezâyir beylerbeyliğinin idaresi, ana hatlarını özetlediğimiz bu şekliyle, 1830’da kıyıdan başlayan ve gittikçe içerilere doğru ilerleyen Fransız işgaline kadar devam etti.</p>
  </div>

  <div class="calibre1" id="calibre_pb_80"></div>
</body>
</html>
