<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Turkler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h2 class="h2baslik1" id="calibre_toc_16">TARİHTE ANADOLU’NUN JEOPOLİTİK DURUMU</h2>

    <p class="normal">Anadolu, dünya çapındaki jeopolitik önemini tarihin hiçbir devresinde kaybetmemiştir. Mısır ve Mezopotamya ile birlikte en eski medeniyetler, Anadolu’da kurulmuştur. Anadolu’nun bu önemi nerden gelmektedir? Bu bahsimizde kısaca bu konuyu işleyeceğiz.</p>

    <p class="normal">Tarihte dağlar, istilâlalara set çekmiş, medeniyetleri birbirinden ayırmıştır. Akarsular ise, medeniyetleri yaklaştırır ve zengin yerleşme alanları sağlar. Deniz, ileri medeniyetin en büyük sebeplerinden biridir; ayırıcı olmaktan fazla, medeniyetleri yaklaştırıcı bir rol oynar. Dünya haritası üzerinde Anadolu ile onun tabiî bir uzantısı durumunda olan Trakya’ya bakılacak olursa, bu toprakların dünya ölçüsündeki önemi hemen görülür. Cihan medeniyetinin çevresinde kurulduğu Akdeniz’de hiçbir ülke, Anadolu-Trakya’nın jeopolitik şansına malik olamamıştır. Bu şans, Anadolu’yu medeniyetlerin beşiği yapmış ve pek çok kavmin ihtirasını üzerinde toplamıştır.</p>

    <p class="normal">Bu toprakların emsalsiz jeopolitik durumu şundan ileri gelir ki, Anadolu-Trakya; Asya ile Avrupa, Yakın Doğu ile Balkanlar, Akdeniz ile Karadeniz arasında geçittir. Marmara bölgesine doğru gidildikçe bu jeopolitik önem, son derece artar. Boğazlar, cihan hâkimiyetine erişmek isteyen ve cihan imparatorluğunu elinde tutmak arzusunda bulunan devletlerin can noktası olmuştur. İstanbul Boğazı’nın Avrupa yakasında, boğazın her iki tarafına, iki kıt’aya, Asya ile Avrupa’ya, iki denize, Akdeniz ile Karadeniz’e hâkim olmak üzere kurulan İstanbul şehrinin jeopolitik önemini tarihte başka hiçbir beldenin taşımadığını, kesine yakın bir hükümle ileri sürebiliriz. Bu, yalnız eski devirler için verilmiş bir hüküm değildir. Napoléon gibi en modern siyasîler, İstanbul hakkında, "Cihan imparatorluğunun başkenti olmaya lâyık tek şehir" demişlerdir. Bugün de bu durum fazla değişmiş değildir. Boğazlar düşünce, kuzeyden gelecek istilâyı ılık denizlerde durdurabilecek hiçbir kuvvet mevcut değildir.</p>

    <p class="normal">Marmara Denizi kadar küçük olup da bu derecede ehemmiyet taşıyan bir su, yeryüzü haritasında yoktur. Kocaeli ve Çatalca yarımadaları ile Çanakkale ve Gelibolu yarımadaları, iki kıt’anın, Asya ile Avrupa’nın birleştiği ülkelerdir. İmroz, Bozcaada ve Limni, Çanakkale Boğazı’nın girişine hâkim olan adalardır. Marmara’yı iç deniz haline getiren, Boğazlar’a tamamen hâkim olan, bu geçitleri istediği gibi açıp kapayabilen ve İstanbul’u başkent edinen imparatorluklar, Karadeniz ile Akdeniz’i de içdeniz haline getirmek yolunu tutmuşlardır. Çünkü Asya ve Avrupa toprakları hiçbir yerden, İstanbul’dan olduğu kadar yakın ve kolay kontrol edilemez. Balkanlar’ın en güneydoğu ucunda yer almış olan şu şehir, Avrupa’nın, Balkanlar’ın, Asya’nın, Yakın Doğu’nun herhangi bir yerine, iki taraftan en merkezî yerdedir.</p>

    <p class="normal">Tarih boyunca Anadolu’da yerleşme bölgeleri tabiatıyla çok değişmiş, ağırlık merkezleri oradan buraya, buradan oraya oynamıştır. Bununla beraber, umumî çizgileriyle, bazı devirler müstesna, yoğun nüfusla iskân edilen bölgeler ve büyük şehirlerin kurulduğu alanlar fazla değişmemiştir. Birinci derecede merkezler, Marmara ile Ege kıyılarında teşekkül etmiştir. Bu durum, Anadolu’nun jeopolitik önemi kadar iktisadî ve ticarî ağırlığının da bu bölgede olmasıyla ilgilidir. İstanbul, İznik, Bursa, Efes, Bergama, Foça, Edirne, İzmir gibi çeşitli devirlerde parlamış büyük tarihî merkezler, bu bölgededir. Akdeniz, Orta Anadolu, kısmen Doğu Anadolu’da ise büyük tarihî merkezler, daha seyrek bir coğrafî dağılışta olmuştur. Karadeniz bölgesi, iç bölge olduğu ve geniş dünya parçalarıyla doğrudan doğruya ilgisi bulunmadığı için, yoğun nüfusuna rağmen, büyük merkezler vücuda getirememiştir. Bununla beraber, askerî ve ticarî zorunluluklar, zaman zaman Sinop ve Trabzon gibi şehirlere birinci derecede önem kazandırmıştır.</p>

    <p class="normal">Anadolu, coğrafya konumundan başka, yeraltı ve yerüstü zenginlik ve servetleri bakımından da dünyanın müstesna bir köşesi olmuştur. Demir, Hititler tarafından bu topraklarda işlenmiş ve dünya medeniyetinde, bilhassa savaş alanında büyük inkılâplardan biri, demirin bulunup işlenmesiyle bu topraklarda gerçekleşmiştir. Ziraatın her türlüsüne elverişli ve geniş otlaklarıyla büyük ölçüde hayvancılığa müsait olan Anadolu ve Trakya, tarih boyunca, iyi sulandığı devirlerde bilhassa dünyanın belli başlı tahıl ülkelerinden biri olmuştur. Ormanlardan faydalanma bakımından da Anadolu, binlerce yıl, Yakın Doğu’nun kereste, bilhassa gemi kerestesi ihtiyacını tek başına karşılamıştır.</p>

    <p class="normal">Anadolu’da tarihî merkezlerin kurulması ve nüfusun kesifleşmesi, akarsu bölgelerine münhasır kalmamış, içerilere, yüksek yaylalara, geçit bölgesi olan alanlara kadar yayılmıştır. Erzurum, Konya, Sivas, Ankara gibi büyük tarihî merkezler, bin metreyi aşan yükseklikteki topraklarda ortaya çıkmıştır.</p>

    <p class="normal">Bu yapıda olan ve XI. yüzyıldan beri "Türkiye" denen Anadolu ve onun tamamlayıcı parçası Trakya, tarih boyunca, hayrete şayan değişikliklere sahne olmuş, cihan tarihinin en önemli toprak parçalarından biridir.</p>
  </div>

  <div class="calibre1" id="calibre_pb_22"></div>
</body>
</html>
