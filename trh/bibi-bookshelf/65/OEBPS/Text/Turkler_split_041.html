<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Turkler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h2 class="h2baslik1" id="calibre_toc_43">PREVEZE ZAFERİ</h2>

    <p class="normal">1538 Eylülünde Vezir Süleyman Paşa’nın Hind Okyanusu donanması, Hindistan’da Gucarat kıyılarına Türk ordusunu çıkardı. Kanunî Sultan Süleyman’sa 8. sefer-i hümâyûnunu tamamlamıştı; Kuzey-doğu Romanya’daydı. Aynı günlerde Akdeniz donanması, Kapdân-ı Deryâ Barbaros Hayreddin Paşa’nın komutasında, cihan tarihinin en büyük deniz vuruşmalarından biri, belki birincisini yapacağı ânı bekliyordu.</p>

    <p class="normal">1538 yazında, dünya tarihinde o zamana kadar görülen en büyük armada, hemen bütün Avrupa devletlerinin katılmasıyla ortaya çıkmış, Akdeniz’de Donanmay-ı Hümâyûn’u arıyordu. Almanya imparatoru ve İspanya kralı Charles-Quint (Şarlken), bu korkunç deniz kuvvetine Andrea Doria’yı başkomutan tayin etti. Armada, başlıca İspanya, Almanya, Venedik, Portekiz, Ceneviz, Papalık, Floransa, Malta donanmalarından müteşekkildi. Bunlardan tek başına İspanya donanması, yeryüzünün Türkiye’den sonra ikinci, Venedik donanması ise üçüncü deniz kuvvetini teşkil ediyordu. Andrea Doria ise, Hıristiyan âleminin XVI. asırda yetiştirdiği en büyük amiraldi.</p>

    <p class="normal">Dîvân-ı Hümâyûn, yani Türk Osmanlı imparatorluk hükûmeti, Haçlı armadasının Yunan Denizi’nde toplanmakta olduğunu bildirdiği zaman, Kerpe ve Kaşot adalarının fethinden dönen Barbaros Hayreddin Paşa, donanmanın esas parçasıyla İstanköy Körfezi’ndeydi. Haberi alınca, Ege Denizi’ni kuzey-batıya doğru geçip Ağrıboz limanına geldi. Andrea Doria’nın, Yunan Denizi üzerindeki en önemli Türk deniz üssü olan Preveze’yi bombardıman ettiği öğrenildi. Barbaros, 20 parçalık bir keşif filosunu Turgut Reis’e vererek, Yunan Denizi’ne gönderdi. Turgut, düşmanın kuvveti ve pozisyonu hakkında tam bir keşif yapıp dönecekti. Barbaros, Ağrıboz’dan ayrıldı. Mora’nın doğu kıyılarından inerek yarımadanın güneyindeki Modon üssüne geldi. Bu sırada Turgut, İyonya Adaları’nın en güneyindeki Zanta adası açıklarında Haçlılar’ın 40 parçalık öncü filosunu görmüştü. Barbaros’un yaklaştığını öğrenen Andrea Doria, Preveze kuşatmasını kaldırdı ve donanmasını Korfu’da toplamak üzere kuzeye çekildi. Mora’nın güney ve batı kıyılarını takip eden Barbaros da Zanta’yı geçti; Venedik’e ait Kefalonya adasını bombardıman ettikten sonra Preveze’ye geldi. Donanmay-ı Hümâyûn, Arta Körfezi’ne girdi ki, Preveze üssü, bu körfezin kuzey-batı ucundaki burunun üzerindedir. Körfezin medhali olan boğaz o kadar dardır ki, Preveze üssündeki Türk topçusunu susturmadan hiçbir düşman bu boğazı cebren geçemezdi. Nitekim 25 Eylül sabahı Haçlı donanması güney-doğuya kayıp Preveze önlerine geldiği zaman, Andrea Doria bu fikirdeydi. Türkler’in körfezden çıkıp açık denizde pek üstün Hıristiyan donanmasıyla vuruşmayı göze alacaklarını aklından geçirmiyordu. Ona göre Türk donanması burada hapis kalacak, kendisi de Türk kıyılarını istediği gibi yakıp yıkacaktı.</p>

    <p class="normal">Haçlı armada, 600’den fazla gemiden kurulmuştu. Bunlardan 308’i saff-ı harb gemisi, gerisi küçük savaş ve nakliye tekneleri idi. Kürek çeken on binlerce forsadan başka Armada’ya 60.000 asker bindirilmişti. Armada’da, 20’ye yakın dev gemi vardı ki, her biri 2.000’den fazla asker taşıyordu. Türk Donanması, 122 parçadan ve forsalar dışında 20.000 askerden ibaretti. Bu suretle forsalarla beraber iki taraftan en az 120.000 insan deniz üzerinde karşı karşıya gelmiş oluyordu ki, şimdiye kadar görülüp işitilmiş bir şey değildi.</p>

    <p class="normal">Barbaros, bütün amirallerini kapdân-ı deryâ baştardasına çağırdı. Mecliste ileri sürülen fikirler, düşman beklemekten usanıp defoluncaya kadar körfezden çıkılmaması esası üzerinde toplanıyordu. Barbaros, bu fikri kabul etmedi. Boğazdan çıkacağını ve düşmana taarruz edeceğini bildirdi. Düşmanın 3-4 misli olan silâh üstünlüğünün, tâbiye üstünlüğüyle bertaraf edileceğini söyledi. Cihan tarihinde o âna kadar bu kadar büyük bir armadanın bir araya gelmemiş olmasını Barbaros bir felâket gibi değil, talihin bir lütfu gibi telâkki ediyordu. Bu armada yenilirse, Akdeniz’deki Türk üstünlüğünün artık uzun zaman için münakaşa konusu olamayacağını biliyordu.</p>

    <p class="normal">28 Eylül Cumartesi sabahı iki donanma, karşı karşıya geldi. Türk orta kanadında Kapdân-ı Deryâ ve Cezâyir beylerbeyisi Barbaros Hayreddin Paşa bulunuyordu. Yanında oğlu Hasan Reis ve mânevî oğlu diğer Hasan Reis vardı. Sağ kanada Sâlih Reis, sol kanada büyük coğrafya ve matematik bilgini Seydî-Ali Reis komuta ediyordu. Turgut Reis, ihtiyat filosunun başındaydı. Yanında Murad, Sâdık ve Güzelce Mehmed Reisler vardı. Türk üstünlüğünün en önemli âmili, Barbaros’un büyük tâbiye dehasındaydı. Türk kapdân-ı deryâsı, bütün kanatlara hâkimdi. Andrea Doria bu bakımdan avantajsızdı. Komuta ettiği armada, millî bir donanma değildi. Çeşitli milletlerin amiralleri arasında rekabet vardı. Türkler’e zaferi kazandıran ikinci sebep, gemilerinin hafif, çok yollu ve yürük, manevra kabiliyetleri üstün tekneler olmasıydı. Büyük düşman kadırgaları ağır ağır hareket ederken Türk gemileri onları istedikleri gibi çevirip top ateşine alıyordu. Üçüncü üstünlük, Türk deniz toplarının menzil uzunluğundan ileri geliyordu. Barbaros, gemilerini öyle bir mesafede tutuyordu ki, düşmanı rahatça dövebiliyor, halbuki düşman toplarının menzil uzunluğunun dışında kalıyordu. Bu suretle başlayan muharebe, Türk zaferiyle bitti. Armadasının yarısı sulara gömülen Andrea Doria, gece karanlığından faydalandı; bütün fenerlerin söndürülmesini emrederek ric’ate başladı. Açık denizin Haçlılar için pek hazîn olan manzarası, göz alabildiğine uzanıyordu. 5 saatte bu sonucu alan Barbaros, kendi tâbiyesini düşmana kabul ettirmek ve inisiyatifi asla karşı tarafa bırakmamak prensibini deniz savaşlarında bir kanun hâline getirdi.</p>
  </div>

  <div class="calibre1" id="calibre_pb_82"></div>
</body>
</html>
