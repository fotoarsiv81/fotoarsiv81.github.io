<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Turkler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h2 class="h2baslik1" id="calibre_toc_31">HAÇLI KOALİSYONU VE FÂTİH SULTAN MEHMED</h2>

    <p class="normal">İstanbul’un Fethi’nden tam 10 yıl sonra, 1463’te, Türkiye ile Venedik arasında savaş çıktı. Az zamanda 25’ten fazla devlet Venedik’le birleşerek Türkiye’ye savaş açtı. Bu büyük savaş tam 16 yıl sürdü ve 1479’da bitti. Müttefiksiz olan Türkiye’nin karşısında "büyük devlet"lerden tam 8’i yer aldı: Venedik, Macaristan, Almanya, Lehistan, Napoli, Kastilya, Aragon ve İran. Bu koalisyona, ikinci derecede daha birçok devlet katıldı: Papalık, Kıbrıs, Rodos, Floransa, Milano, Savua, Ferara, Modena, Siena, Luka, Pisa, Mantua, Trento, Burgonya, Ceneviz, Gürcistan ve Karaman. Türkiye’yle savaşa girişmeyen Fransa, İngiltere gibi devletlerin tutumu da, koalisyonu destekler mahiyetteydi. Türkiye, her tarafından düşmanlarla sarılmıştı. Anadolu’da İran-Türk İmparatorluğu yani Akkoyunlular, Karamanlı Türk Krallığı, Ortodoks Gürcistan Krallığı, Osmanlı Türkiyesi’ni tehdit ediyordu. Balkanlar’da, o çağ Avrupa’sının en büyük devletleri olan Venedik Cumhuriyeti, Macaristan Krallığı, Almanya İmparatorluğu, Lehistan Krallığı bütün kara ve deniz kuvvetlerini seferber etmişlerdi. Akdeniz’de Napoli, Aragon ve Kastilya krallıkları ile Papalık, Rodos şövalyeleri ve Kıbrıs Krallığı, Türkiye’ye karşı birleşmişlerdi. Bu koalisyon, Arnavutluk, Hersek ve Moldova gibi yeni Türk hakimiyetine geçmiş ülkelerde de büyük ölçüde isyanlar çıkarttı.</p>

    <p class="normal">Bu harikulâde koalisyon, uzun bir çalışmanın eseriydi. Daha İstanbul’un fethinin üzerinden bir yıl geçmeden, 1454 Nisanında Regensburg’ta toplanan Alman İmparatorluk Meclisi’nde İmparator III. Friedrich ve Napoli kralı V. Alfonso, böyle bir koalisyona önayak oldular. Türkler’i, Avrupa’dan söküp atmak için, bütün Hıristiyan devletler arasında 5 yıl mütareke yapılması kararlaştırıldı. 1457’de Papa III. Calixtus, ittifakı Asya devletlerine de teşmil etti. Osmanlılar’ın en büyük rakibi olan Akkoyunlu Türkleri’nin imparatoru Uzun Hasan ve Gürcistan Kralı ile müzakerelere girişti. Uzun Hasan, İran, Irak, Doğu Anadolu, Kafkasya gibi ülkeleri elinde tutan çok kudretli bir hükümdardı. III. Calixtus’un halefi Papa II. Pius, Osmanlılar’a karşı bir Haçlı seferi açılması için Mantua’da bir kongre topladı. Sonraki papalar, II. Paulus ile IV. Sixtus, bu siyasete devam ettiler. 1463’te, Türkler’in Bosna’yı alması üzerine Avrupa’nın en kudretli askerî devletleri olan Venedik’le Macaristan birleştiler. Koalisyon, tam mânâsıyla teşekkül etti; hattâ savaştan sonra Osmanlı Türkiyesi’nin ne şekilde bölüşüleceği kararlaştırıldı. Venedik Mora, Attika, Tesalya, Epir’i, Arnavutluk’ta ihtilâl çıkartan İskender Bey, Arnavutluk ve Makedonya’yı, Macaristan ise Sırbistan, Bosna, Güney Romanya ve Bulgaristan’ı, yani arslan payını alacaktı. Merkezi İstanbul olmak üzere Trakya’da Bizans İmparatorluğu da ihyâ edilecekti. Türkler’in Avrupa’dan tamamen sürülmeleri karar altına alınmıştı. Uzun Hasan da Osmanlılar’ı Anadolu’dan Balkanlar’a atmak azminde olduğuna göre, Osmanlı devletine hiçbir hayat hakkı tanınmadığı anlaşılır. Bu durum, Türkiye’nin başında bulunan Fâtih Sultan Mehmed’in ne derecelerde nazik vaziyette bulunduğunu açıklamaya fazlasıyla yeter.</p>

    <p class="normal">Fâtih, en çok Bizans İmparatorluğu’nun ihyası projesinden çekiniyordu. Çünkü bu projede Avrupa devletleri ile Akkoyunlular ve onların peşinden giden Karamanoğulları arasında tam bir görüş birliği vardı. Akkoyunlu Uzun Hasan, İstanbul ve Trabzon’da, kendi himayesi altında iki Rum İmparatorluğu vücude getirmek istiyordu. Esasen Fâtih’in Trabzon tahtından uzaklaştırdığı Komnenos hanedanı ile birçok akrabalık bağları vardı. Uzun Hasan, Osmanlı Devleti’ni Türk geleneklerinden uzaklaşmakla itham ediyor, Batı Türkleri’ni kendi idaresi altında toplamak istiyor, bunun için Balkanlar’ı Avrupa’ya peşkeş çekmekte beis görmüyordu.</p>

    <p class="normal">Avrupa, Uzun Hasan’ı yeni bir Timur rolünde görüyordu. Avrupa devletleri, Osmanlılar’a Anadolu tarafından darbe vurulmadıkça, bütün kuvvetlerini bir araya getirseler dahi savaşı kazanamayacaklarını, pek pahalı tecrübeler sonunda iyice anlamışlardı. Onun için, Akkoyunlu ve Karamanlı ittifakına dört elle sarıldılar. Uzun Hasan’ın başkenti Tebriz ile Avrupa başkentleri arasında elçiler gidip geliyor, savaş planları geliştiriliyordu.</p>

    <p class="normal">Düşman faaliyetini Fâtih Mehmed, günü gününe haber alıyordu. Osmanlı casus şebekesi, bütün Avrupa’ya yayılmıştı. Avrupa’nın birçok sarayında Fâtih’in haber kaynakları vardı. Büyük Türk Hakanı’nın en büyük endişesi, aynı anda Anadolu ve Rumeli’nde düşmanla çarpışmaya mecbur kalmaktı. Bunu önleyebilmek için, bütün dehâsını kullanmıştı. I. Haçlı Seferi’nden beri Türkiye devletini tehdit eden bu en büyük koalisyon, Fâtih’in müstesna askerlik ve siyaset dehâsı sayesinde kırıldı ve yenildi. Fâtih’in bu husustaki faaliyeti, Avrupa devletleri arasındaki siyasî dâva ve anlaşmazlıkları ne dereceye kadar bütün incelikleriyle bildiğini göstermek bakımından da mühimdir. Türkiye Hakanı’nın her tarafta düşmanlarını yenmesi üzerine Papa II. Pius, kederinden öldü. Halefleri olan papalar, ondan daha iyi günler göremedi. Fâtih, bir ara Venedik’e Mora’yı, sonra Macaristan’a Bosna’yı vaat etmek suretiyle onları uyuttu. Düşman bu vaatlerin zaman kazanmaktan ibaret olduğunu kavradığı anda Fâtih, en büyük ve kudretli düşmanı olan Sultan Uzun Hasan’ı Otlukbeli sahrâsında mahvetmişti. Karaman devletini de Osmanlı topraklarına katan Fâtih, Akkoyunlular’ın Orta Anadolu üzerindeki bütün emellerini kırdı. Sonra Venedik üzerine döndü. Akıncı ordularıyla Venedik şehrinin varoşlarına kadar Cumhuriyet’in bütün topraklarını tahrip ettirdi. 1479’da 16 yıllık amansız bir mücadeleden sonra tarihin gördüğü en kudretli koalisyonlardan biri kırılmış ve yenilmişti; Türkiye’den sulh istiyordu. Ölümünden 2 yıl önce Fâtih, kudretine son olmayan bir devlet ve Yavuz’la Kanunî’ye, temellerini attığı, "Cihan İmparatorluğu"nun gerçekleştirilmesi işini bırakıyordu.</p>
  </div>

  <div class="calibre1" id="calibre_pb_56"></div>
</body>
</html>
