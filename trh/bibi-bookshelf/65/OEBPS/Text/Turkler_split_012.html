<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Turkler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h2 class="h2baslik1" id="calibre_toc_17">TÜRKİYE DEVLETİ NASIL KURULDU?</h2>

    <p class="normal">Türkler, VIII. asırdan başlayarak, Abbâsî Halîfeliği’nin hizmetinde yüzyıllarca Toros yamaçlarında ve Fırat kıyılarında at koşturdular. Fakat XI. asra kadar Bizans İmparatorluğu, Anadolu’yu elinde tutmayı başardı. Anadolu’ya yapılan Arap ve Türk seferleri, geçici birer akın olmaktan ileri gidemedi.</p>

    <p class="normal">1018 yılında Selçukoğulları’nın idaresindeki Oğuz Türkleri, Hazar Denizi’nin doğusundaki yurtlarından kalkıp bütün İran’ı baştan başa geçerek Anadolu’ya daldılar. Bu akınlar birkaç defa tekrarlandı. 1021’deki akına bizzat Çağrı Bey komuta etti. Selçukoğlu Çağrı Bey, tam yarım asır sonra Anadolu’yu Türkler’e açacak olan Alp-Arslan’ın babasıdır.</p>

    <p class="normal">Selçuklular, 1040 yılında Büyük Türk Hakanlığı tahtına oturarak İran ve Türkistan’ın en önemli ülkelerine hâkim oldular. Selçukoğlu Tuğrul Bey, ilk hakan, ağabeyi Çağrı Bey de başkomutan oldu. 1049’da Selçukoğulları’ndan iki prens, Kutalmış ve İbrahim Yınal Beyler, Anadolu’ya ilk büyük Türk seferini yaptılar. 18 Eylül’de Pasinler’de Bizans ordusunu yenerek Erzurum’a kadar geldiler. 1053’te Selçukoğlu Kutalmış Bey, Kars’ı kuşattı, fakat alamadı. 1054’te bizzat İmparator Tuğrul Bey, Anadolu’ya geldi. Bayburt’a kadar ilerledi, 1061’den başlayarak Kutalmış Bey, Anadolu seferlerini sıklaştırdı. Artık Türkler, her yıl Anadolu’ya giriyor, Bizans savunma noktalarını zayıflatıyor, ülkeyi tanımaya çalışıyorlardı. Bu sıralarda Tuğrul Bey öldü. Ağabeyi Çağrı Bey’in oğlu Alp-Arslan, Büyük Türk Hakanı oldu.</p>

    <p class="normal">Sultan Alp-Arslan, Anadolu ile çok ilgileniyordu. Doğu Anadolu’da Bizans sınırındaki Türk ordusuna Kutalmış Bey’in oğlu Süleyman-Şah komuta ediyordu. Süleyman-Şah; Gümüştekin, Afşın Bey gibi büyük komutanlarla beraber Orta Anadolu’ya akınlar yapıyordu. 1070’te Afşın Bey, Denizli’ye kadar ilerledi. Bizans ordusu, ne zaman nerede görüneceği belli olmayan Türk akıncılarını yakalayamıyor, durduramıyordu. Bu sıralarda Bizans tahtına geçen Romanos Diogenes, Türkler’i Anadolu’dan uzaklaştırmaya kararlıydı. Türkler üzerine birkaç başarılı askerî hareket yaptı. Fakat Afşın Bey, Bizans’ın Anadolu’daki belli başlı üslerinin tahrip edildiğini, Bizans ordusu üzerinde bir zafer kazanmak mümkün olursa, Anadolu’da Türkler’e karşı koyabilecek bir kuvvet kalmayacağını bildiren meşhur raporunu, Sultan Alp-Arslan’a yolladı.</p>

    <p class="normal">26 Ağustos 1071’de Doğu Anadolu’da Malazgirt’te cihanın en büyük askerî kuvvetleri olan Türk ve Bizans orduları karşılaştı. Sultan Alp-Arslan, Bizans ordusunu yok etti. İmparator, Türkler’e esir düştü. Büyük Türk Hakanı, Kutalmışoğlu Süleyman-Şah’a, Ege’ye, Marmara’ya kadar Anadolu’nun fethini emretti.</p>

    <p class="normal">Kutalmışoğlu Süleyman-Şah, birkaç yıl içinde bütün Anadolu’yu fethetti. Türkler, Üsküdar’a bile girdiler ve Boğaz’ın karşı yakasından dünyanın incisi olan muhteşem İstanbul şehrini hasretle seyrettiler. Alp-Arslan’ın yerine geçen oğlu Sultan Melik-Şâh, 1074 yılında, Büyük Türk Hakanı sıfatıyla, Anadolu’yu Süleyman-Şâh’a verdi. Böylece Anadolu Fâtihi Selçuklu Kutalmışoğlu Nâsıruddevle Ebu’l-Fevâris Gazi Sultan I. Süleyman-Şah, İznik başkentli Türkiye devletinin birinci hükümdarı oldu. Başkenti İznik olmak Türkiye devleti kuruldu.</p>

    <p class="normal">Anadolu Fâtihi Süleyman-Şâh’ın bir müddet Konya’da oturduktan sonra taht şehri olarak İznik’i seçmesi çok mânâlıydı. İznik, büyük, tarihî bir şehirdi. Marmara Denizi’nin yanıbaşındaydı. Dünyanın en hassas noktası olan Boğazlar’a çok yakındı. Anadolu Fâtihi ve Türkiye Devleti’nin Kurucusu, Boğazlar’ı ele geçiren kuvvetin cihanın birinci devleti olacağını biliyordu.</p>

    <p class="normal">Bu yıllar, Türkiye tarihinin sihirli yıllarıdır. 1085 yılında Avrupa’da artık Anadolu’ya "Turkiya" yani "Türk Ülkesi" denmeye başlanmıştı. Süleyman-Şah, Kapıdağı yarımadasını da aldı ve Çanakkale Boğazı’nın Asya kıyılarına erişti. İstanbul ve Balkanlar, Türkler’e açılmıştı. Bugünkü Kartal Maltepesi, Türkiye ile Bizans arasında sınır kesildi.</p>

    <p class="normal">Bu sırada Bizans tahtına, tarihinin en büyük imparatorlarından biri, Aleksios Kommenos oturdu. İmparator, Türkler’i durdurmaya Bizans gücünün yetmeyeceğini anlamıştı. Ne bahasına olursa olsun, bütün Avrupa’yı Türkler’e karşı birleştirmek lâzımdı. Bu inanılmaz iş oldu. Bütün Avrupa, Türkler’i eski Bizans topraklarından söküp atmak için birleşti. Birinci Haçlı Seferi kuruldu. Süleyman-Şah ölmüş, yerine genç oğlu I. Sultan Kılıç-Arslan geçmişti. Böylece Hıristiyanlar ile Türkler arasında yüzyıllarca sürecek büyük bir mücadele devresi başladı. Bu yıllarda fethedilmesi icap eden İstanbul’un alınması, iki buçuk yüzyıl geri kaldı.</p>

    <p class="normal">Birkaç asır içinde dünyadaki Türk nüfusunun belki üçte biri Anadolu’ya göçtü. Daha XI. asrın sonlarında Anadolu, bir Türk ülkesi halindeydi. Esasen Selçuklu fethinden önce de Anadolu’da hayli Türk vardı. Bunlar, Bulgarlar, Hazarlar, Peçenekler, Kumanlar, Uzlar gibi Türk kavimleriydi ve Bizans tarafından Anadolu’ya yerleştirilmişlerdi. Çoğu Hıristiyan olmakla beraber henüz Türkçe’yi unutmamışlardı. Selçuklu fethi üzerine Anadolu’daki Hıristiyanlar, büyük kitleler halinde Balkanlar’a çekildiler. Gene de Anadolu’da XX. yüzyıla kadar önemli sayıda Rum ve Ermeni vardı. Türk siyasetinin özelliği yüzünden bu Rumlar ve Ermeniler arasında Müslüman olup Türk’leşenler pek azdır. Ancak Millî Mücadele’den sonra Anadolu’daki Hıristiyan ekalliyetler, Balkanlar’daki Türkler’le yer değiştirdi.</p>

    <p class="normal">XIII. yüzyılda Türk ülkelerine Moğol istilâsı başlayınca, yeniden Türkistan’dan gelen milyonlarca Türk, Anadolu’ya ve çevresindeki ülkelere yerleşti. Böylece Türkler, Anadolu’da daha ezici bir ekseriyet kazandılar.</p>

    <p class="normal">Bugün Türkiye devletinin kuruluşu, 900 yılı geçmiştir. Bu hadise, Türk milletinin tarih boyunca meydana getirdiği en büyük eserdir. Anadolu’nun fethi için yüzyıllarca hazırlanan Türkler, 1077’de Türkiye devletini kurduktan sonra da, yeni anayurtlarını savunmak, geliştirmek, ayakta tutmak ve büyük bir devlet haline getirmek için, akıl almaz çileler çekmişler ve en büyük fedakârlıklara katlanmışlardır. Üzerinde yaşadığımız topraklar, atalarımızın bizim hesabımıza yaptıkları sonsuz mücadelelerin eseridir.</p>
  </div>

  <div class="calibre1" id="calibre_pb_24"></div>
</body>
</html>
