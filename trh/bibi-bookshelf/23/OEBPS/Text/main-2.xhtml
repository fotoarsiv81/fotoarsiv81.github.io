<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h4><a id="bookmark0"></a><span style="font-weight:bold;">KUDÜS</span></h4>

  <p>Hiç kuşkusuz Kudüs çok ziyaret edilen bir şehir olarak sayısız seyahatnameye konu olmuştur. Sadece XIX. asırda basılan beş bine yakın seyahatname ve kitap sayılmaktadır. Fotoğraf koleksiyonlarının sonu yoktur. Kudüs, Osmanlı İmparatorluğunda payitaht İstanbul'dan bile daha çok ziyaret ve tasvir edilen bir şehirdir. Ne var ki tasvirler çoğunlukla saf bakışlı ve soğukkanlı adamlar tarafından değil, daha çok bir dinin sadık veya bağnaz mensuplarınca yapılmıştır. Murat Bar-dakçı'nın, Falih Rıfkı Atay'ın "Zeytindağı" adlı şaheserinden&nbsp;aldığı bir deyişle; "Kudüs, dini oyunlaştıran bir garp tiyatrosudur." Barış şehri, her zaman savaşın ve gerilimin yeri olmuştur. Kiliselerdeki rahipler bile birbirlerine duydukları husumetten dolayı geçen asırda silahla gezerlerdi. Bugün bile ne kadar dost oldukları şüphe götürür. Her mezhep ve tarikat öbürünü dışlayan bir havadadır. Dinler arasındaki kavga ise dünya barışını tehdit etmektedir.</p>

  <div><img alt="" src="../Images/main-10.png" /></div>

  <p>1516 Aralık’ı sonunda Yavuz Sultan Selim Han, kendine özgü Yıldırım savaşları ile Filistin'i Osmanlı mülküne kattı. Kudüs, Mekke ve Medine ile birlikte Osmanlı mülkünün gözdesiydi. Museviler ve Hristiyanlar gibi Müslümanların da kutsal yeriydi. Dört asır boyunca Kudüs şehri ve halkı imtiyazlı statüsünü&nbsp;korudu. XVI. asırdan beri burada önemli vakıflar kuruldu. Vakıfların arazilerindeki köylüler daha hafif vergi yükümlülüğü altında bırakıldı. Memluklar devri eserleri önemli ölçüde tamir&nbsp;gördü; yeni çeşmeler, mescitler, çarşı ve hanlar hanedan üyeleri ve padişahlar tarafından yaptırıldı. Kanuni Sultan Süleyman&nbsp;devrinde 1532-1539 arasında yeniden inşa edilen Kudüs surları halen bütün haşmeti ile şehri çevreliyor ve bu nedenle de&nbsp;surların etrafındaki cadde Sultan Süleyman Caddesi olarak adlandırılıyor. Üstelik bu ismi kullanan İsrail yönetimi.</p>

  <p>Memluklar döneminde Kudüs'te yaşayan ve bu aidiyetle haklı olarak iftihar eden Hristiyan ve Müslüman halkın arasındaki denge iyi kurulmuştu. Doğrusu 100 yıllık Haçlı Seferleri&nbsp;dönemindeki batılı terörden hem Müslümanlar hem de yerli&nbsp;Hıristiyanlar çok çekmişti ve bu dönem onlar için verimli bir&nbsp;çağ sayılıyor. XVI. asırda İspanyol engizisyonundan kaçan Ya-hudiler de imparatorluğun birçok yerinde olduğu gibi Osmanlı&nbsp;Kudüs'ünde sığınacak mekan buldular ve kutsal topraklar her yıl&nbsp;hac mevsiminde Avrupalı Hıristiyan hacılara kapılarını açtı.&nbsp;Hıristiyan haccının ne kadar güvenlik içinde geçtiğini bu döneme ait sayısız Avrupalı seyahatnameden de anlıyoruz. Osmanlı İmparatorluğu tarihin son Roma imparatorluğudur. Bütün&nbsp;dinler ve dillere mensup tebaanın yoğunlaştığı Kudüs tam 400&nbsp;yıl boyu I. Dünya Savaşının sonuna kadar sakin ve dengeli bir&nbsp;hayata sahipti. 1917 sonunda şehrin İngiliz topçu salvolarının&nbsp;altında harap olmaması için Kudüs, Alman genelkurmayının&nbsp;tavsiyesiyle adeta mücadelesiz bırakılmıştır. Onun yerine savaş&nbsp;şehrin etrafındaki tepelerde aylarca sürdü. Bugün İbrani Üniversitesinin bulunduğu tepedeki İngiliz mezarlığında şehit Türk&nbsp;subay ve erlerin mezarları da yer alır.</p>

  <p>Kudüs, yeryüzünün ve Mezopotamya’nın en eski şehirlerinden biri midir? Tartışılıyor. Tartışmaya katkısı olacak kazılarla kutsal şehrin altına kanallar açıldıkça, İsrailliler, kral (peygamber) Davud ve Hazreti Süleyman’ın Kudüs’ünü giderek keşfettiklerini rapor ediyorlar. Filistinliler de kutsal şehrimizin altını&nbsp;oyuyorlar diye feryadı basıyorlar. Yeruşalayim: Sulh selamet yeri anlamındadır; ama şehrin üç bin yıllık tarihinde ne sulh var&nbsp;ne de selamet.</p>

  <p>Bugünkü kavga da şehrin tarihinin ve karakterinin Yahudilik vurgulanarak çarpıtılması veya tamamen Araplıkla aynileştirilmesi etrafında dönüyor. Hıristiyan cemaatler de taraf tutmaya&nbsp;başladılar. Rum-Ortodokslar Filistin Araplarını tutuyor; zaten kalabalık bir Ortodoks Arap cemaati de var. Ermeniler ise İsrail’in&nbsp;tarafını istilzam ediyorlar. Kudüs Babillilerin, İranlıların, İskender&nbsp;ordularının ve Selevkosların hükmünde kaldı. Milad sıralarında&nbsp;İbranca artık sadece ibadet ve edebiyatta kullanılıyordu. Tüm&nbsp;Yakındoğu’yu Aramca istila etmişti. Yahudilerin dini olmasa, dil' leri de bu benzer dilin karşısında eriyip gidecekti. Hazreti Isa dahi Aramca konuşuyordu. Bugün Süryaniler, İsa’nın konuştuğu&nbsp;dille ibadet etmekten gurur duyarlar. İki bin yıl evvel bölgeye&nbsp;hükmeden Arami halkın tek kalıntısı bugün bu cemaat.</p>

  <p>Ortadoğu, dilleri ve etnik grupları yutuyor çünkü hepsi birbirine benziyor. Ama dinleri pek yutmuyor. Üç semavi din bütün mezhepleri ve ibadet biçimlerine rağmen farklılık duvarını koruyor. Üç dinin insanları Kudüs’te her zaman çatışma içinde&nbsp;olmasa da sürtüşme içinde olmuş. Aslında bugünün Filistinlisiyle Tevrat’ın İbranisi arasında ne kadar kopukluk var bilemeyiz.&nbsp;Müslüman fetihleri Araplaşmayı da birlikte getirmiştir. Ama bu&nbsp;dilde oldu, ırk bakımından çok yoğun olamaz.</p>

  <p>Kudüs, Haçlıları da gördü; şehir boştu, mahzundu, suriçinde kendileri oturuyordu sadece. 100 yıl kaldıkları yerde Doğu’nun&nbsp;ne dinini ne kültürünü almadan gittiler. Batı Avrupalı, inatçı&nbsp;muhafazakardır. Müslümanlar kadar Doğu’nun Hristiyanlarına&nbsp;da dikenlerini gösterir.</p>

  <p>Başka bazı şehirler hakkında da bir alay efsane ve menkıbe vardır; ama Kudüs inançların şehridir ve insanlar inancın etrafında pek şiddetli kavgalar vermiştir ve vermektedir. Tevrat’taki&nbsp;fasıllar ve kavgalar gerçek mi demeyin; çoğu bugünkülere ideolojik temel oluyor. Israililer, Araplar’dan "İsmail’in kaba saba&nbsp;oğulları" diye bahsediyor; İsmail’in oğullarının da İsrailoğulları&nbsp;için neler dediği malum. Aralarındaki münaferete rağmen; Avrupalı tipi ırkçılığa henüz ulaşmış değiller ve pek tez vakitte olmasa da sulh mukadder. Biz Türkler gibi halden anlayanların da&nbsp;görevi sulhü getirmeye gayret ve aracılık olmalıdır.</p>

  <p>Kudüs 1517’de Osmanlı mülküne katıldı; bu vakte dek Mısır Memlüklerin elindeydi. Memlûk, adı üstünde Kafkasyalı-Türk&nbsp;soydan köle asker ve komutanların devletidir; bunlar yönettikleri Mısır’a mesafeli adamlardı; kuşkusuz Filistin ve Suriye ile de...&nbsp;Bu tabirleri laf ola kullanıyoruz. Çünkü Filistin’in tarihi, sınırları&nbsp;ne? Bunu münakaşasız çizen tarihi coğrafyacı daha görülmemiştir. Roma devri Antakya ve Suriye’si İslam coğrafyasının Bila-düsşamı bütün bu eyaletleri içerirdi. İsrail milliyetçisinin, Eretz İsrail (yani Arz-ı İsrail)’i neresidir? Sorulara verilen cevap hep değişir; 400 sene bölgedeki yetmiş çeşit cemaat ve etnik grubu tutan imparatorluğumuz, birinci büyük harbin girdabında çatırdayıp yıkılınca bu sınırlar vahim kavgaların nedeni oluyordu.</p>

  <p>Osmanlı dönemi, Kudüs’ün bugünkü görünümünün ve yapısının oluştuğu dört asırdır. Kudüs surlarını Kanuni Sultan Süleyman Han yaptırdı; buna binaen caddede büyük padişahın ismini tanıyan "Hameleh Ha Şlome", Mescidü’l Aksa, Kubbetü’s Sahra; şehrin sebil ve mescitleri, mahkeme binasının hepsinde&nbsp;bir üslubun, yani Osmanlılığın izleri görülür. Filistin ülkesinin tarihindeki en sakin dört asır. Son Osmanlı asrında üstelik zenginlik ve eğitim seviyesinin yükselmeye başladığı görülüyor.</p>

  <p>Kudüs-ü Şerif özel yönetilen bir bölgeydi; tamir edilen surların içinde eski camiler, Halidiye Kütüphanesi, mahkeme binası kadar sur dışındaki yeni Osmanlı çağının sembolü sayılan ve&nbsp;şehri Yafaya bağlayan istasyon binası da bu manzarayı tamamlar. Bunun dışında maalesef şehrin klasik mimarisi ile uyum&nbsp;içinde olmayan Katolik ve Protestan misyonlara ait büyük kiliseler, çan kuleleri, hayır kurumlan ve lenduha okul binaları Kudüs'e ait manzaralardır. Şüphesiz dört asır boyu mukaddes Mezar Kilisesi Kamame (St. Sepulchre) ve Mescidü'l Aksa gibi inananlar için çok önemli kurumların Osmanlı devrine mahsus&nbsp;özel yönetimlerinin hala devam ettiğini söylemek gerekir.&nbsp;1516-1517 kışında başlayan Türk yönetimi, 1917 Aralık’mda&nbsp;bitti. Ama kapanış safhası sorunlarla sürmektedir. Osmanlı Kudüs'ü hem eski hem de yeni şehirde her köşede maddi kalıntılarıyla da göze çarpıyor.</p>

  <p>Modern kesimde Yafa Caddesi’ndeki eski Osmanlı imparatorluk armalı Kudüs Belediyesi, 1917 Aralık ayında biten Türk Osmanlı hakimiyetinin tanığıdır. Bu bina "ölü güveyinin evi" diye bilinir. Tam düğün günü ölen bir zengin Arap ailenin oğlu&nbsp;için yapılmış. Uğursuzluğundan kimse kullanmayınca bizim belediyeye kalmış. Yeni Kudüs ve Halil Yolu anlaşılan bize de uğur&nbsp;getirmedi. Burası 1947'ye kadar zengin Arapların konaklarıyla doluydu. Eski Arap malları ne zaman nasıl tazmin edilecek,&nbsp;bu hala bir sorun.</p>

  <p>Araplar 1917’de belki Ingiliz desteğiyle gelen bir bağımsızlık bekliyorlardı ama cevap Kudüs’ün öbür sakinleri için yayımlanan ve Yahudi yurdunu müjdeleyen "Balfour" bildirgesi oldu. 30&nbsp;yıllık Britanya mandası; beceriksizlik, ikiyüzlülük ve merhametsizliklerle dolu bir kötü yönetim örneğidir. Tek hayırlı yanı şehrin mimarisini koruyan beyaz taş kullanımı zorunluluğunun konmasıdır. Yahudiler ve Araplar çatıştı. Her zamanki hazırlopçu tavırlarıyla Müfti Hüseyni’nin adamları Almanlara yanaştılar; Yahudiler de Ingiltere’yi var güçleriyle desteklediler. Savaşın sonunda İngiltere, Arapların adaletsiz davranma feryatlarını yatıştırmak için, toplama kamplarından çıkan hasta ve aciz çocuklarla&nbsp;dolu bir gemiyi Filistin’e sokmamak gibi malum hödüklüklerinden birini daha yaptı. Çocuklar telef oldu ama öbür taraftan Filistin’e her gece gemiler mülteci boşaltmaya devam ediyordu.</p>

  <p>1948’de İsrail Devleti ilan edildi. 1947 savaşı sonucu bugünkü eski Kudüs, doğusundaki topraklar ve Selahaddin Caddesi, Ürdün’ün elindeydi. 1967 Mart ayında surlardan karşıya yani Yeni Kudüs’e baktığımda bir ıssız sınır şeridi iki tarafı ayırıyordu (şimdi çirkin bir otopark ve David şehri denilen güzel&nbsp;apartmanlarla doldurulmuş). Karşısında ünlü King David Oteli&nbsp;ve yeni Kudüs uzanıyordu. Benim ilk gezimden 3 ay sonra, 6&nbsp;gün savaşıyla bu sınır kalktı. Batı Şeria ve Kudüs ilhak edildi.&nbsp;Eski Kudüs’te hele cumartesileri İsrailli grupları görürdünüz.&nbsp;Son olaylardan dolayı İsrail ruhen ve fizik olarak yerleşemediği&nbsp;Eski Kudüs’e adım atmıyor. Bazı Yahudi yerleşmeleri dışında&nbsp;1967 sınırları fiilen yürürlükte. Ne Selahaddin Caddesi’nde ne&nbsp;de Ermeni mahallesi dışında eski şehrin sokaklarında İsrailli görünüyor. Ağlama Duvarı’na (Kotel) dahi Ermeni mahallelerinden geçilerek gidiliyor. Gehonim (Cehennem) vadisinin iki tarafındaki halk çoktan fiilen ve ruhen ayrılmış durumda. Birbirlerinin oralardan çekilmesini istiyorlar. Ama ikisi de bir yere gidemez. Dışarıdan kışkırtanlar ve her iki tarafta da uzlaşma taraftarlarını içten sabote edenler var.</p>

  <p>Sakin tabiatlı Filistinliler tarihte tasavvur edilemeyecek bir konuma geldiler. İntikam komandosu oldular. Fakirlik ve yurtsuzluktan bezginler. İsrailliler ise İsrailli; dışarıda gördüğünüz&nbsp;Yahudilerden farklı, o toprağın insanları... Çatışma tarihteki&nbsp;100 yıl savaşları gibi sürebilir. Ama uzlaşmanın ve barışın müreffeh iki yurtlu toplumlar, yaratacağı açık. Bazılarının istemediği de bu. Filistin’in suları yetersiz ve şimdiden Arap tarafı susuz&nbsp;kaldı fakat ne yaparlarsa yapsınlar Yahudi tarafı da su içinde&nbsp;değil... İki tarafın da petrolü yok. Ekilecek arazi ise az. Filistin&nbsp;güzel ama paylaşmanın yolu bu olmamalı.</p>

  <p>Yahudiler eski Kudüs’ten hiçbir şey vermeye niyetli değil. Oysa dar Yahudi mahallesi hariç eski şehri kontrol edemiyorlar. Yerleşim yerlerinin pek de sivil İsrailli halk yaşamayan bazılarını terk etmeye hazırlar ama elde tutmak istediklerini Filistinliler kabul edecek mi? Filistinliler 1,5 milyon göçmenin&nbsp;eski topraklarına yani İsrail’e dönmesini talep ediyor. İsrail&nbsp;hayır diyor çünkü her taraf Rus dolu. Bu Rusların sadece bir&nbsp;kısmı hakiki Yahudi. Filistin ise kurumuş toprakta milyonluk&nbsp;nüfusuyla nasıl geçinecek? Öte yandan Yahudiler başka bir&nbsp;toprakta güvenlikte olabilecekler mi, hiç birinin bu topraktan&nbsp;vazgeçecek hali yok.</p>

  <p>Güneyimizde gençler ölüyor. Biz yangını nasıl söndürebiliriz? Biz Kudüs’e ne ABD ne İskandinavya ne de Batı Avrupa gibi bakabiliriz. Ne Şarklılar ne de Garplılar bu coğrafyanın insanlarını anlamıyor; sorunu ciddi mütalaa edersek en doğru biz&nbsp;anlayabiliriz.</p>

  <p>Ortaçağ İslam medeniyeti bir Yahudi-Arap kültürel birliğini de ortaya koymuştu. Sadiya ben Gavon, Bahiya ben Pekuda,&nbsp;bizzat büyük Maimonides Arapça yazarlardı. Endülüs Ispanya’sındaki kültür o zamanın Batı dünyasını hayran bıraktı ve ezdi. Bizans Roma’sı bu atmosferin dışında kaldığından felsefede&nbsp;ve ilimde ne o zaman ne de sonra bir ilerleme kaydedemedi.&nbsp;Yahudi-Arap nefreti, son zamanların bir olgusu ve Araplar bu&nbsp;çatışmaya sadece askeri değil, fikri planda da çok hazırlıksız&nbsp;olarak sürüklendiler. Bugün de bu davada onların sözcülüğünü&nbsp;yapan Londra’daki Fransa sefiri Daniel Bernard gibi bazı AvrupalIlar hiç söz etmeseler daha iyi olur. Filistinlilerin davası böyle kefeke bağlamış antisemitler değil, başka sözcüler bulmalı,&nbsp;mesela bizim aydınlarımız bu işi görecek durumdadır, ancak Yahudi ve Arap dünyasını tanımalı ve çözüm aramalıyız. "Filistin&nbsp;hiçbir zaman Osmanlı sulhü kadar uzununu yaşamadı" sözü basit bir imparatorlukçu slogan gibi görülmesin. Hiçbir aklı başında Türk oraya dönmeyi hayal etmez. Ama Ortadoğu’ya en akıllı ve adilane bakanların yapıları icabı Türkler olduğu da açık;&nbsp;onun için biraz daha bilgilice ve bilgece bölgeyle ilgilenmeliyiz.&nbsp;Bu bölge sırf Dışişleri’nin memurları ile bazı gazetecilerin ilgi&nbsp;alanında kalmamalı.</p>

  <p>Yahudi-Arap çatışmasını bizdeki hazırcı ve kalıpçı kafalarla anlamak imkansız. İki tarafın eksikleri, başka taraflarda olduğundan daha dramatik sonuçlar yaratıyor. Şimdilik şu kadarını&nbsp;söyleyeyim; Kudüs’ün doğusunda ve sur içinde korkmadan gezen İsrailli sivil yok. Ağlama Duvarı’na geçen mutaassıp Yahudi takımı tek istisna... Felafel ve Humus, Filistin Araplarının&nbsp;milli yemeğidir. Kudüs’ün elli yıllık meşhur felafelcisi Ebu Şükri&nbsp;de bir zamanlar bilhassa Şabat günleri kaçamak yapan Yahudilerle kaynardı. Şimdi orada tek tük Yahudi zor görülüyor.</p>

  <p>Otuz beş yıldır bir gerilimin devam etmesi ilginç; ancak sinir harbini felafel karar gibi inatla sürdüren Araplar bunu becerebilir. Ne bitiyor ne de tam patlıyor. Bütün düzensiz ve bireyci&nbsp;görünümlerine rağmen Filistinliler zamanı kendi lehlerine çevirmeyi beceriyor. Sağlam aile ve sülale yapıları var. Müzikleri, aileleri ve mutfaklarıyla yaşıyorlar. Okumuşu cahili, ihtiyarı genciyle dillerini konuşmaktan bilinçli bir zevk alıyorlar. On yaşındaki çocukların nutuk ve üslup denemesi yaptıklarına şahit oluyorsunuz; latife geleneği yaygın, bu açıdan Avrupa’da böyle tek&nbsp;ulus belki Fransızlar olabilir.</p>

  <p>Kudüs’ün doğusunda nüfusun yüzde 30’u fakirlik çizgisinin altında. Bu fakirlikten dolayı Arap tarafında hizmetler ve fiyatlar daha ucuz; ikinci bir dünya... Öbür tarafa gelince, ileri&nbsp;teknoloji, elektronik, ecza sanayiinin zenginliği arttırdığı bir&nbsp;gerçek; ama ne hikmetse İsrail’de ve Kudüs şehrinin Yahudi&nbsp;tarafında da fakirlik artıyor. Yeni Kudüste Meaşearim semtinin geleneksel fakirleri yanında, İsrail’in küçük şehirlerinde&nbsp;hizmetlerden yararlanamayan işsizler ordusu büyüyor. Asıl&nbsp;beteri İsrail’i kuran iktisadi birimler olan kibbutzlarda da yurt&nbsp;çapında fakirleşme artmakta. Kudüs’te Ramazanlar renk&nbsp;cümbüşü içinde geçerdi, şimdi ise ortalık sönük; korku, içe&nbsp;kapanma ve fakirlik ürpertiyor. Fakirlik en zengin mülklere&nbsp;sahip Rum-Ortodoks kilisesinin binalarına da yansımış. Gençler ümitsiz. 1998-99 ders yılı istatistiklerine göre Filistinli&nbsp;Arap öğrencilerin okulu terk etme oranı ve sayısı artıyor. Israilli öğrencilerde ise terk oranı çok daha az; ama her iki tarafta da erkek öğrenciler kızlara göre daha gayretsiz. Okulu&nbsp;terk oranlan kızlara göre üç misli. Bu toplum bir Ortadoğu&nbsp;toplumu...</p>

  <p>Toplumların üstü ile altı arasında uçurum büyüyor. İnsanlar her iki tarafta da karamsar. İsrail’in yüksek teknolojisini yaratanlar hükümettekiler değil; Arapların parlak kafaları da Yaser&nbsp;Arafat’ın ardından gidiyor değil... Gerilimi yaratan taleplerin&nbsp;yerine getirilmesi zor... Kimse hiçbir konuda taviz vermeye yanaşmıyor. Zaman ise bu yanaşmazlıkları ve uzlaşmazlıklan affetmiyor. Filistinliler, Ibrancayı mecburen öğreniyor. Yahudilerde ise Arapça uzmanlık işi ama iki toplumun birbirine ne kadar&nbsp;yabancı olduğu, çok benzeyen iki dilin öğrenilmemesinden belli... Kudüs iki kuzen toplumun birbirine yabancılığının somutlaştığı bir alan...</p>

  <p>Yeni Kudüs dediğimiz kısım, esas itibariyle XX. yüzyılda gelişmiş, Yahudi kesimi ile Sur içinde ve Doğu Kudüs’te yaşayan her dinden Arap için yok mesabesinde. Oraya ne alışverişe gidiyorlar, ne merak edip geziyorlar. Onların dünyası suriçi Kudüs ve Şam kapısının çıkışındaki Selahaddin Caddesi... Filistin&nbsp;bölgesinde şu an sıkı bir denetim var.</p>

  <p>İsrail’in sorunları herhalde sadece Araplarla sınırlı değil. Mesiah’ın (Mesih) gelmesini beklemeden devlet kuran Siyonistlerle yıldızı banşmayan yüzde 15’lik bir kitleyi de unutmayalım. Bağnazlık, sadece bağnazlık için yapılmıyor. Küçük şehirlerdeki kalabalık ailelerin iyi eğitim görmeyen çocukları işsizler ordusuna katıldıkça, mutaassıp gruplar da yeni üyeler buluyorlar.&nbsp;Kuyumculuk ve elmas tıraşçılığı (mistik bir sabır istediğinden)&nbsp;ancak onların bulunduğu yerde gelişiyor. Ananeye düşkünlük,&nbsp;mistik ve dini bir zorunluluk. XVII. yüzyıl Doğu Avrupa’sının kıyafetleri ve kürk şapkalarıyla Kudüs ve Tel-Aviv’de gezinenlerin&nbsp;yanlarındaki beş-altı adet çocukları da onlar gibi giyiniyor, iki İsrail var. İkisinin bir arada nasıl var olduğu, nasıl yaşadığı çok ilginç bir vakıa. Türk olarak gözlemeliyiz. "Uygun giyinmeyenler&nbsp;bu mahalleye girmesin, bizim Allah’a ibadet ve kullukla geçirdiğimiz hayatımızı rencide etmeyin" diye afişlerle donanan Meaşearim, Rehov Buharim (Buhara Yahudilerinin sokağı) gibi&nbsp;semtler sırf Kudüs’e mahsus değil. Her cemaatin başındaki&nbsp;Rabbi (haham) dünyayı kendine göre açıklıyor; bu tip açıklamalar ve yorumlar ülkenin çoğunun tasvibini almak ne kelime, hiddetini çekiyor... İsrail’in çoğunluğu bu azınlıkla nasıl bir arada&nbsp;var oluyor? Soru bu; bizim de bunu bilmemiz gerekli...</p>

  <p>Ülkede Yahudi çoğunluk yüzde 67 civarında. Araplar yüzde 5 oranında artarken, Yahudiler yüzde 1 oranında artıyor. Kudüs’teki 210 bin Arap nüfusun ancak 5 bininin İsrail yurttaşlığına geçtiğini, Yahudi basını bildiriyor. İki grubun birbiriyle kaynaşmaya hiç niyeti yok. Filistin Arapları için İslam’ın bir gösteri tarafı var; Mescidü’l Aksa'nın bulunduğu Harem-i Şerif’e&nbsp;kendilerinin dışında kimseyi sokmamaya gayret ediyorlar. Haremin kapısında Türk pasaportlular da uğraştırılıyor ve bir din&nbsp;bilgisi sınavından geçiriliyor. İşin ilginci bu sınavı yapanlar bazen Filistinli Hıristiyan muhafızlar. Hiddet ve mantıksızlığın beslediği bir içe kapanma... Buradan Müslüman olmayan geçemez&nbsp;gibi gayri Arap Müslümanlara da yapılan sataşmalar var. Ama&nbsp;bu manasız yasaklar sağlam bir prensibe dayanmıyor, kolayca&nbsp;deşilebilir. Kudüs’e İsrail hakim olamıyor ama Filistinlilerin de&nbsp;hakim olmadığı açık...</p>

  <p>İsrail, göç ülkesi olmak zorunda. Bir milyon göçmen Rus; musiki hocası, matematik hocası ve bilgisayarcı sayısını artırmış. Bunların hepsinin Yahudi olmadığı malum, "Ziyanı yok,&nbsp;askerlik yapıyorlar ya" deniyor. Anlaşılan İsrail’de Arap oranının düşük olması arzulanan tek amaç... Yahudi nüfusu en iyi&nbsp;müzik biliyor, sanatçı, iyi hekim, ressam, kuyumcu, yazarlar iyi&nbsp;yazıyorlar. Ortadoğu tarihçiliğine onlar hükmediyor. İsrail’in&nbsp;hastane ve üniversiteleri parlak; Avrupa kıtasında böylesi yok.&nbsp;Tiyatroları, orkestraları öncü. İsrail’in müzeleri, kazı yerleri mükemmel; kütüphaneleri ve arşivleri nefis. Ortadoğu hayatı içinde tek başına eski Batı’nın kültürel ilmi kurumlarını taşımaya&nbsp;çalışan yarı nüfusu Şarklı, yarısı Doğu Avrupalı bir ülke İsrail.&nbsp;Öte yandan Filistinli Araplar dünyaya yayılıyor. Bilim dalları ve&nbsp;ticarette tutunmaya başladılar. Eğitimli oranı artıyor. 30 yıl öncesine nazaran daha çok tanınıyorlar ve taraftar topluyorlar. İsrail’in sorunları dağ gibi, Siyonist devlet kuruluşu ilginç... Ama&nbsp;kuruluşundaki romantizm pembe ufuklara bakarken, şimdi zamanın granit kayalanyla göğüs göğüse geliyor. Gerçi İsrail’den&nbsp;bakınca; Türkiye’nin sorunları ne kadar dağ gibi ve bizim ülkemiz ve halkımız onları aşmak için neler yapmış daha iyi anlaşılıyor. Kudüs hala ecdadın kokusunu taşıyor. Sur boyu, Sultan&nbsp;Süleyman adını taşıyor. Surların içinde de her köşe Osmanlı&nbsp;kokuyor. Surların dışına taşan binalarda dahi bu izler var. Zeytindağı bu imparatorluğun son asrının bir resmi gibi... Ara sıra&nbsp;Ortadoğu’yu koklamak, Türkiye’yi anlamak için şart. Buralarda&nbsp;her köşeyi kokladıkça, ne kadar çileli bir tarihten geçtiğimiz ve&nbsp;halen ne büyük ıztırablara tahammül ettiğimiz anlaşılıyor ve&nbsp;ebedi yurdumuza daha sevecen, daha bir ihtiramla bakıyoruz.</p>

  <h4 id="sigil_toc_id_3"><a id="bookmark1"></a><span style="font-weight:bold;">IRAK</span></h4>

  <div>
    <div><img alt="" src="../Images/main-11.png" /></div>
  </div>

  <p>Emevi devrinin sert ve kanlı idaresiyle meşhur valisi Haccac (Zalim), Kufe'ye yani bugünkü Irak'ın güney kesimine vali tayin edilir. Küfe bölgesi&nbsp;Hz. Ali'nin hilafetinden beri&nbsp;muhalefeti ile tanınır; özellikle&nbsp;Emevi devri halifeleri için en&nbsp;sorunlu bölgedir." Yeni vali Zalim Haccac kendisine "hoş geldin" demek için huzura çıkan&nbsp;memleketin ayan ve eşrafına:</p>

  <p>"Ey ehl-i Irak, ey ehl-i firak ve'l nifak" (Ey bölücü ve kışkırtıcı&nbsp;Irak halkı) diye hitap eder. Ardından gelen icraatın üslubunun ne olduğu malum; Haccac&nbsp;tarihe hakkıyla Zalim lakabıyla geçen bir validir.</p>

  <p>Irak denen coğrafi bölge, bugünkü Irak'ın küçük bir parçası. Tarihte Irak diye tek başına ve özgür bir ülke yok. Koca Osmanlı, Doğu Arabistan'da üç günde çökünce Birinci Cihan Savaşı sonunda Ingilizlerin cetvelle çizip tespit ettiği yerlerden biri Irak, biri de Ürdün'dür; körfez civarı ve Suudi Arabistan da&nbsp;böyledir. Bugünkü Suriye de tarihteki Suriye değil. Kim kimden&nbsp;Hatay'ı ister veya Haleb'i istemesi gerekir belli değil. Nihayet&nbsp;Suriye'nin genç yönetimi aklı selime ulaştı. Bölgedeki bazı çöküntüleri önlemek için birlikte hareket etmenin ve anlamsız talep ve iddialardan vazgeçmenin daha makul olduğunu anladı.&nbsp;Son ziyaret bu bakımdan ümit verici.</p>

  <p>Irak tarihte olmayan bir siyasi birlik ve onun için birlik değil... Barzani ve Talabani'nin etrafındaki Kürt grupların birbirleriyle çatışması şimdilik sadece tatil edilmişe benziyor. Daha geçen seferki Amerikan müdahalesi esnasında aralannda bir uzlaşma olabilseydi, o zamanki başkan Bush bu bölgeye bağımsızlık verecekti. Ama kan banyosundan çekindi. Onun yerine Bağdat'ın kontrolünden çıkan bu bölgeyi kendi haline bıraktı.&nbsp;Derhal dünyanın her yerinden fakat özellikle, Batı Avrupa, Kuzeybatı Avrupa ve ABD'den iyi niyetli, kötü niyetli; karıştırıcı,&nbsp;toplayıcı ne kadar sivil (!) olduğu belirsiz bir alay yarı askeri örgüt oraya doluştu. Bazılarının zannettiği gibi kuzeye sırf Türkiye değil, şöyle veya böyle herkes müdahale ediyordu; edemeyen sadece Saddam'ın kendisiydi. Burası önemli, Saddam'ın&nbsp;baskısı bitmişti; bu nedenle o bölgede artık hiçbir Arap liderin&nbsp;hakimiyeti kurulamaz. Her etnik grubun üzerinde birleşeceği&nbsp;tek direnişçi asgari müşterek budur.</p>

  <p>Bugün ortada tarihi, coğrafi kimliği belirsiz bir ülke var; bu ülkede her din ve mezhepten, hatta tarihte kaybolan inançlardan zümreler var. Mesela; Hz. İbrahim'e bağlı olan Sabiiler böyle bir&nbsp;zümre. Sayıları az ve Arapça konuşuyorlar ama ibadet dilleri&nbsp;Aramca. Onu bile kendilerine özgü bir alfabe ile yazıyorlar. Batıklar bunlara “Mandaen” diyor. Bölgede Hristiyanlık hemen her&nbsp;mezhebi ile temsil ediliyor, Müslümanlık da öyle. Türkler, Kürt1er, Araplar, çok azalan sayıda Yahudiler var ve şimdi petrol bölgesinde Irak'ın iki temel azınlık grubu karşı karşıya gelmiş vaziyette. Çatışma patlarsa ucu nereye uzanır belli değil. Herhalde&nbsp;en geçersiz politika "bize ne'ciliktir. Çünkü böyle bir lüksümüz&nbsp;maalesef yok; biz karışmasak da birileri bize karışacak gibi.</p>

  <p>Peki Türkiye nasıl bir yol izleyebilir? Bölgedeki Türk yükümlülüğü bizi bataktan koruyacak düstur olmalıdır. İmparatorluğumuz tarihe karıştı ama onun kalıntısı olan Türkmenleri göz ardı edemiyoruz. Çatışmayı barışsever girişimlerimizle yatıştıramazsak, hiçbir şeye karışmamanın da her şeye karışmak kadar tatsız sonuçlar doğurmasından korkulur.</p>

  <p>Arap dünyasını tanımıyoruz. Daha dün terk ettiğimiz bir sahayı, bir kavmi ve bölgenin dillerini bilmemek, uzmanlara sahip olmamak, olanlar da bu dünyadan gittikçe, yerine yenisini yetiştirememek bizim ayıbımız. Batı dillerinde çifter çifter tercümesi olan Arapça ve Araplar hakkmdaki eserlerin çoğunu&nbsp;Türkçe’den izlemek mümkün değil. Arapça sadece diyanet işlerinde çalışanlara bırakılmış, bilgisizlikle övünüyoruz. Petrolümüzü temin ettiğimiz bu bölge hakkında bilgisizliğimiz sürüyor.&nbsp;Politikasının karmaşıklığından korktuğumuz Arap halklarından&nbsp;uzak durmayı marifet addediyoruz. Oysa Araplara belki çok karışmadan, onlarla birlikte olmayı bilmeliyiz; bunu yapmak zorundayız çünkü bu dünya ile iç içeyiz... Oradan üzerimize ateş&nbsp;de gelebilir barış rüzgarlarının serinliği de... Marifet bilgili ve becerikli olmaktır. Ortadoğu dünyası romantizmle veya buluğ çağı bebesinin kinciliğiyle yanaşılacak bir saha değil. Çünkü bilsek&nbsp;de bilmesek de; istesek de istemesek de Ortadoğu'dayız.</p>

  <h4 id="sigil_toc_id_4"><a id="bookmark2"></a><span style="font-weight:bold;">LÜBNAN</span></h4>

  <div>
    <div><img alt="" src="../Images/main-12.png" /></div>
  </div>

  <p>Benzeşen diller olmalarına rağmen İbranca ve Arapça’da&nbsp;renk isimleri farklıdır; tek ortak kelime beyaz anlamındaki&nbsp;"leban"dır. Her iki camianın&nbsp;beyaz diye nitelediği ülke; Ortadoğu'da karlı dağlara sahip&nbsp;tek yer yani Lübnan'dır. Lübnan'ın muhteşem ve dayanıklı&nbsp;sedir ağaçlan Romalı şair Virgilius'un tabiriyle "dağlardan&nbsp;Akdeniz'e indiklerinde", bu koca dünyanın kıyıları birbirini&nbsp;tanıdı. Lübnan'ın sedir ormanları gümrahtır. Meyvesi, sütü, balı bereketli ülkenin güzelliği iştah açıcıydı. Çok erkenden zenginleşip denizlere açılan bu ülkenin insanları tarih boyunca genelde hep müşterek bir dil konuşsalar da ayrı dinlere mensup&nbsp;olup zıt davranışları benimsemeyi sevmişlerdir.</p>

  <p>Yazı burada gelişmiştir; Biblos, yazıya kaynak olan bir şehirdir. Adı üzerinde kitap kelimesi de oradan geliyor. Mazide Sami dinlerin ve tanrıların buluştuğu yerde Hıristiyanlık’tan sonra Müslümanlık da beraber olmuştur. Ama bir müddet sonra Müslüman denince de Sünnisi ve Şiisi, Hıristiyan deyince de Katolik ve Ortodoksu’yla adeta kilisedeki ayrılıkların tarihini yaşayan&nbsp;ve muhafaza eden küçük bir ülkeye dönüştü.</p>

  <p>Ya Dürzilere ne demeli? Ortadoğu'nun en zekice nüktelerini üreten bu güzel ırkın kökenlerini kimse bilmiyor ama en azından kendilerini Arap saymadıkları açık. Cemal Paşanın Birinci&nbsp;Harp'te Araplar’a dehşet veren yargılamaları yaptığı Divan-ı&nbsp;Harb, Âliye denen Dürzi şehrindeydi. Dürzilerin görünüşte hukuku ve diğer toplumla ilişkileri Sünni Müslümanlık gibidir. îç&nbsp;dünyası çok özgün olan bu renkli toplum Arapçayı çok iyi kullanır. Bir ilginç yanları daha var; din bilginleri ve önderleri arasında kadınlara da rastlanır. Klasik Osmanlı devri dediğimiz</p>

  <p>XVI. ve XVIII. asırlarda Cebel'deki Dürzi emirleri adeta Lübnan'ı idare ederdi. Bunlardan Maanoğlu Fahreddin Bey XVII.&nbsp;asırda çıkardığı isyanla Devlet-i Aliyye'yi bir hayli uğraştırmıştır.</p>

  <p>Lübnan'ın yakın tarihi bu üç unsurun birbiriyle çatışmalarıyla doludur. Aslında uzak tarihi de öyledir. Çağdaş Lübnan'ın çok önemli bir unsuru olan Ermeniler buraya daha çok 19'uncu ve&nbsp;bilhassa 20'nci yüzyıl başında yerleşmiştir. İlginç olan, Lübnan'da Türkçenin halen üçüncü bir dil olarak yaşaması Ermeni&nbsp;cemaatı sayesindedir. Lübnan halkı çok erkenden dış dünya ile&nbsp;ticaret, eğitim ilişkileri içine girdiği gibi ta Amerikalar’a kadar&nbsp;göç de vermiştir.</p>

  <p>Bugünkü Lübnan, tarihteki kıyı halkı olan Fenikelilerin yurdudur. Akdeniz'de ticareti kimse onlar kadar başarıyla örgütlememiştir. Milletlere gemiciliği, cam üretimini, kumaşın âlâsını Öğretenler onlardır. Asıl önemlisi, bugünkü Yunan ve Latin alfabesinin kökeni kolay okunup yazılan Fenike alfabesidir.</p>

  <p>Küçük Lübnan, Ortadoğu tarihinin en şiddetli dini çekişmelerine sahne olmuş ama insanlar bir arada yaşamıştır. Tarih boyu Lübnan'ın siyasi bakımdan bir birliği ve bağımsızlığı söz konusu değildi. Genelde büyük Suriye'nin bir parçasıydı. Lübnan'ın Lübnan haline dönüşmesi dört asırlık Osmanlı egemenliğinin ürünüdür. Osmanlı'nın müspet katkıları vardır; kıyı şehirleri Şam beylerbeyliğine bağlanmış, Cebel bölgesi ise Dürzilerin özerk yönetimine terk edilmiştir. Beyrut'un geliştirilmesi, bir ticari merkez haline dönüşmesi XIX. yüzyıl Osmanlı yönetiminin başarısıdır. Hatta Cizvit rahiplerinin ve Amerikan misyonerlerinin yükseköğretim kurumlarına karşılık XX. yüzyıl başında</p>

  <p>Beyrut'ta bir hukuk fakültesi kurulması bunun bir örneğidir. Aynı nedenle Şam'da da bir tıp fakültesi kurulmuştur.</p>

  <p>Osmanlı, Lübnan'ın özgünlük isteğine cevap vermiştir. Tanzimat reformları ise hem Dürziler ve Maruniler arasındaki çatışmanın yükselen taleplerine hem de milletlerarası müdahaleye karşı yeni bir Lübnan idaresi, yani bir bakıma bugünkü Lübnan'ın statüsünün temellerini tespit etme yolunu tercih etmiştir.</p>

  <p>Lübnan'ın Katolik Maruni cemaati, ülkenin zengin müteşebbis işadamları ve Batıya açık eğitimli aydınlarına sahipti. Onların sayesinde Beyrut, Arap matbaasının kitap ve gazeteciliğinin merkeziydi. Dürziler ise bulundukları mevzilere sahip, gözüpek savaşçılardı. Cebeli-i Lübnan onlardan sorulurdu.</p>

  <p>Fransa Devlet-i Aliyye'ye ve herkese karşı Marunilerin tarafını tutunca, Ingiltere de Dürzileri desteklemekte gecikmedi, insafsız bir silahlandırma kanlı çatışmaları hazırladı. Devlet&nbsp;çaresizdi, üstelik herkes "Kabahat sizin; uyuşukluğunuz ve kötü niyetiniz bu çatışmaların sebebidir" diyordu. Diğer büyük&nbsp;devletler, Rusya dahil, gemilerini gönderdiler. Devlet çareyi&nbsp;diplomaside gördü, bir de Ahmet Cevdet Paşa ve Fuat Paşa&nbsp;gibi becerikli adamların hazırladığı yeni Lübnan nizamnamesinde.</p>

  <p>Haziran 1861'de yürürlüğe giren bu nizamname ile Beyrut ve yakın çevresi hariç, bütün “Lübnan Cebel-i Lübnan” diye özerk&nbsp;bir statüye bağlandı. Devlet ilk elde Ermeni-Katolik David Paşayı&nbsp;mutasarrıf tayin etti. Sancak merkezi Deyr'ül Kamerde muhtelif&nbsp;milletlerin temsilcilerinden oluşan bir meclis ve bir jandarma kuvveti tesis edildi, mahkemeler muhtelif üyelerden oluştu. Bugünkü&nbsp;İsrail'in Hayfa'sı ve bugünkü Trablusşam'ını da içererek ayrı ve&nbsp;merkeze bağlı bir Beyrut vilayeti oluşturuldu.</p>

  <p>Ortalık sütlimandı. Zaten Lübnanlıların Lübnanlı olarak bir araya gelip devlet kurmaları falan düşünülemezdi. Birinci Cihan&nbsp;Savaşının kıtlığı Beyrut vilayetini devlete düşman etti, ittihatçı&nbsp;hükümetin zihniyeti ve Cemal Paşanın şiddeti de Lübnanlıları&nbsp;bir araya getirdi. Savaştan sonra manda yönetiminin başına geçen Fransa, Lübnan'ı kolayca teşkilatlandırdı. Aslında Suriye ile&nbsp;Lübnan'ın birliği de bir ruh beraberliğinden uzaktır. Nitekim&nbsp;kanlı, uzun iç savaştan sonra Suriye işgalinin Lübnan'da hoş&nbsp;anılar bıraktığı söylenemez. Zengin ve rahat Lübnan, Filistinli&nbsp;mültecilerin başından beri nefretini kazandı. Filistinlilere ve güneydeki fakir Şiilere karşı 1978'den itibaren İsrail ile birleşmekte tereddüt etmeyen Hıristiyan Falanjlar, bugün İsrail'in eski&nbsp;mütteffiki de kayırmayan saldırıları karşısında uzun tarihlerinin&nbsp;yepyeni bir safhasına giriyorlar.</p>

  <p>Bakalım giden askerlerimiz iki asırdır süren iç savaşa ve 30 yıllık yabancı saldırısına rağmen yerli halkın yaralarını nasıl sarabilecekler?</p>

  <h4 id="sigil_toc_id_5"><a id="bookmark3"></a><span style="font-weight:bold;">MISIR</span></h4>

  <div>
    <div><img alt="" src="../Images/main-13.png" /></div>
  </div>

  <p>Yavuz Sultan Selim sekiz yıllık saltanatında şark imparatorlukları ile savaştı ve sınırları&nbsp;olağanüstü genişletti. Memlukların ülkesi üzerine yürürken&nbsp;bu imparatorluğun sınırları sadece Mısır, Hicaz ve Suriye'yi&nbsp;değil, Anadolu'da Malatya'yı&nbsp;dahi içeriyordu. 1516 yılında&nbsp;bu sınırı da geçti. Bir bakıma&nbsp;Ortadoğu bölgesindeki Araplar, Osmanlı'dan önce Memluk&nbsp;İmparatorluğu altında birleşmiş&nbsp;sayılabilirdi. Memluk hanedanının sultanları ne Mısırlı ne de&nbsp;Arap sayılırdı, çoğu Arapça&nbsp;dahi bilmezdi. Mamafih, Yavuz&nbsp;Selim'in karşısına çıkan Sultan&nbsp;Kansu; Arapça, Türkçe ve&nbsp;Farsça şiir yazacak kadar bilgili bir hükümdardı. Memluklar,&nbsp;Ortadoğu'da Haçlıları ve Moğolları durduracak kadar dövüşken bir askeri güçtü fakat&nbsp;bu defa gelen ve kısa zamanda&nbsp;Sultan Kansu ve etrafındakileri tarumar edip bugünkü Suriye,&nbsp;Lübnan, Filistin'i bir hamlede ele geçiren kuvvet; ateşli silahlar&nbsp;ve top kullanan rönesans tipi bir orduydu.</p>

  <p>Açık ki Mısır'ı fethetmek için 1517 kışında Sina Çölünü geçen Yavuz Selim Han; 400 sene sonra aynı yerde orduyu kum fırtınaları içinde ve kanal cephesinde telef eden Cemal Paşa'dan çok daha başarılıdır. Dahiler her daim dahidir.</p>

  <p>1517'de Memlukların başkenti Osmanlı'nın eline geçti. Osmanlılar, Türk ve Çerkez asıllı Memluk beylerini yerinde bıraktı. Tabii ki Mısır'a fevkalade yetkili bir beylerbeyi, bir başdefterdar ve kadı tayin ediliyordu. Mısır'ın kadıları ayrı bir kariyere bağlıydı. Roma İmparatorluğunun pirinç ve buğdayı&nbsp;nasıl Mısır'dan geliyorsa, Osmanlı başkenti de oradan besleniyordu. İstanbul Limanı'nın ağzındaki, rengine hâlâ hayran olduğumuz Mısır Çarşısı bunu açıklar. Türk ve Çerkez komutanlar, Kopt maliye memurları, her Allah'ın günü Balkanlardan&nbsp;gelen Bosnalı ve Arnavut asker ve esnaf sayesinde Mısır rengârenk gelişti.</p>

  <p>Mısır'ın gelirleri padişahın "cib-i humayun'u" yani cep harçlığıydı. Kuşkusuz devletin zaruri masrafları için buradan borç alman paraların, tarihçi Yılmaz Öztuna'nın tabiriyle padişaha&nbsp;geri verildiği de görülmemiştir.</p>

  <p>Uzun bir süre Kahire ve Mısır İskenderiye'si kendinden evvelki Memluk eserleriyle rekabet edercesine Osmanlı asarıyla donatıldı. Ama Mısır’ın piramitlerini ve ardındaki medeniyeti&nbsp;ne Batı dünyası ne de Osmanlı biliyordu. O piramitleri ve Mısır'ın kadim medeniyetini, meraklı gözleriyle gören dahi seyyah Evliya Çelebi ele aldı. Mısır'ı sevmişti. Uzun zaman orada&nbsp;yaşadı. Hatta bazı tarihçilere göre orada öldü ve defnedildi.</p>

  <p>XVII. yüzyıl Kahire'sini ve Mısır'ını onun kadar renkli tasvir&nbsp;eden yoktur.</p>

  <p>Mısır, M.Ö. IV. asırdan beri kozmopolit nüfuslu bir ülkedir. Mehmet Ali Paşa ve halefleri bu ülkeyi o karışık nüfusla Türkler, Çerkezler, Fransız subaylar, Avrupalı müşavirler, Balkanlardan akıp gelen kadrolar, Müslüman ve Arap aydınlarla yönettiler. Mehmet Ali'nin isyanı ve modernleşme denemesi, Osmanlı Tanzimatı'nı da ateşleyen olaylardandır. Nihayet Mehmet Ali</p>

  <p>Paşanın ve ardıllarının elde ettikleri irsi valilik sonunda, Mısır'ın İngiliz işgaline kadar yürüyen olaylara sebep oldu.</p>

  <p>Ama bir yerde okul bilgilerimizi silkeleyelim. Mısır'ın Osmanlı hanedanı ve Türkiye ile hukuki bağları da devam etmiştir. Mısır'ın üst tabakası Türkçe konuşup okuyordu. Sade Türkçe değil, Farsçaya tercümeler yapılıyordu ve en iyi şekilde basılıyordu. Eğitimde Türkçe önemliydi. Mısır aslında Ortadoğulu kültürlerin toptan batılılaşmasına adım atmıştı.</p>

  <p>Osmanlı Mısır'ı muammasını çözen pek az eser kaleme alınmıştır. Seneler önceki Stanford Shaw'un "Egypt Under&nbsp;Ottoman Rule/Osmanlı Yönetiminde Mısır" uzun zaman aşılamadı. Mehmet Ali Paşa için yazılan kitaplar ise Afaf Lütfi el&nbsp;Sayyid Marsot'un 1984'te Cambridge Üniversitesinde basılan&nbsp;"Egypt in the Reign of Mohammed Ali/Muhammed Ali İdaresinde Mısır" kitabı ise Arap dünyasındaki umumi eğilim, yani Türkçe kaynak okumama nedeniyle eksiktir. Bu nedenle de&nbsp;İsrailli Ehud Toledano'nun aynı dönemlere değinen; "State&nbsp;and Society in the 19th Century Egypt/XIX. Yüzyıl Mısır'ında Devlet ve Cemiyet" adlı eseri Türkçe kaynaklan kullandığından daha açıktır.</p>

  <p>Burada bir soru akla geliyor. Peki Türk tarihçiler ne yaptılar?</p>

  <p>Prof. Ekmeleddin Ihsanoğlu, Mısır'da yetişen bir Türk gencidir. Arapçası ve Türkçesi mükemmeldir. Osmanlı kültürüne vakıftır. Yakınlarda çıkardığı "Mısır'da Türkler ve Kültürel Mirasları" başlıklı eser İRCICA yayınları arasında basıldı. Uzun&nbsp;ve etraflı bir bibliyografik taramanın mahsulüdür. Birinci ve&nbsp;246'ncı sayfalar arasındaki metin XIX. asır Mısır tarihinin cemiyet ve kültür yapısını tasvir eden, gördüğüm kadarıyla en&nbsp;iyi çalışmadır. Üst tarafı eşsiz bir bibliyografya taramasıdır. Tabii XIX. asrın ünlü Bulak Matbaası başta olmak üzere, Mısır'daki Türkçe kitap basımı mükemmeldi. Burada Farsça&nbsp;eserler de aynı mükemmellikte basılıyordu ve üç doğu dili arasındaki tercümelere, diğer doğu dillerinden yapılan tercümeler ve asıl batı edebiyatından yapılanları ilave etmeliyiz. îhsanoğlu burada çok teferruatlı ve kalabalık bir liste veriyor. Üstüne bir de Jön Türklerin Mısır'daki muhalif basınının ürünlerini ilave ediyor. Bu çok ilginç bir katkı. Özellikle kitabın bu ikinci kısmı sahife sahife incelenirse, düşünce ve araştırma&nbsp;dünyamıza ne kadar yön verecek bir eserle karşı karşıya olduğumuz anlaşılır.</p>

  <p>Bu tip çalışmalarla doğu milletlerinin yakın tarihi daha iyi anlaşılır. Eseri kaleme alan yazar Prof. İhsanoğlu'na ve varsa&nbsp;yardımcılarına ancak teşekkür edilir.</p>

  <h4 id="sigil_toc_id_6"><a id="bookmark4"></a><span style="font-weight:bold;">İSKENDERİYE KÜTÜPHANESİ</span></h4>

  <p>İskenderiye, Helenizm devri dediğimiz .büyük fatih İskender'in Mısır'ı fethi ile eski küçük yerleşmeleri birleştirerek kurduğu büyük şehirdir. Coğrafi konumunun uygunluğundan dolayı çabucak büyümüştür. Sakinleri eski Mısır halkı olan Kobtlardan (Kıpti) çok, buraya yerleşen Yunanlılar, artık Filistin'i terk etmeye başlayan Yahudiler, doğunun Lübnanlı, Suriyeli&nbsp;çeşitli diller konuşan halklarıdır. Burada değişik diller kadar&nbsp;dinler de vardı. Mesela, Eski Mısır'ın İsis tapınaklarına başkaları da devam ediyor ama aynı zamanda bu başkalarının dinleri de Mısır dinini etkiliyordu. Roma döneminde bu karışım&nbsp;daha da yoğunlaştı.</p>

  <div><img alt="" src="../Images/main-14.png" /></div>

  <p>Eski Yunanlıların, yani Atmalıların ve diğerlerinin böyle geniş kütüphaneler kurmadığı biliniyor. Açıktır ki, İskenderiye Kütüphanesi eski çağların en eski kütüphanesiydi ama kütüphaneciliğin başlangıcı değildi. Babilli kralların arşiv kütüphaneleri sadece kendi dillerinde değil, Sümerce metinler de içerir. Bu ayrı dili öğrenmiş ve metinleri kopya etmişlerdir. Aryan bir dil konuşan Hititler dahi Akatça ve Sümerce metinleri tanırlardı. Bu&nbsp;sayede Gılgamış ve Tufan efsanelerinin kopyalarına çok geniş&nbsp;bir sahada rastlanıyor.</p>

  <p>İskenderiye Kütüphanesi efsanesi ünlü Austen Layard'ın yaptığı Ninova kazılarıyla epey darbe yedi. Asuri imparatoru&nbsp;Asurbanipal'ın muhteşem kütüphanesi ortaya çıkmıştı. Zamanla bizim Şanlıurfa civarında Sultantepe kazılarında olduğu gibi&nbsp;benzer çapta küçük kütüphaneler bulundu.</p>

  <p>Fakat şurası bir gerçek ki, Önasya medeniyetlerine ait kütüphaneler bir geçiştir. İskenderiye antik Yunan edebiyatı, felsefe ve bilimine ait eserlerin kopyalarını ve o ortamda yazılan birtakım eserleri papirüs gibi dayanıklı bir madde sayesinde koruyabilmiştir. Bir müddet sonra Bergama'daki parşömen eserler kütüphanesi ile Efes ve Atina'daki Hadriyanüs kitaplıkları bu&nbsp;kütüphane ile mukayese edilemez. Eser sayısı 100 binler ile ölçülüyordu. İskenderiye'de kaybolan birçok eser sonraki asırlarda nakil ve kaynak göndermelerle tanındı. Mesela Ayasofya'nın&nbsp;kubbe inşasındaki hesaplamaları onun ünlü iki mimarından biri olan Antemios'un İskenderiye Kitaplığındaki bazı eserleri zikrederek yaptığı anlaşılıyor.</p>

  <p>İskenderiye'de başta Tevrat olmak üzere Ibrancadan yapılan çeviriler vardı ve mesela Mısırlı rahip Manetho'nun eski Mısır hiyeroglif metinlerine dayanarak yazdığı Yunanca Mısır&nbsp;tarihi vardı. İlim dünyasının hayıflanmasına ve tembel talebelerin memnuniyetine neden olacak biçimde bu ünlü kütüphanenin zaman içinde yok olan eserlerinin fragmanları, yani bazı parçaları ve o eserlere yapılan göndermeler ve çok ünlülerinin kopyaları bizi halen meşgul etmeye yetiyor. Bilgimiz&nbsp;oradan geliyor. V. ve VI. asırlarda bunların Aramca, yani bugün Süryanice dediğimiz dile yapılan çevirileri ve IX. ve X.&nbsp;asırlarda Arapçaya yapılan çevirileriyle bu miras önemli ölçüde korunmuştur.</p>

  <p>Kütüphane, Julius Caesar'ın İskenderiye'ye çıkarken yaptığı savaş ve çıkan yangında ilk darbeyi yemiştir. Sonraki asırlarda&nbsp;muhalif Hıristiyan fırkalann savaşı ve bağnazlığı kütüphanenin&nbsp;eserlerine kasıtlı bir tahrip rüzgarıyla felaketi tamamlamıştır. V-VI. yüzyıllarda eski Helen mirası oldukça zedelendi; yani VII.&nbsp;asırdaki İslam fütuhatına gelinceye kadar ortada kütüphane falan kalmamıştı.</p>

  <p>Uygarlığın dolaşımı, kütüphanelerin akıbeti ile paraleldir. Kim bilir bugünün Paris Milli Kütüphanesi veya Harvard Kütüphanesi ne olacak? Bunların bazılarına şimdiden eser girişi aksamaya başlamıştır. İskenderiye büyük kütüphaneydi. Yetiştirdiği&nbsp;büyük alimler içinde Kraliçe Kleopatra da vardı. Bugün insanlık mazideki o ihtişamı diriltmek istiyor. İskenderiye Kütüphanesi büyük alayişle yeniden kuruldu. Ama acaba dirilip gelişebilecek mi?</p>
</body>
</html>
