<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kanuni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_44"><span class="calibre8">Hadım Süleyman Paşa’nın Hint Seferi</span></h2>

  <p class="normal1">16. yüzyılın başlarından itibaren Portekizliler’in, Hint ticaret yollarına hakim olmaları Akdeniz ticaretine büyük bir darbe vurmuştu. Bu yüzden Osmanlılar, Mısır’ı ele geçirerek bu tehlikeyi bertaraf etmek istediler. Kanunî devrinde de Hint seferleriyle Portekizliler’in bu bölgelerden atılmasına çalışıldı. Ticaret yollarını emniyet altına almanın yanısıra Hindistan’daki Müslüman melikliklere de yardım da bulunulmak isteniyordu.</p>

  <p class="normal1">Portekizliler’in Hint sularındaki varlığına karşı Hadım Süleyman Paşa, 1536 Ekim’inde Mısır Beylerbeyiliği’ne tayin edildi. Hadım Süleyman Paşa’nın Mısır’a tayini Osmanlılar’ın bir süredir ertelediği, Portekizlileri Hint sularından uzaklaştıracak sefere artık karar verdiklerinin işaretiydi.</p>

  <p class="normal1">Gücerat hâkimi Bahadır Şah 1536’da, Babür hükümdarı Hümâyûn’la yaptığı muharebelerde desteklerini kazanmak için ittifak yaptığı Portekizliler’in artan baskısı karşısında, haremini ve hazinesini veziri Âsaf Han’la Mekke’ye gönderdiği gibi İstanbul’a da bir elçi yollayarak yardım talep etti. Osmanlı yönetimi bu hadiseye iki taraf da Müslüman olduğu için iç mesele olarak bakıyor ve müdahale etmiyordu. Portekiz ise Hristiyan bir devlet olduğu için durum farklıydı. Gelişmelerden haberdar olan Portekizliler, Bahadır Şah’ı 13 Şubat 1537’de hileyle öldürdüler. Mısır Beylerbeyi Hadım Süleyman Paşa, Bahadır Şah’ın hazinesini İstanbul’a naklettirdi. Son gelişmeler üzerine Hint seferine karar verildi. Mısır Beylerbeyiliği’ne Davud Paşa getirilip, Hadım Süleyman Paşa “Bahr-ı Kulzum Kapudanı” sıfatıyla donanmaya serdar tayin edildi.</p>

  <p class="normal1">Hadım Süleyman Paşa Hint Seferi’ne tayin edildiğinde, Kanunî bizzat Boğdan Seferi’ne, Barboros Hayreddin Paşa da Preveze Deniz Seferi’ne çıkmışlardı.</p>

  <p class="normal1">Yeni beylerbeyinin Kahire ulaşmasından sonra Hadım Süleyman Paşa Süveyş’e geldi. Hazırlıkların tamamlanmasını müteakiben burada inşa edilen 80 parçalık donanma, aralarında 7 bin yeniçerinin de bulunduğu 20 bin kadar muharip ve kale muhasarasında kullanılacak büyük toplarla 27 Haziran 1538’de Süveyş’ten ayrıldı. Korondil, Tur, Cidde ve Kameran’a uğrayarak Aden Limanı önlerine geldi. Süleyman Paşa, daha önce Portekizliler’le bir ittifak antlaşması imzalayan Aden hükümdarı Şeyh Âmir bin Davud’u hile ile gemiye getirip, veziri ve üç adamıyla birlikte katlettirdi. Böylece Osmanlı askerleri herhangi bir müdafaayla karşılaşmaksızın şehri ele geçirdiler. Behram Bey’i Aden Sancakbeyi tayin edip, 500 kişilik bir müfreze ve üç kadırga bırakan Hadım Süleyman Paşa buradan ayrıldı. Osmanlı kuvvetlerinin Aden’de halka pek iyi davranmadığı bu yüzden de bölge halkları ve idarecilerinin Osmanlılar’a olan güveninin sarsıldığı söylenir.</p>

  <p class="normal1">Akdeniz’in koşullarına alışık olan Osmanlı denizcileri Hint Denizi’nin muson rüzgarları karşısında bir hayli zorlanarak 19 günlük bir yolculuktan sonra ağustos sonu Eylül başlarında Diu’ya vardılar. Diu, bir kanalın ayırdığı kale ve Müslümanlar’ın yaşadığı yer olarak iki bölgeden oluşuyordu.</p>

  <p class="normal1">Bu sırada Portekizli Antonio de Silveria komutasındaki bir Portekiz birliği tarafından müdafaa edilen Diu Kalesi’nin Hoca Sefer ve Âlam Han’ın emri altındaki yaklaşık 15 bin kişilik bir Gücerat kuvveti tarafından muhasarası devam etmekteydi. Hadım Süleyman Paşa Gücerat kuvvetlerine takviye için karaya bir miktar asker çıkarttıysa da fırtına sebebiyle burada ayrılıp Caferabâd’a sığınmak zorunda kaldı. 28 Eylül’de Caferâbâd’dan ayrılan Osmanlı donanması iki gün sonra Diu önlerinde demirledi. Bir süredir büyük muhasara topları ile takviye edilen Osmanlı ve Gücerat birlikleri tarafından şiddetli bir şekilde muhasara edilen Diu Adası’nın varoşu konumundaki Gogala Tabyası ve az sonra da Kat Kale’si teslim oldu. Süleyman Paşa Diu Kalesi’ni karadan ve denizden muhasaraya başladı. 4 Ekim’de başlayan üstün Osmanlı topçu ateşi Portekiz kalesine ağır hasar ve müdafilere büyük zayiat verdirdi. Portekizliler dış kaleyi terk edip, denize bakan taraftaki surları yıkılmış haldeki iç kaleye çekildiler. Ancak Osmanlı ve Gücerat kuvvetlerinin arka arkaya saldırıları istenen neticeyi vermedi. Aden emiri Şeyh Âmir’in akıbetine uğramaktan endişelenen Gücerat hükümdarı Üçüncü Mahmud, Osmanlılar’a yardım hususunda isteksiz davrandı.</p>

  <p class="normal1">Tarihçi Mughul, eski Gücerat hükümdarı Bahadır Şah’ın Mekke’ye gönderdiği hazinesine el konulması, Süleyman Paşa’nın kendisini ziyarete gelen Üçüncü Mahmud’un vezirine huzurunda oturma izni vermeyerek hakaret etmesi, Üçüncü Mahmud’un Süleyman Paşa’nın gönderdiği kılıç ve kaftanı şayet bunları bizzat Osmanlı hükümdarı göndermişse kabul edeceğini aksi halde reddedeceğini bildirmesi ve Osmanlıların bu bölgeye yerleşecekleri düşüncesi iki müttefik arasındaki güveni sarstığını söyler.</p>

  <p class="normal1">Hadım Süleyman Paşa, beklediği desteği alamayınca aniden geri çekilmeye karar verdi. 6 Kasım 1538 gecesi Osmanlı birlikleri büyük muhasara toplarından bir kısmını da arkalarında bırakarak gemilere binip, Diu’dan ayrıldılar. Hadım Süleyman Paşa’nın bu kararı almasında, muhtemelen, büyük bir Portekiz donanmasının yaklaşmakta olduğu haberinin duyulması etkili olmuştu.</p>

  <p class="normal1">Portekiz kaynaklarına göre bu sefer Hadım Süleyman Paşa’nın tecrübesizliği yüzünden başarısız olmuştu. Diu’ya vardıktan birkaç gün sonra yakalandığı fırtınada hasar gören gemilerini Diu’ya 20 km uzaklıktaki Madresabat’a götürüp burada üç hafta oyalanması Portekizliler’e tahkimat için vakit kazandırmıştı. Ayrıca kuşatma sırasında Portekizliler’e yardım gelmesini önleyememişti. Yine Aden emirinin idamı ile kendine olan güveni zedelemiş, Diu’ya çıktığı vakit emrindeki askerlerin yağmalarına engel olamamıştı.</p>

  <p class="normal1">Süleyman Paşa, Diu’dan dönüşte, 27 Kasım 1538’de Şihr Limanı’na uğradı. Şihr hâkiminin Osmanlı hâkimiyetini kabul etmesi üzerine önce Aden’e, buradan da Bâbü’l-mendeb Körfezi ve Moha üzerinden geçerek Selman Reis’in katlinden beri kargaşa içindeki Yemen’e nizam vermek için Zebîd’e geldi. Süleyman Paşa, Zebîd hâkimi Nâhuda Ahmed Bey’i 24 Şubat 1539 bir Divân toplantısı sırasında öldürterek bu bölgeyi doğrudan Osmanlı hâkimiyeti altına aldı. Zebîd ve Aden bölgesini kapsayan bir Yemen Eyaleti kuruldu. Bu idarî düzenlemelerden sonra Yemen’den ayrılarak 22 Şevval’de (13 Mart) Cidde’ye gelen Hadım Süleyman Paşa, buradan donanmayı Süveyş’e gönderdi, kendisi de Mekke’ye geçti. Hacı olduktan sonra kara yoluyla Mısır’a döndü.</p>

  <p class="normal1">Bu arada Hint seferinden dönüşte Hadım Süleyman Paşa tarafından Mısır’ın güney sahalarını fethetmekle görevlendirilen Özdemir Bey bir nehir filosuyla Nil üzerinden güneye indi. Func sultanlığına ait İbrim ve Derr kaleleri ile Mağrak ve Say gibi şehirler fethedilmişti. Bu harekât sırasında, yerli beyler tarafından idare edilen Savakin şehri de Osmanlı hâkimiyeti altına alınmıştı. Bu suretle Habeşistan’la komşu olan Osmanlılar Kızıldeniz’in her iki yakasındaki hâkimiyetlerini pekiştirdiler.</p>
</body>
</html>
