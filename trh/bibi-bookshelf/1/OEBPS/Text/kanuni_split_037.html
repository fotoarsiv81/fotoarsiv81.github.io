<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kanuni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_36"><span class="calibre8">Gurura Kapılma!</span></h2>

  <p class="normal1">Osmanlı İmparatorluğu’nun Rumeli fetihlerinde Evrenosoğulları, Malkoçoğulları, Mihaloğulları, Turahanoğulları gibi akıncı ailelerinin büyü rolü olmuştu. Bu akıncı beylerinden birisi de Yahya Paşalular’dı. Yahya Paşa, Fatih Sultan Mehmed ve İkinci Bâyezid dönemleri devlet adamlarındandı. Anadolu ve Rumeli beylerbeyiliklerinde bulunmuş, vezaret makamına kadar yükselmişti. Yahya Paşa özellikle üç defa görev yaptığı Rumeli beylerbeylikleri esnasında büyük başarılar göstermişti. İkinci Bâyezid’in kızlarından birisiyle de evlenen Yahya Paşa, Osmanlı hanedanına da damat olmuştu.</p>

  <p class="normal1">Yahya Paşa 1506 yılında öldü. Ancak arkasında kendisi gibi kahraman üç oğlan bırakmıştı. Oğullarından Ahmed Bey sancak beyliği yaparken, Mehmed ve Bâli Beyler Kanunî Sultan Süleyman döneminin önemli komutanlarından olup, paşalığa kadar yükseldiler. Yahya Paşa’nın oğullarından özellikle Bâli Bey gösterdiği kahramanlık ve başarılarla Kanunî zamanının en meşhur devlet adamlarından olmuştu. Yahya Paşalu ve Koca diye anılan Bâli Bey bir çok kale fethetmiş, Belgrad’ın alınması ile 1526’daki Mohaç Savaşı’nın kazanılmasında da büyük rol oynamıştı. Yahya Paşazâde Bâli Bey, İkinci Bâyezid’ın kızı ile Uzun Hasan’ın torunu Ahmed Göde Bey’in kızları ile evlenmişti. Hanımı iki taraftan da hükümdar soyundan geliyordu.</p>

  <p class="normal1">Yahya Paşazâde Bâli Bey, Mohaç Savaşı’ndan sonra Rumeli sancaklarında, sancakbeyliklerinde başarıyla hizmet verdi. Yaptığı hizmetler karşısında iki tuğunu üçe çıkarmak yani vezir olmak istiyordu. Hizmetlerini sayarak Kanunî’ye başvurdu. Ancak Kanunî Sultan Süleyman, yaptığı işler karşısında gururlanan Bâli Bey’e 1531 veya 1532’de gönderdiği fermanında tarihe geçen bir cevap vermişti<sup class="calibre9"><a href="../Text/kanuni_split_112.html#footnote-910-11" id="footnote-910-11-backlink">[11]</a></sup>:</p>

  <p class="normal1">“İftiharü’l-havâssi’l-mukarrebîn mu’temidü’l-mülûki ve-’s-selâti katilü’l-kefereti va-’l-müşrikîn Lâlâ-i i’tibârum Gâzî Bâlî Beğe (Padişaha yakın olan seçkinlerin övüncü, sultanların ve meliklerin kendisine güvendiği, müşriklerin ve kâfirlerin katledicisi itibarlı Lalam Gâzî Bâli Bey’e),</p>

  <p class="normal1">Yüce fermanım sana ulaştığında bilesin ki, gönderdiğin mektup ulaştı ve okunduktan sonra içindekiler malumumuz oldu. 18 kale fethetmişsün, 30 bin kızak Tersane-i Amire’ye gönderüp, 60.000 baş göndermişsün. Berhüdar olasun! İki cihanda yüzün ak olsun! Ekmeğim sana helâl olsun! Bir tuğ istemişsün. Ama Gazi Bâlî Bey bir tuğ zamanı değildür. Gerçi sen bize bu hizmetleri ve iyiliği eyledün. Ben de senün iyiliğin karşılığında üç iyilik yaptım. Birincisi size “emirü’l-müminin” ünvanıyla hitap ettük. İkincisi sana hilat gönderdük. Üçüncüsü Hazret-i Peygamber’in sancağını verdük. Sana bu üç şeyle ikramda bulunduk. Bunların üzerinde asla bir ihsan olmaz. Şimdi sen de bu iyiliklerin şükrünü yerine getirmeye gayret eyleyesün ve her işi Allah’dan bilesün. Ve asla nefsine gurur getirmeyesün. Kendü kılıcın ile bu kadar memleket fethettim demeyesün. Memleket önce Allah’ın, sonra Hazret-i Peygamber’in sonra da Allah’ın izniyle halifenindür! Ve bey olmak iki kefeli terazidür. Bir kefesi Cennet, bir kefesi Cehennemdür. Sen gözleri uyurken kalpleri uyanık olanlardan ol. Herşeyin başı adalettür. [Sen de adaletle hükmedersen] her günün ibadete sayılur. Allah cümlemizi âdil kullarından eyleye! Serasker ve bey olarak hükmünün geçtiği yerlerde olan zulümden kıyamet gününde biz azarlanırsak senin eteğine yapışurum. Şayet o gün utanmayup yakanı selamet ile alasun. Ve bir adamı işte kullanmak istersen asla dış görünüşüne itimat eylemesün! Çok kimseler vardır ki elinde fırsat olmadığı vakit iyi yüzlerini gösterirler. Eline fırsat geçtiğinde ise Nemrud olur. Özetle insanları tecrübe edüp kanaat sahibi olasun, elbette aldanmayasun. Göz kulak açasun! Şayet beyler ve vekiller iyi adam olsa halkın hakkı, hali iyi olur. Halk beylerin otlağı gibidür. Her kim hataya düşerse hâli yaman olur. Ve bazı kişiler vardır ki gündüz oruç tutar gece namaz kılarlar. Fakat putperest mala muhabbet edenlerdür. Halkı mal sevmekten başka azdırıcı nesne olmaz. Şimdi sen de fani olan şeye meyletmeyesün ve muhabbet göstermeyesün! Nimeti Allah’ın kulları için harcayasun. Kerem elini açasun. Haset etmekten çok sakınasun! Malımızın geliri harcamalarımıza yetmez diye huzursuz olmayasun! İhtiyaç ve zaruret olursa buraya bildiresün! Mevcud olan hazineden sana üç, dört yüz kise harçlık vermeye aczim yoktur. Fethedilen kalelerin mallarını ve erzaklarını Müslümanların hazinesi içün muhafaza eylemeyesün. Buna asla rızam yoktur. Hazine için bir miktarını alıp geri kalanını İslâm askerlerine dağıtasun. İslâm askerlerinün hakkıdır ve askere riayet eyleyesün. İhtiyarlarını baba bilesün. Daha aşağıdakilerini kardeş bilesün. Daha aşağılarını oğul bilesün. Oğullarına merhamet ve şefkat idesün. Kardeşlerine ikram eyleyesün. Babalarına hürmet eyleyesün. İslâm askerine bir şekilde zorluk ve sıkıntı çekdürmeyesün. Ve o diyarlarda yaşayan Allah’ın kulları fakirleri koruyasun. Sadakaya muhtaç bulunanları yiyecek ve giyeceklerini Beytü’l-mâl-i müslimînden karşılayasun. Fakirler, Hakk’ın kuludur, Beytü’l-mâl-i müslimîn Allah’ın kullarının hakkıdur. Ve sadatlardan (Peygamberimizin soyundan gelenler) orada yerleşik olan varsa bunların isimlerini arz ile İstanbul’a bildüresün. Devlet tarafından vazife verüp, Peygamber evladına bir şekilde sıkıntı çekdürmeyesün. Ve fakir halka katır ve sürsat zahirelerinden başka yarım akçe teklif olunduğuna ve [bunların] rencide olunduğuna asla rızam yoktur ki bizim halkımızın rahat hallerini küffar halkı görüp onları kıskansunlar. Meyilleri ve muhabbetlerü bizim tarafa olsun. Ve kidvetü’l-kuzati ve-’l-mekârim ma’din- ül-fazli va’1-kelâm (mümtaz kadılardan ve fazilet sahibi) Mevlânâ Mustafa Efendi’yi ordu kadısı tayin edüp gönderdüm. Vardıkta en güzel şekilde şeriata itaat edesün. Nucümul-culemâ’i mascümun “Ulemanın eti zehirlidir” sözü gereğince hatırını kırmaktan çokça sakınasun. Çünkü ulema peygamberlerin varisidür. Ve bazı köyleri vakfetmeyi murat eylemişsün. Allah’a yemin olsun fethedilen köylerin hepsini vakfedersen kabulümdür. Vakfı istenen köylerin müfredat defterlerini gönder ve senden sonra Osmanlı nesli evladından gelen padişahlar ve veziriazam ve mirmiran ve mirliva ve kadılar ve bütün İslâm ehlinden her kim ki senin evladına riayet eylemezse Allah’ın laneti onların üzerine olsun! Kıyamet gününde davacısı olup düşmanlık ederüm.</p>

  <p class="normal1">Şimdi ey Gazi Bâlî Bey, sen de din-i mübin uğruna ve saltanat işleri için elinden geldiği, gücünün yettiği kadar çalışasun. Yiğit bahadırlarını saklayasun. Atın yürüyen olanını besleyesün ve kılıcını muhafaza edesün. Kerem kapısını açasun. Ni’me-’l-mevlâ ve ni’me-’n-nasîr (O, ne güzel mevlâ ve ne güzel yardımcıdır) zikrini tekrardan uzak durmayup, asla açık ve gizli erenlerin himmetlerini yoldaş kılup “udcû rabbakum tazarrucan ve hufya” (Rabbinize yalvararak dua edin) âyetini boynuna muska edüp ve benüm hayır duamı alasun. Allah bahtını açık ve kılıcını keskin ve din düşmanları üzerine seni daima İslâm askeri ile muzaffer eyleye! İki cihanda yüzün ak ola! Şöyle bilüp emr-i şerifimle amel edesün. Sene 938 (1531-1532).</p>
</body>
</html>
