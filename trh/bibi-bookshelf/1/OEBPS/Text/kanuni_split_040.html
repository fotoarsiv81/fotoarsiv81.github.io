<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kanuni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_39"><span class="calibre8">Makbullükten Maktullüğe</span></h2>

  <p class="normal1">İbrahim Paşa, hızla yükselmişti. Ancak becerikli ve zeki idi. Bu yüzden ardı ardına başarılar kazandı. Fakat artan gruru sonunu hazırlıyordu. Kanunî Sultan Süleyman, İbrahim Paşa’ya gelirlerini 3 milyon akçeye çıkardığında, paşa bunu hor görerek, padişaha, “Fatih Sultan Mehmed’in Veziriazam Mahmud Paşa’ya 4 milyon akçelik haslar verdiğini” söylemişti. Kanunî de “Onlar İstanbul’u fethetmişlerdi, onlarla kendimizi bir tutmak haddimiz değil” diye cevap vermişti.</p>

  <p class="normal1">Avusturya elçileriyle 1533 yılında yapılan barış görüşmeleri sırasında elçilere, devletin kudretinden bahsettikten sonra kendi mevkiinin yüksekliğini şöyle vurgulamıştı: “Herşey, sulh, servet, kuvvet benim elimdedir, padişahımın iki mührü vardır ki, biri kendisinde diğeri bende bulunur, kendisi ile benim aramda bir fark olmasını istemez, devleti ben idare ederim; padişah bir şey ihsan etmek istediği zaman, bu kararı ben tasdik etmezsem o yapılmaz” demişti. Bu sözler aslında İbrahim Paşa’nın devlet içerisindeki nüfuzunun hangi noktaya ulaştığını gösteriyordu.</p>

  <p class="normal1">Makbul İbrahim Paşa, özellikle Irakeyn Seferi sırasında padişahı kendisinden soğutmaya başlamıştı. Ayrıca Hürrem Sultan ile arası iyi değildi ve Şehzâde Mustafa taraftarıydı. Kanunî Sultan Süleyman’ın oğulları içinde, padişahlık için, büyük evlat olması dolayısıyla Şehzâde Mustafa’yı desteklemesi, şehzâdeyle yazışması Hürrem Sultan’ı kendisine düşman etmişti. Hürrem Sultan bütün gücüyle paşanın aleyhinde çalışmaya başlamıştı.</p>

  <p class="normal1">İbrahim Paşa’nın, özellikle Irakeyn seferinden sonraki aşırı hareketleri muhaliflerinin işlerini kolaylaştırmıştı. Veziriazamın odabaşısının İbrahim Paşa’nın ayağını yıkadığı suyu içtiği, karısı Hatice Sultan’la ilgilenmediği, lalasının işlediği cinayetlerin hasıraltı edildiği, kendisine gönderilen hediye Kur’anları kabul etmediği, İran seferi sırasında boş yere harcama yaptığı dedikoduları yayılmıştı.</p>

  <p class="normal1">Makbul İbrahim Paşa, 1536 yılının ilk aylarında Fransızlar’a verilecek kapitülasyonların hazırlıkları ile uğraşırken, 14-15 Mart gecesi iftar için saraya çağrıldı. İftardan sonra dört dilsiz cellat tarafından katledildi. Daha önce “Makbul” olarak adlandırılan paşa öldürüldükten sonra “Maktul” lakabıyla anıldı. İbrahim Paşa’dan sonra veziriazamlığa Ayas Mehmed Paşa getirildi.</p>
</body>
</html>
