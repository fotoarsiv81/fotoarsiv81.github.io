<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kanuni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_41"><span class="calibre8">İtalya Seferi</span></h2>

  <p class="normal1">Kanunî, Veziriazam İbrahim Paşa’yı öldürttükten sonra, Akdeniz’deki gelişmelerle daha yakından alakadar olmaya başlamıştı. İbrahim Paşa veziriazamlığı sırasında Venedik ile olan iyi ilişkiler, Ayas Paşa’nın tüm çabalarına rağmen bozuldu. Barboros Hayreddin Paşa ise veziriazamın Venedik ile bu barışçı siyasetini Osmanlı Devleti için olumlu bulmuyordu. Kanunî’nin kafasında da Fatih Sultan Mehmed zamanda teşebbüs edilmiş, ancak yarım kalmış İtalya’yı almak vardı. Şüphesiz böyle bir fetih Kanunî Sultan Süleyman’ın itibarını daha da artıracaktı.</p>

  <p class="normal1">Kanunî Sultan Süleyman, birçok defa savaş sebebi sayılabilecek faaliyetlerde bulunan Venedik’e elçi olarak Tercüman Yunus Bey’i gönderdi. Yunus Bey, Venedikliler’e ahidnâmeye uyulmazsa hazır durumda olan Osmanlı donanmasının yola çıkacağını söyledi. Venedik Osmanlılar ile arasını bozmak istemediği için alttan alıp, Osmanlı elçisine iyi davrandı.</p>

  <p class="normal1">Ayas Mehmed Paşa, aradaki dostluğun sürdürülmesinden yana tavırları Venedikliler’in Osmanlı limanlarındaki hareketliliğin Tunus veya Napoli üzerine düzenlenecek bir sefer hazırlığı olduğu düşüncesine kapılmalarına neden olmuştu.</p>

  <p class="normal1">Osmanlı ordusu Kanunî’nin komutasında, Şehzâde Mehmed ve Şehzâde Selim’in de katılımıyla 1537 Mayısı’nda İstanbul’dan hareket etti. Temmuz başlarında Avlonya’ya varıldı. Bu sırada Andrea Doria, İskenderiye’den zahire getiren Osmanlı gemilerine ve başka Osmanlı gemilerine saldırmıştı. Bu durumu haber alan padişah kaptanıderyayı gönderdi. Barboros Hayreddin Paşa Doria’yı takip etti, ancak yakalayamadı.</p>

  <p class="normal1">Kanunî, Vezir Lütfü Paşa’yı da Pulya sahillerine taarruza göndermişti. Lütfü Paşa burada birkaç kaleyi kuşattı. Barboros Hayreddin Paşa zahire gemileriyle dönerken, Pulya’dan dönen Lütfü Paşa ile buluşup, Preveze’ye geldiler.</p>

  <p class="normal1">Venedik’e henüz resmi olarak savaş ilan edilmemişti. Kanunî Sultan Süleyman, Yunus Bey’i tekrar Venedik’e elçi olarak gönderdi. Ancak Osmanlı elçisi yolda Venedik gemilerinin saldırısına uğradı. Himare sahillerinde karaya oturan Osmanlı gemilerine, bölge halkı saldırdı. İstanbul’da bulunan Balyos Orsini, bu durumun sorumlularının cezalandırılması için Venedik senatosuna müracaat etti. Gemilere saldıran Kont Gradeniko hapsedildi. Ancak bu sırada Andrea Doria’nın Venedikliler’le aralarında bir ittifak var izlenimi uyandırmak amacıyla önce bir mektup yazıp, sonra da bilerek bu mektubu Osmanlı denizcilerin eline geçirmesi üzerine Venedik’e savaş ilan edildi.</p>

  <p class="normal1">Kanunî, kendisi Avlonya’da iken Barboros Hayreddin Paşa’ya Korfu Adası’nın fetholunmasını emretti. Lütfü Paşa adayı kuşattı. Birkaç gün sonra padişah da gelip, Korfu Adası karşısında karargâh kurdu. Top atışları etkili olmuyordu. Bu sırada çıkan büyük bir fırtına kuşatmayı sekteye uğrattı.</p>

  <p class="normal1">Karşı tarafın top atışları sonucunda iki Osmanlı kadırgası battı, bir top mermisi de dört Osmanlı askerini şehid etti. Kanunî Sultan Süleyman bu durum üzerine “bir mücahid kulumu böyle bin kaleye vermem” diyerek kuşatmadan vazgeçti. Kanunî’nin bu kararı almasında Ayas Paşa’nın Makbul İbrahim Paşa kadar becerikli olmaması ve Fransa Kralı Fransuva’nın dostluğuna fazla güvenememesi de etkiliydi.</p>
</body>
</html>
