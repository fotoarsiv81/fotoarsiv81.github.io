<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kanuni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_18"><span class="calibre8">Rodos Fetihnamesi</span></h2>

  <p class="normal1">Rodos’un fethinden sonra Bursa Kadısı Mevlânâ Abdülkadir’e şu fetihnâme gönderilmişti<sup class="calibre9"><a href="../Text/kanuni_split_112.html#footnote-910-4" id="footnote-910-4-backlink">[4]</a></sup>:</p>

  <p class="normal1">“Müslüman kadılarının kadılıkta daha bilgilisi, birliği koruyanların iyisi, iyilik ve ilmin madeni, bütün halkın üzerinde Allah’ın delili, peygamberlerin ilminin varisi, Mevlânâ Abdülkadir<span class="ideitalik">-</span>Allah ilminin derecesini artırsın-, yüce ferman eline ulaşınca biline ki,</p>

  <p class="normal1">Zaferle sonuçlanan saltanatımın başlangıcı ve hilafet menşurunun ortaya çıkarılmasından şu ana kadar, bütün gayretimi Allah’ın yardımı ile dini bildirmeye, küfür ve zulüm belirtilerini ezmeye sarfettim. Keskin gayret, gaza ve cihat kılıcımın da, fesat huylu kâfirlerin kafaları ve cesetleri üzerinde bulunması güzel âdetlerimden olduğundan, uğursuz Rodos kalesinin fethi için, ölüm araç gereçleri dolu, dağ gibi gemiler ile vezirim Mustafa Paşa’yı gönderdim. Arkasından ben de, saltanat kapısı İstanbul’dan Üsküdar’a geçtim. Bayraklarım bir menzilde iki gün kalmayarak, aralıksız yürüdüm. Mustafa Paşa da fermanım üzerine, anılan gemilerle zafer kanadını açıp, Allah’ın yardım rüzgârı önüne düşüp, nice gün gidip sonunda uygun rüzgâr ile Rodos Adası’nın kalesine ulaştı. Özen ve gayret adımlarını acele atarak, hemen gemilerde olan askerleri, topları ve diğer savaş âletlerini çıkardı. Ben de menzilleri geçerek ulaşmakta iken, iyi tedbir icabı, vezirim Ahmed Paşa’yı bayraklarımdan önce gönderdim. İki üç menzillik yer kaldığından, o da fermanım üzere yola koyulup, adı geçen adaya ulaştı. Yaratılışında olan mertlik ve yiğitliği ortaya koyarak, iyi tedbir ve ileri görüşlülüğü ile fetih sonucunun başlangıcını tertip etmeye kendini adadı. Anılan hisarın kuşatılmasına uygun olan yerleri görüp, Mustafa Paşa ile Rumeli Beylerbeyisi Ayas Paşa ve Anadolu Beylerbeyisi Kasım Paşa, yeniçeri kullarımın ağası Bâli Ağa, yanlarında bulunan Rumeli ve Anadolu askerleri ve yeniçeri kullarım ile ansızın hisarı kuşattılar. Savaş araç ve gereçlerini her tarafından kurup, savaşmakta iken ben de bayraklarımla Menteşe sancağından Marmarosi adlı iskeleye geldim. Bir gün sabah erkenden, sayısı belirsiz askerlerimle, hilal görünüşlü gemiye binip adı geçen adaya indim. Ovaları ve dağları ile burası, İslâmın doğuşundan tâ bu zamana kadar, parlak kılıçlı, şöhretli padişahlardan bile gizli kalmıştır. Hisarın doğu tarafını, Veziriazam Pîrî Mehmed Paşa, Rumeli ve Anadolu sancaklarının bazılarının beyleri, sipahileri, yeniçeriler, Mısır tarafından gelen Çerkezler ve gönüllüler ile kuşattı. Bütün deniz yolcularının zarar kaynağı, tüccarların kanını döken hastalık halindeki Rodos kalesi; İslâmın ortaya çıkışından şu ana kadar ele geçirilmesi hayalden bile saklı olup, sağlamlığını anlatmakta akıllar âcizdir. Duvar ve kapılarının uzunluk ve genişliğini takdir etmekte âlimlerin âletleri yetersiz kalır. Hendeğinin derinliği vehim dürbününün göstergesi, çatısının uzaklığı, göğü kıskandırır, kale duvarı güneşin tacıyla arkadaş, kulesinin başı semanın durağıdır. İçinde olan puta tapıcılar ve İslâm’a direnenlerin kalp gözlerinin basiretsizliği, doğu ve batıların sultanlarının keskin kılıçlarının ağızlarındaki salyalarını akıtır. Bunca yıldan beri hiçbir kale fethedici padişaha zabtı nasip olmayıp, bu haliyle padişahların hasret çektiği yer olup kalmıştır. Her tarafı askerlerimle dolu olup, bütün yönlerden üzerine asker sevk edilip, çeşitli yerlere yıldırım tarzlı toplar kurulmuş, savaş gürültüsü göklere ulaşmış, her topun, fil gibi kükreyişi veya İsrafil’in suru gibi olan sesini duyanlar tam bir korku ve dehşete düşerlerdi. Hava topları yüksek uçan şahinler gibi o alçakların kafaları üzerine iner çıkar, sabah akşam gökkubbeden başlarına taşlar yağdırırdı. Savaşın dehşetinden, top ve tüfek korkusu yüzünden, kalenin beden ve burçlarından hiçbir kâfirin başını kaldırmaya canı yoktu. Kısaca bu şekilde sürekli nice günler ve geceler, sabahtan akşama kadar savaş oldu; ancak, fetih kapıları asla açılmadı. Sonra kalenin üzerine dağ gibi topraklar sürüldü, burçlar inşa edildi, hendekler oluşturuldu ve kale hendeğine varıldı. 928 Zilkadesi’nin üçüncü gününde (4 Ekim 1521) bir kere daha saldırı yapılıp, iki taraftan kılıç ve tüfek yağmur gibi yağdırıldı. Askerler sel gibi hisar duvarlarının üzerine aktı. Hücum edip bazı kulelerine ve duvarlarına lağımlar koyup ateşlediklerinde, hisarın bedeni güz yaprakları gibi dökülüp, alçakgönüllülük belini büktü. Dayanma güçlerinin sebebi olan sağlam duvarlar yıkılıp tarumar oldu. Ancak içinde olan lânetli kâfirlerin şer dolu kafalarındaki gururları kırılamadı. Gazilerin üzerlerine taş, odun ve toptan başka bulduklarını atıp, bu şekilde isyanları gittikçe arttı ve dirençlerini kırmak asla mümkün olmadı. Fakat samimiyetimin tamlığı sebebiyle ve Allah’ın yardımıyla günden güne tahrip ve baskıyı artırdım. Yığılan toprakların üzerinden ve hendek kenarından ejderha suratlı toplar kuruldu. Dehlizlerin ve hendeğin içinden duvarın altına girilip temeli kazıldı. Hisarın ve duvarın birçok yeri baştan başa tamamen yıkılıp yerle bir oldu. Fetih kapıları açılıp, hemen evlerinin ve çarşılarının içine girildi. Kurdukları hendekler ve metrisler bozulup yıkıldı. 929 yılı Muharrem ayının 10. Günü (29 Kasım 1522) olan Aşûre gününde bir kez daha saldırı yapılıp ok yağmuru ve intikamın belâ okları o kötülerin üzerine yağdı. Topların kıvılcımlı dumanları ayyuka çıkıp, askerin coşkusundan uçan kuşlar bile sakındı. Her yerleri yıkılıp, manzaraları toz ve toprağa karışıp, eşsiz benzersiz kubbeleri yerle bir oldu. Ancak boğazlananların tepki hareketi gibi inatlarına geri dönüp şükürsüz canlarının korkusundan uzun ellerini her nesneye sokup, ateş gibi âsilik ettiklerinden gazab ateşi yakılarak, gecikmeksizin belâ taşları gibi her taraftan tüfek, kılıç ve diğer savaş aletleri ile saldırıldı. Top gülleleri nice taşları havaya uçurup, belâ dalgası üzerlerine öyle bir salındı ki, inatları onu defetmeye yetmedi. Sarsıntının çokluğundan, o mahvolmuş topluluk, hisarları ile deniz dalgasının girdabına kapılan gemiye döndüler.</p>

  <p class="normal1">Sonunda bu musibetli durumdan kâfirlerin dünya kilisesi başlarına yıkılıp, çanlarına ot tıkandı. Putları yenilip, herbiri nehirlerin timsahı iken kertenkeleye, belki de değersiz karıncaya dönüp, aman dilemenin sağlam kalesine girmeyince mahvolmanın pençesinden kurtulmaya çarelerinin olmadığını bildiler. Zorunlu olarak asıl önderleri olan Migal Mastor’u diğer önde gelen askerleriyle, devlet erkânımın şefaat eteklerine yapışarak aman kapısını çalıp af rica ettiler. Kalenin anahtarlarını getirip teslim eyledikleri için padişahlara yakışır himmetim gereği, savaştan kurtulan kâfirlerin canlarına ve mallarına, çoluk çocuklarına aman bağışlayıp, memleketimin diğer halkı gibi, yerli yerinde bırakıldılar. O uğursuzların ellerinde hapsedilmiş Müslüman esirlerden hayatta olan küçük büyük, genç yaşlı kaç kişi varsa esaretten kurtarıldılar. Yüce Allah’a hamdolsun bunca yıldan beri türlü pislikler, küfür ve sapıklık ile dolu olan sarp Rodos Kalesi yüce Allah’ın yardımı, İslâm askerlerinin gayretleriyle temizlenerek, put tapınakları iman ehlinin mescidleri oldu. Mekke ve Medine yolları kötü huylu kâfirlerden emin oldu. Rodos Kalesinden başka İstanköy, Tahtalı, Bodrum ve sair on bir kale de bütün adaları, geçitleri, arazileri, kendisine bağlı yerleri, dağları ve tepeleri ile fethedilip tamamen korunmuş ülkemin parçası oldular.</p>

  <p class="normal1">Her zaman İslâm toprağı, fetih alameti olan bayrağımın direği tarafından zabtedilmiş ve nurlanmış, geniş yeryüzü muzaffer askerlerimce fethedilmiş ola.</p>

  <p class="normal1">Öyle ise bu uğurlu ve büyük fethi sana bildirip, seni mutlu kılmak için kulum Çaşnigir Ahmed gönderildi. İnşaallah tebliğ edince çeşitli şenlikler edip, şehri süsleyip, etrafa da bu sevinçli fetih haberini ilan ederek, devletimin devamı ve saltanatımın sağlamlığı için duası ile meşgul olasın. Şöyle bilesin ve yüce nişanıma itimat edesin.</p>

  <p class="normal1">929 yılı Safer ayı başlarında (Aralık 1522) Rodos kalesinde yazıldı”.</p>
</body>
</html>
