<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kanuni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_103"><span class="calibre8">“Senden Ayrı Kalmak Dayanılmaz Bir Istırap”</span></h2>

  <p class="normal1">Hürrem Sultan mektuplarında Kanunî’den ayrı olmanın dayanılmaz bir ıstırap olunduğunu söylüyor, bu durumu kalemle yazmanın, dille söylemenin mümkün olmadığını yazıyordu. Sultanından ayrı halini Allah’tan başka kimsenin bilemeyeceğini de ifade ediyordu. Muhtemelen 1548’deki İran seferi sırasında Kanunî’ye yazdığı mektubunda şunları dile getirmişti<sup class="calibre9"><a href="../Text/kanuni_split_112.html#footnote-910-29" id="footnote-910-29-backlink">[29]</a></sup>:</p>

  <p class="normal1">“Yüz bin ayrılık hasretiyle selamlar ve dualar edip, mübarek, şerefli elinizi öptükten sonra, benim devletli sultanım, eğer bu hasretinizin ateşine yanmış cariyeniz tarafından zerre kadar soracak olursanız, Allah’ın yardımıyla ve erenlerin himmetiyle iyi, hoş ve selamette olup, devletinizin devamıyla İznik yanında Dikilitaş’a konup Mekke’den hacılar geldi. Onlarla hazretinize kâğıt gönderdim. Yalnız isteğim sizin sağlığınız haberini bilip mutlu olmaktır. Şimdi benim canımın parçası, devletim, saadetim, mübarek sağlığınız nasıldır, iyi midir? Lütfedip, zaman zaman bu cariyenize bildiresiniz. Zira Allah en iyisini bilendir ki, ayrılığınızdan yüreğim yanıp, yakılıp, kan dolmuştur. Gece ve gündüz yüce Allah dergâhından dilerim ki, yine mübarek cemalinizi görüp ayağınızın toprağına yüzümü sürmek nasip ola. Ve dahi Bâyezid Han’a selam edip gözlerinden öperim. Mihrimah ve Cihangir Şah ayağınızın toprağına yüzler sürerler. Cariyeniz Gülfem ayağınızın toprağına yüz sürer”.</p>

  <p class="normal1">Hürrem Sultan, Kanunî’nin gönderdiği mektuplara seviniyor, padişah rahatsızsa üzüntüsünü cevabi mektubunda satırlara döküyordu. Muhtemelen 1548’teki İran seferi sırasında Kanunî’ye yazdığı mektubunda sultanın rahatsızlığına üzüntüsünü şu şekilde dile getirmişti<sup class="calibre9"><a href="../Text/kanuni_split_112.html#footnote-910-30" id="footnote-910-30-backlink">[30]</a></sup>:</p>

  <p class="normal1">“Adalet toprağının tozuna yüz koyup sultanım hazretlerinin şerefli ayağı toprağına yüzler sürdükten sonra, benim gözlerimin nuru, devletim, saadetim, mübarek, mutluluk gösteren mektubunuz gelip ulaştı. Gözlerime nurlar ve gönlüme sevinçler verildi. Bir günün bin olup, yardımcın Allah ola. Benim sultanım, canımın parçası, mübarek, şerefli mektubunuzda bir iki gün ayağım ağrıdı diye buyurmuşsunuz. Allah bilir benim sultanım, o kadar huzursuz olup ağladım ki, anlatmak mümkün değil. Yüce Allah sultanım hazretlerinin bir gününü bin edip, hatalardan koruya. Benim sultanım, Allah’a şükür şimdilik iyidir diye buyurulmuş. Benim sultanım, Allah’a şükürler olsun. Benim sultanım, canımın parçası padişahım, acaba ne sebep oldu. Benim sultanım, Allah’ı seversen, güzel başcığın olsun, sonra dünyada ev bulunur. Yeter ki sultanım sağ olsun. Benim iki gözüm sultanım, beklemeyip, şimdiden sonra gelmeye gayret edesiniz. Benim sultanım, benim canımın parçası, nasıl bu kadar mübarek ayağınızdan rahatsız oldunuz da yürüyemediniz? Benim sultanım, ah! Yoluna kurban olayım. Benim sultanım, şimdilik Allah’ı seversen güzel başın için yine bana bir adamla sağlık ve selametinizi bildirmeye gayret edesiniz. Benim sultanım, Allah bilir ne kadar tasalandığımı, ancak Allah bilir. Benim sultanım, bu kâğıdı Selim Han’a ulaştır diye göndermişsiniz. Benim sultanım, kâğıdınız gelmeden önce Hacı Ali’ye bir kapıcı göndermiştim. Benim sultanım, emriniz üzerine yine göndereyim. Benim eğer bu ayrılık ateşine yanmış cariyen tarafını sorarsanız, şimdilik Allah’ın yardımıyla ve sultanım hazretlerinin sayesinde, iyi sağlık üzere olduğumuz düşünüle. Yüce Allah’ın dergâhından dilerim ki, sultanım hazretlerinin bir gününü bin edip, yine saadetle gelip yüzümü şerefli ayağınızın toprağına sürmek nasip ola. Amîn, yâ Yardım edici Allah. Allah bilir benim sultanım, hasretin o kadar canıma yetti ki, kalemle yazmak ve dille anlatmak mümkün değil. Sultanımdan ayrı halimi Allah’tan başka kimse bilmez. Benim sultanım, canımın parçası, Bâyezid Han’ıma ve Cihangir Şah’ıma selamlar ederim. Mihrimah cariyeniz bin türlü acizle yüzler sürüp, mübarek şerefli tozunuzu öperler ve Hüma Şah ve Gülfem cariyeniz şerefli ayağınızın toprağına yüzler sürerler, kabul oluna”.</p>

  <p class="normal1">Ayağındaki ağrılar padişahı çok rahatsız etmekteydi. Kanunî ayağındaki ağrıları için kendisine sunulan bir yazıyla psikolojik destek sağlanmaya da çalışılmıştı<sup class="calibre9"><a href="../Text/kanuni_split_112.html#footnote-910-31" id="footnote-910-31-backlink">[31]</a></sup>.</p>

  <p class="normal1">“Padişahım Yüce Tanrı sonumuzu hayreylesin. Bu fakir-i erenler irişip çok zamandır hizmetlerinde çalışıp dururuz. Bu delili gönderip, Erenler buyurdular ki, yirmi, otuz yıldan beri İslâm sancağı dibinde odun gömlek giyip, Sultan’ımın uğruna yanarız. Erenler buyururlar ki, Yaradan Hazretleri Sultan’ıma bu mevkii üç nitelikten ötürü müyesser eyledi. Bunlardan birisi, ahlak güzelliği, birisi cömertlik, birisi de talih güzelliğidir.</p>

  <p class="normal1">Bu talih hangi Padişah’a müyesser olmuştur? Bütün illerde, padişahımızın ardında kalmayalım diye Yaradan’a yalvarırlar. Uzun ömürler ve yaşlar.</p>

  <p class="normal1">Erenler buyururlar ki, Yüce Yaradan sizlere üç türlü makam ihsan etmiştir. Birisi Süleyman Peygamber saltanatı, diğeri Hazret-i Eyüp sabrı, üçüncüsü de Hazret-i Ömer adaleti. Bunların her biri büyük nimetlerdir. Yüce Yaradan, bunların tümünü sizde toplamıştır. Erenlerin halen istekleri şudur: Sizin mübarek ayağınızdaki ağrı gidip, selamet üzre olun, uzun ömürler sürüp Evren’i adille doldurun. Ağrının gitmesine ilaç şöyledir: Gönlünüze dünya kederleri getirmeyesiniz. Zira, bu zahmete sebep, gamdır. Ne zaman gönlünüze gam gelirse, Yaradan’dan bilip, onu anıp, onlardan yardım umunuz. Vesselam. Deneyin, İnşallah, Erenler himmetiyle, ağrılar gider”.</p>
</body>
</html>
