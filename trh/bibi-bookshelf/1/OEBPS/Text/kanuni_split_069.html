<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kanuni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_68"><span class="calibre8">Süleymaniye Külliyesi</span></h2>

  <p class="normal1">Kanunî Sultan Süleyman’ın hükümdarlık yılları bir taraftan dünyaya yön verildiği, bir taraftan da asırlar sonrasına hitap edecek eserlerin inşa edildiği dönemdi. Kanunî, Mimar Sinan’a kendi adına bir cami yapması emrini verdiğinde büyük mimar büyük bir şehir planlamacısı olarak Haliç’e hakim tepelerden birini külliyenin yeri olarak seçti.</p>

  <p class="normal1">1550 Haziranı’nda caminin de içinde bulunduğu Süleymaniye Külliyesi’nin inşasına başlanıldı. Kanunî’nin de katıldığı caminin temel atma töreninde Şeyhülislâm Ebussuud Efendi ilk temel taşını, mihrap duvarının yükseleceği kesime yerleştirdi. Külliyenin inşaatı yıllarca devam etti. Cuma ve bayram günleri dışında hiç durulmadan çalışıldı. Kış dönemlerinde bile az işçiyle de olsa inşaata ara verilmemişti.</p>

  <p class="normal1">Süleymaniye Külliyesi cami, medreseler, kütüphane, şifahane, han, hamam, imaret, darülkurra, sıbyan mektebi ve türbe gibi birçok binadan oluşan büyük bir kompleksti. Kubbenin kapanması, yarım kubbelerin tamamlanması, imaret kemerlerinin kavuşması gibi inşaatın belli kısımları bittikçe veya caminin çevresindeki yapılar tamamlandıkça bahşişler verilmiş, bal şerbetleri dağıtılmış ve kurbanlar kesilmişti.</p>

  <p class="normal1">Süleymaniye Camii’nin yapılmasında birçok büyük sanatkârın imzası vardı. Caminin hatlarında Hattat Ahmed Karahisarî, Hattat Hasan Çelebi, kalem işlerinde Kara Memi, cam işlerinde Hacı Mehmed, ağaç işlerinde Üstat Ahmed gibi dönemin büyük sanatkârları görev yapmıştı.</p>

  <p class="normal1">Süleymaniye Külliyesi 7 yıl gibi kısa sayılacak bir sürede Osmanlı İmparatorluğu’nun bir yıllık gelirinin yaklaşık onda biri olan 59.760.180 akçe harcanarak bitirildi. 16 Ağustos 1557’de caminin 27.40 metre çapındaki ana kubbesi kapatıldı, 15 Ekim 1557 Cuma günü inşaatın başlamasından 7 yıl 4 ay sonra Süleymaniye Cami ibadete açılmıştı.</p>

  <p class="normal1">Caminin açılışı sırasında Mimar Sinan anahtarı padişaha verdikten sonra dua etmiş ve el kavuşturmuştu. Kanunî odabaşına “camiyi açmaya kim layıktır” diye sorunca, “padişahım ağa bendeniz bir pir-i azizdir, bu konuda layık olan o emekdar kulunuzdur” cevabını aldı. Padişah bu cevap üzerine Mimar Sinan’a dönerek “Bu bina eylediğin Beytullah’ı yine senin açman evladır” dedi ve dua ettikten sonra anahtarı mimarbaşına verdi. Mimar Sinan da “Ya fettâh” diyerek camiyi açtı.</p>
</body>
</html>
