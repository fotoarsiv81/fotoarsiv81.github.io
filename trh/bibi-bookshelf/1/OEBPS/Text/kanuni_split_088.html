<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kanuni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_87"><span class="calibre8">İstanbul’a veda</span></h2>

  <p class="normal1">Kanunî, sefere çıkmadan önce Eyüp Sultan’ı ve atalarının türbelerini ziyaret etti. Gittiği türbelerde fakirlere büyük miktarlarda sadaka dağıttı. 5 Nisan 1566 Cuma günü yola çıkılacaktı ancak padişahın rahatsızlığı bunu engelledi. Ramazan Bayramı İstanbul’da geçirildikten sonra 29 Nisan günü büyük bir merasimle padişah ve devlet ileri gelenleri İstanbul’dan yola çıktılar. Kanunî’nin son seferine çıkışı çok haşmetliydi. Padişahın yakın maiyetini teşkil eden peykler, solaklar ve müteferrikalar bu merasim esnasında göz alıcı kıyafetler giymişti. İstanbullular da bu töreni seyre çıkmışlardı. Rengarenk kıyafetler içerisinde, bayrakları ve silahları ile çeşitli askeri kıtaların geçiş töreni seyreden herkesi kendisine hayran bırakmıştı. Padişah, beyaz elbiseleriyle at üzerinde muhteşem maiyeti eşliğinde İstanbul’dan ayrılmıştı. Devrin tarihçileri padişahın beyaz sakallı ve beyaz elbiseli hâlinin nurdan bir minareye benzediğini yazarlar. Kanunî’nin yanında başta veziriazam olmak üzere bütün vezirler, yeniçeri ağası, defterdarlar ve önde gelen bürokratlar da vardı.</p>

  <p class="normal1">Törenle şehirden ayrılan Osmanlı birlikleri İstanbul’un dışında kurulmuş olan otağ-ı hümâyûnun bulunduğu yerde ilk konaklamayı yaptılar. Padişah, sefere çıkmıştı ama at üzerinde gidecek gücü yoktu. Tekrar yola çıkıldığında rahatsızlığı artınca Sokollu Mehmed Paşa’nın yardımı ile arabaya geçti. Padişahın rahat bir şekilde seyahat edebilmesi için arabanın geçeceği yollar düzeltiliyordu. Sigetvar’a kadar araba ile giden Kanunî Sultan Süleyman, şehir merkezlerine gelindiğinde padişahlığın şanını ayağa düşürmemek için bütün rahatsızlığına rağmen ata binmişti.</p>

  <p class="normal1">İstanbul’dan ayrıldıktan bir ay sonra Tatar Pazarcığı’na gelinmişti. Burada iken Kanunî’nin torunu Manisa Sancakbeyi Üçüncü Murad’ın bir oğlunun doğduğu haberi geldi. Kanunî haberi getiren ulağa, “atalarımızda Murad oğlu Mehmed ola geldi. İsmi Mehmed olsun” dedi. Bu şehzâde 1595’te Üçüncü Mehmed adıyla Osmanlı tahtına çıkacaktı.</p>

  <p class="normal1">İstanbul’dan ayrıldıktan 49 gün sonra Belgrad’a gelinmişti. Belgrad’daki konaklamanın 10. gününde Erdel Prensi Zsigmond Janos Osmanlı ordugâhına geldi. Erdel Prensi’ne ordu İstanbul’dan ayrıldığında haber gönderilerek orduya gelmesi emredilmişti. Kanunî, Erdel hakimini Tuna üzerinde Belgrad’ın karşısında Semlin Şehri’ne hakim bir tepede kurulan otağ-ı hümâyûnunda kabul etti. Sultan, önünde üç defa diz çöken Zsigmond Janos’a kalkmasını emretti ve prensi bir sandalyeye oturttu. Kanunî, “Sevgili oğlum” diye hitap ettiği Erdel hakimine iltifat etti ve onu Avusturyalılar’ın Erdel’den zapt ettiği kaleleri geri alması için gönderdi.</p>
</body>
</html>
