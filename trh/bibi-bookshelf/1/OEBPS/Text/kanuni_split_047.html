<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kanuni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_46"><span class="calibre8">Yavuz’un Kızının Üzerine Yürüyen Veziriazam</span></h2>

  <p class="normal1">Kanunî’nin veziriazamlarından Lütfü Paşa yazdığı eserler sayesinde Osmanlı tarihinin en tanınmış simalarından biridir. Veziriazamlığı sırasındaki icraatları ile değil Osmanlı devlet yönetimini ve burada yapılması gereken ıslahatları anlattığı “Asafnâme”, yani Vezirler Kitabı ile meşhur oldu.</p>

  <p class="normal1">Lütfü Paşa, 1480’li yılların sonunda doğdu. Arnavut asıllıdır. Avlonya taraflarından devşirilip, İkinci Bâyezid döneminde saray hizmetine alındı. Müteferrikalık, çaşnigirbaşılık, kapucubaşılık ve miralemlik gibi saray görevlerinde çalıştı. Caldıran Savaşı’nda çavuşbaşı idi. Kanunî Sultan Süleyman’ın tahta geçişinde saraydan taşraya Kastamonu Sancak beyliği görevi ile gönderildi. Daha sonra Aydın Sancakbeyi oldu. Rodos’un fethine katıldı. Bir süre sonra Yanya Sancakbeyi oldu ve 1529’daki Birinci Viyana Kuşatması’nda görev aldı. Birkaç yerde sancakbeyliği yaptıktan sonra 1533’de beylerbeyi oldu ve Karaman Beylerbeyiliği’ne atandı. Irakeyn Seferi’ne katıldı. 1533-1534’teki bu sefer esnasında Tatvan sahillerinde Mimar Sinan’a gemiler inşa ettirdi. Devlet kademelerinde ilerleyişi sürdü. Önce Anadolu, daha sonra da 1536 yılında Rumeli Beylerbeyiliği’ne getirildi. Böylece Osmanlı taşra teşkilatındaki en üst göreve ulaşmıştı. Hemen ardından Divân-ı Hümâyun’da üçüncü vezirliğe tayin edildi. 1537’deki Korfu seferinde Barbaros’un yanında donanma serdarıydı. Mayıs 1538’de ikinci vezir oldu. Boğdan seferine katıldı.</p>

  <p class="normal1">Veziriazam Ayas Paşa’nın 13 Temmuz 1539’da vebadan ölmesi üzerine yerine ikinci vezir Lütfü Paşa atandı. Lütfü Paşa vezir olmadan önce sancakbeyliği yaparken Kanunî’nin kardeşi, Yavuz Sultan Selim’in kızı Şah Sultan ile evlenmişti. Bu evlilik onun veziriazamlığa yükselmesindeki en önemli faktörlerden birisiydi.</p>

  <p class="normal1">Veziriazamlığı sırasında artan harcamalar sebebiyle bozulan gelir gider dengesini sağlamaya çalıştı. Kırk gün kırk gece süren düğünleri 15 güne indirdi. Ancak veziriazamlığı iki yıl bile olmadan 1541 Mayısı’nda ilginç bir şekilde sona erdi. Lütfü Paşa veziriazam iken bir fahişe bir erkekle yakalanmıştı. Bu tür işleri yapan kadınlar yakalandığında genellikle sürgün cezası verilirdi. Ancak veziriazam çok sert bir insandı. Lütfü Paşa ise kadına o zamana kadar görülmemiş bir ceza verdi. Kadının cinsel organını ustura ile oydurdu. Akşam sarayında Şah Sultan’a yaptığı bu işi anlatınca, eşi irkilerek kocasına, “Hangi vezir zamanında bu yüzden böyle ceza verilmiştir ki senin zamanında verile?” diye sordu. Bu cevabı alan Lütfü Paşa inatçı bir kişiliğe sahip olduğundan yaptığı işin vahşetini düşünmeden kararının doğruluğunda ısrar ederek eşine şu cevabı verdi: “Bundan sonra hangi zina yapan elime geçerse aynı şekilde davranırım”.</p>

  <p class="normal1">Şah Sultan, eşinin bu cevabı karşısında dayanamadı ve ona “Sen inatçı, edepsiz ve zalim bir adamsın” dedi. Eşinin bu ağır hakaretlerine dayanamayan Lütfü Paşa, ayağa kalkıp hançerini çekerek Şah Sultan’ın üzerine yürüyünce hayatının en büyük hatasını yaptı. Lütfü Paşa, Osmanlı İmparatorluğu’nun padişahtan sonra gelen ikinci adamıydı. Ama sonuçta o da padişahın bir kuluydu ve karşısında Yavuz Sultan Selim’in kızı vardı. Hiç kimse Şah Sultan’a karşı bu şekilde bir harekete girişemezdi. Teşebbüs edenlerin de akibetleri iyi olmazdı. Lütfü Paşa’nın da sonu iyi olmadı. Eşine dokunamadan yetişen harem ağaları onu sille-tokat saraydan dışarı attılar.</p>

  <p class="normal1">Bu hadise derhal dönemin padişahı ve Şah Sultan’ın kardeşi Kanunî Sultan Süleyman’a aktarıldı. Lütfü Paşa anında veziriazamlıktan azledildi ve Dimetoka’ya sürüldü. Şah Sultan’dan boşanmak zorunda kaldı. Boşanma davası Lütfü Paşa’nın eşine ödeyeceği mihr parası yüzünden uzadıysa da, sonunda Şah Sultan’ın lehine neticelendi. Şah Sultan, kocasından ayrıldıktan sonra bir daha evlenmedi. İstanbul’un önemli şeyhlerinden Merkez Efendi’ye mürit oldu. Hayır işleri ile uğraştı. İstanbul’da Davut Paşa’da bir cami, Eyüp’te bir cami ve medrese, bir tekke ve bir de okul yaptırdı. Lütfü Paşa’ya ise ölünceye kadar bir daha devlet hizmetlerinde görev verilmedi.</p>

  <p class="normal1">Lütfü Paşa, Osmanlı tarihi ile ilgili eserinde nasıl görevden alındığını anlatmaz. Kitabında iki yüzlü ve kötü niyetli bazı kişilerin aleyhinde dedikodu yaptıklarını ve kadınların hilelerinden uzaklaşmak için veziriazamlıktan ayrılarak Dimetoka’ya çekildiğini söyler.</p>

  <p class="normal1">Dimetoka’ya sürüldükten sonra hacca gitti. 1563’de ölene kadar devlette bir daha görev almadı. Lütfü Paşa devlet hizmetinde faal olarak görev yaparken ilme meraklı birisiydi. Kendisini Kadı Beyzavi ve Zemahşeri gibi önemli İslâm âlimlerinden birisi olarak görürdü. Aşçızâde Hasan Çelebi, Ebussuud gibi dönemin önemli alimlerine bazı kelimeler sorar, onların cevap vermemeleri üzerine “Bu iki mollanın isimleri kendilerine galiptir” derdi. Lütfi Paşa’nın bu hareketlerini tarihçi Peçuylu İbrahim tenkit eder. Peçuylu, Lütfi Paşa için “Bir miktar ilim tahsil etmekle kendisini asrın en büyük alimi olarak görüp, meclisine gelenlere kelime sorup, dururdu” demişti.</p>

  <p class="normal1">Lütfü Paşa erken emekli olunca, kendisini yazmaya verdi. Tıptan, dini bilimlere bir çok sahada 15 kitap yazdı. Bunlardan tarih sahasında yazdığı ikisi en fazla bilinenidir. Osmanlı İmparatorluğu’nun kuruluşundan 1553’e kadar Osmanlı tarihini anlattığı Tevârih-i Âl-i Osman ve Âsafnâme. Bunlardan özellikle Âsafnâmesi çok tanınır. Lütfü Paşa bu kitabında Osmanlı devlet teşkilatı ve protokolünü ve bunlarda aksayan yönleri anlatır. Osmanlı İmparatorluğu’nda bu konuda yazılan ilk eserlerdendir. Lütfi Paşa eserinin girişinde veziriazam olduğunda kanunların eski dönemlerden farklı uygulandığını gördüğünü, bu yüzden kendisinden sonra görev alacak insanlara faydalı olmak için bu kitabı kaleme aldığını söyler.</p>
</body>
</html>
