<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kanuni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_79"><span class="calibre8">Şehzâde Bâyezid’in Öldürülmesi</span></h2>

  <p class="normal1">Şehzâde Bâyezid İran’a sığındığı sırada Şah Tahmasb, bu habere çok sevinmişti. Kazvin’e giderek Şehzâdeyi bizzat karşıladı. Bir süre sonra, Kanunî Sultan Süleyman ile Şehzâde Selim’den, Şehzâde Bâyezid’in kendilerine teslim edilmesi yönünde mektuplar geldi. Şehzâde Bâyezid, Şah Tahmasb’a kendisini teslim etmemesini ve babasıyla arasını bulmasını rica etti. Şah, bu teklifi kabul ederek, Kanunî Sultan Süleyman’a bu yönde bir mektup yazdı. Sultan Süleyman, asi şehzâdenin yanında bulunan adamların öldürülmesi halinde bu teklifi kabul edebileceğini bildirdi.</p>

  <p class="normal1">Şah Tahmasb bir ziyafet sırasında Bâyezid’in bütün adamlarını öldürterek şehzâdeyi ve oğullarını hapse attırdı. Şah Tahmasb’ın bundan sonraki niyeti elindeki esirini pazarlık aracı olarak kullanıp ezeli düşmanı Osmanlılardan pek çok konuda taviz koparmaktı. Bundan sonra iki hükümdar arasında teslim şartları konuşulmaya başladı. Pazarlıklar sonucunda, Kanunî Sultan Süleyman, Şah Tahmasb’a 1.200.000 altın ödemeyi ve Kars Kalesi’ni de İran’a bırakmayı kabul etti. Şehzâde Selim de padişah olduğu zaman Şah ile yakın dostluk ilişkilerini devam ettireceğini taahhüt ediyordu.</p>

  <p class="normal1">Anlaşma gereği, 16 Temmuz 1562’de Şehzâde Bâyezid ve oğullarını teslim alacak elçiler Kazvin’e vardılar. 23 Temmuz’da Şehzâde Bâyezid, Şehzâde Selim’in çavuşbaşısı Ali Ağa’ya teslim edildi ve hemen oracıkta boynuna kement geçirilerek boğuldu. Ölmeden önce son bir kez oğullarını görmek istemiş ancak buna izin verilmemişti. Ardından dört oğlu da aynı akıbete uğradı.</p>

  <p class="normal1">Öldürülen şehzâdelerin cesetleri Sivas’a getirilerek surların dışına defnedildi. Daha sonra, Şehzâde Bâyezid’in İran’a kaçarken, annesiyle birlikte Amasya’da bıraktığı üç yaşındaki oğlu da boğduruldu.</p>

  <p class="normal1">Şehzâde Bâyezid’in katlinden sonra, Şah Tahmasb’a sadece 500 bin altın verildi. Kars Kalesi ise teslim edilmedi. Şehzâde Bâyezid isyanı Osmanlı devlet düzenine büyük tesirler yaptı. Tüfeğin kullanımı halk arasında yaygınlaştı. Devlet otoritesini tesis etmek için İstanbul’un dışında, Anadolu şehirlerinde yeniçeri bulundurulmaya başlandı. Ayrıca eskiden padişahların bütün oğulları ve torunları şehirlere vali olarak gönderilirken, bu olaydan sonra sadece şehzâdelerin en büyüğüne sancak verilmeye başlandı.</p>
</body>
</html>
