<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kanuni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_13"><span class="calibre8">Belgrad Fetihnâmesi</span></h2>

  <p class="normal1">Osmanlılar, bir şehri veya kaleyi fethettikleri veya bir savaşı kazandıkları zaman imparatorlukta vali ve kadılar ile çevredeki devletlere fetihnâme adı verilen fermanlar gönderirlerdi. Belgrad’ın fethinden sonra imparatorluktaki kadılara asi Canbirdi Gazali’nin öldürülmesini ve Belgrad’ın fethini anlatan şu fetihnâme gönderilmişti<sup class="calibre9"><a href="../Text/kanuni_split_112.html#footnote-910-1" id="footnote-910-1-backlink">[1]</a></sup>:</p>

  <p class="normal1">“Osmanlı toprakları üzerinde bulunan kadılarım,</p>

  <p class="normal1">Fermanım elinize ulaştığında bilesiniz ki, Müslümanların üzerine şart ve farz olan gaza ve cihat farzını eda etmek konusundaki düşüncemizi harekete geçirerek, sapıklıkta olan toplulukları araştırırken, ceddimden beri devlet aslanının gıdası ve kılıçlarının yemi olan Macarlara doğru yönelmek konusunda ilham geldi. Ancak daha önce serkeşlerin ve eşkıyanın serdarı olan Canbirdi, -ki, babamız kılıcının artığıdır- padişâh affı ile büyümüşken gaflete düşüp, şeytanın vesvesesi yaratılışındaki eğriliği ortaya çıkarmakla, aklı kötülük ve gurur ile doldu. Gaflet çölünde hayal ettiği şey serap olarak göründü. Batan güneşin diğer sabahla ortaya çıkacağını düşünmeyerek, memleketin korunmasız olduğunu hayal edip, fitne tozu ve fesat ateşi koymaya niyet etti. Dünyayı onun zulüm ateşinden korumak, cihanı pisliğinden temizlemek vacip oldu. Devlet düşmanlarının kahredilmesi sevdasına yakalanmış, dağ gibi vakarlı olup düşmanın kendisine asla direnemeyeceği Vezir Ferhad Paşa’yı, kullarımızdan bazısı ile Anadolu askerine serdar tayin ettim. O, düşmanlık binasının direklerini yıkmak ve isyan edenlerin boyunlarını kesmek kastıyla yola çıktı. İki taraf karşılaştığında, isyancılar zümresi savaş meydanında gürzünün ağırlığına dayanamayıp kaçmayı tercih ederek kurtuldular. Ancak ortadan kaldırılması şart olan Gazali’nin kesik başı sarayıma geldi. Oraya giden askerler henüz orduma katılmadan kullarım ile Rumeli askeri gaza niyeti ve hazırlıklarını tamamladı. Kısa sürede uzun mesafe katederek kâfir ülkesi ile ortak sınıra yakın mevkiden, Rumeli askerini seraskeri olan Ahmed Paşa ile gönderdim. Böğürdelen adıyla anılan kaleyi top ve tüfek ile tek hamlede fethetti. Ardından ordu-yı hümayun Ahmed Paşa’nın ordusuna katıldı. Sava nehri kenarı muzaffer askere ordugah oldu. Bir müddet nehri geçmek işiyle uğraşıldı. Binasının ayağı balıkların pençesinde olan ve kuleleri gökteki kuzey yıldızının ayağını öpen, insan gücüyle yapılması mümkün olmayan Belgrad Kalesi, padişaha Allah’ın yardımının ulaşmasıyla o zor surları kuşatıldı. Kuşatmaya, eski veziriazam, Osmanlı kanunlarının yüzünü gösteren aynası, büyük ve küçük bütün insanoğlunun işlerini gören, tedbir sahibi Pîrî Mehmed Paşa gidip, orayı ay ışığının halesi gibi kuşattı. Kâfirlerin diyarından olan Tuna ile Sava arasındaki Sirem Adası baştan başa yağma ve talan edildi. Adanın kapısındaki kaleler ve topraklar da alındı. Muzaffer olan askerlerden her nefer emniyete ve sınırsız erzak ve kâfir malı ile sevince kavuştuktan sonra Belgrad tarafına yöneldi. Kalenin her tarafı delik deşik olmuştu. İlk hücumda kale varoşu fethedildi. Sonra, ağırbaşlılık ve onur sahibi vezirim Mustafa Paşa kalede yerleşmiş olup, gece gündüz kâh akıl sahiplerine akıl verip, zor işlerin düğümünü çözdü, kâh sağlam top ve tüfek atışıyla savaş meydanının tozunu dağıttı. Kâfirler çeşitli hilelerle İslâm askerlerini defetmeye niyetlendikçe Paşa kendisine bağlı olanlarla birlikte direndi, kâfir topu ve tüfeğinin sarsıntısından sarsılmayıp metrisler yaptı. Esas kalenin bazı duvarlarını topla tahrip ve bazılarını intikam ateşinin kıvılcımlarıyla yaktı. Birkaç gün karşılıklı top ve tüfek atışlarıyla her taraf ateş içerisinde kalıp, atışlar sarsıntılara ve velvelelere sebep oldu. Askerlerden, cesurluk ormanının aslanları ve yiğitlik denizinin timsahları olan yeniçeriler, şimşek gibi kalenin yüksek burclarına çıkıp düşmanların hayatlarını yerle bir ettiler. Kaleye sığınmak onlara fayda vermedi. Müslümanlardan ölenler cennette Allah’a yaklaştılar. İki taraftan henüz hayatta olan kalabalık arasında şiddetli çatışmalar meydana geldikten sonra, düşman kendisinde direnme kuvveti ve savunma gücü kaldığını düşünmeyince kâfirlerden bir kısmı helak edici küfürden kurtulup, İslâm’ın gül bağının esintisiyle kalplerini kokulandırıp, iman yağmurunun damlalarıyla yüzlerini nurlandırdılar. Bazıları İslâmı kabulden çekinip cizye vermeyi kabul etmek üzere aman talebine teşebbüs ettiler. Ancak bunların bazıları krala, bazısı da İslâm diyarına gönderildi. Gerçi yüce kapımın hizmetçileri olan askerin kan damlayan kılıçları, bu inatçı din düşmanları ile kucaklaşmaya susamıştı. Ancak Peygamber’in şeriati ve kanunların gereği göz önüne alınıp, aman talep eden düşmanın katline din âlimleri cevaz vermediklerinden o aciz zümreye izin verilip hepsi İslâm vilayetlerinin ortalarına sürüldü. Asıl hedef, o sapıklıktan başı dönmüşlerin toplandığı yerin, doğru yoldan sapmışların başvurduğu merci olan gururlu kralın başaşağı edilmesi idi. Fakat bu diyarın namlı beyleri ve işbilir büyüklerinden soruşturulduğunda ‘vakit dardır, inşaallah geniş bir zamanda fırsat gözlenip intikam işi tamamlanır’ denildi. Bu yüzden muzaffer askerin dinlenmesi ve şükür edici memleketin şereflendirilmesi için hilâfet merkezi tarafına yönelindi.</p>

  <p class="sagnormal">1521 yılında, Belgrad ordugâhında yazıldı”.</p>

  <div class="clrb"></div>
</body>
</html>
