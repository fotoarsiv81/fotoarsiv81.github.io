<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kanuni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_77"><span class="calibre8">Şehzâde Bâyezid İsyanı</span><sup class="calibre9"><a href="../Text/kanuni_split_112.html#footnote-910-18" id="footnote-910-18-backlink"><span class="calibre8">[18]</span></a></sup></h2>

  <p class="normal1">Şehzâde Cihangir, Nahcivan Seferi sırasında ağabeyi Mustafa’nın öldürülmesinden duyduğu üzüntüden dolayı Halep’te ölmüştü. Şehzâde Cihangir’in ölümüyle Kanunî’nin hayatta iki oğlu kalmıştı; Anneleri Hürrem Sultan olan bu iki şehzâdeden biri, 1524’te doğan Selim, diğeri ise, 1526’da doğan Bâyezid’di. Bu iki kardeş mizaç itibarıyla birbirlerine tamamen zıt karakterdeydiler. Şehzâde Selim, içkiyi, eğlenceyi seven, mülayim bir yapıya sahipti. Şehzâde Bâyezid ise tam tersine cengaver, edip ve iyi bir siyaset adamıydı. Yeniçeriler ve annesi Hürrem Sultan, Kanunî Sultan Süleyman’dan sonra tahtın en büyük varisi olarak onu görüyorlardı. Şehzâde Bâyezid de kendisini ağabeyinden daha üstün ve tahtın varisi olduğu inancındaydı.</p>

  <p class="normal1">Şehzâde Bâyezid’in Düzmece Mustafa isyanısırasında ağır kalması nedeniyle isyanın tertipçisi olarak görülmesiyle Kanunî oğlunu cezalandırmayı düşündüyse de, Hürrem Sultan’ın araya girmesiyle bu fikrinden vazgeçti. Şehzâde affedilerek Kütahya Valiliğine gönderildi.</p>

  <p class="normal1">Şehzâde Bâyezid, ağabeyi Selim’i kendisine ciddi bir rakip olarak görmüyordu. Şehzâde Bâyezid, ilk iş olarak eskiden beri bu konuda teşviklerini gördüğü ve bir zamanlar lalası olan Mustafa Paşa’yla bağlantı kurdu. Lalasına çok güveniyordu. Ancak Lala Mustafa Paşa, bu sıralarda Şehzâde Selim taraftarıydı. Kütahya’ya gittiği sırada Şehzâde Bâyezid’i saltanatı ele geçirmesi konusunda teşvik etmesi de sinsi planının bir parçasıydı.</p>

  <p class="normal1">Lala Mustafa Paşa, bir mektup yazarak, Şehzâde Selim’in sarhoşluğundan, devlet idaresindeki kabiliyetsizliğinden bahsedip, eski efendisine sadakatini arzetti. Kendisi için düzenlenen bir komplodan asla şüphelenmeyen Şehzâde Bâyezid’ı bu mektup çok cesaretlendirmişti. Ağabeyi Selim’e bir mektup göndererek onu mücadeleye davet etti. Mektubun yanında, başörtüsü, peştamal ve yün eğirmek için kullanılan aletler de göndermişti. Amacı, ağabeyini isyana zorlamak, dolayısıyla büyük ağabeyi Mustafa’nın akıbetine uğratıp tahtın tek varisi olarak kalmaktı. Şehzâde Selim kardeşinin aşağılayıcı mektubunu ve hediyelerini alınca durumu babasına bildirdi. Lala Mustafa Paşa’nın ikili oynaması kardeşleri iyice birbirine düşürmüş, Kanunî Sultan Süleyman’ın Bâyezid’e karşı zaten tereddütlü olan güvenini iyice sarsmıştı. Tam bu esnada, Şehzâde Bâyezid’in en büyük destekçisi olan annesi Hürrem Sultan’ın ölümü, Şehzâde Bâyezid’i tamamen yalnız bıraktı.</p>

  <p class="normal1">Kanunî Sultan Süleyman, durumun daha kötüye gitmemesi için şehzâdelerin sancaklarını değiştirmenin en doğru hareket olacağını düşündü. Her birinin haslarına 300 bin akçe zam yaparak Şehzâde Selim’i Konya’ya, Şehzâde Bâyezid’i de Amasya’ya nakletti. Ayrıca, geçimsizliklerine devam ederlerse, her ikisini de tahttan mahrum bırakacağını ve tahtı kız kardeşinin oğlu Osman Şah Bey’e vereceğini söylediği rivayet edilir.</p>

  <p class="normal1">Şehzâde Selim, derhal babasına mektup yazarak teşekkürler ettikten sonra, yeni görev yerine gitti. Şehzâde Bâyezid ise, babasının tehdidine pek aldırış etmedi. Yer değişikliğini de tepkiyle karşıladı. O, bu tayini kendisine bir hakaret olarak kabul ediyor ve sancağından ayrılmak istemiyordu. Ancak, başka çaresi olmadığı için, “cennetten cehenneme yolculuk” olarak nitelediği yolculuğuna başladı.</p>

  <p class="normal1">Şehzâde Bâyezid, yolda çok ağır ilerliyordu. Ankara’ya geldiğinde, babasına bir mektup yazdı. Mektupta, kendisinin babasının kulu olduğunu, saygıda kusur etmediğini, buna karşın ağabeyi Selim’in sarhoş, gittiği her yerde kadınlarla gönül eğlendiren birisi olduğunu, kendisini sancağından uzaklaştırmanın Selim’in kendisine tercih edilmesi demek olduğunu ve bunun da adaletli bir padişaha yakışmayacağını, böyle bir hakarete maruz kalmaktansa ölmeyi yeğleyeceğini, hiç olmazsa Ankara’da kalmasına izin vermesini rica ediyordu.</p>

  <p class="normal1">Kanunî Sultan Süleyman oğlunun mektubuna cevap vermeyerek, Şehzâdeyi bir an önce sancağına ulaştırması için Dördüncü Vezir Pertev Paşa’yı gönderdi. Oğulları arasında ayrım yapmadığını göstermek için de Üçüncü Vezir Sokollu Mehmed Paşa’yı Şehzâde Selim’in yanına gönderdi.</p>

  <p class="normal1">Şehzâde Bâyezid’ın planları tutmamış, babasını ağabeyine düşman etmek isterken kendisine düşman etmişti. Babasının, gönderdiği mektuba cevap vermemesi, şehzâdeyi iyice çileden çıkardı. Durumun tamamen kendi aleyhinde olduğunun farkındaydı. Bu yüzden yol boyunca yanına yevmlü adı verilen çok sayıda paralı asker topladı. 21 Aralık 1558’de Amasya’ya ulaştı. Ancak orada da asker toplamayı sürdürdü.</p>

  <p class="normal1">Kanunî Sultan Süleyman, Şehzâde Bâyezid’in topladığı askerleri dağıtmayı başaramayınca, Şehzâde Selim’e haber göndererek asker toplamasını istedi. Sokollu Mehmed Paşa’yı da onun yardımına gönderdi. Bu esnada Şehzâde Bâyezid’in sancağından çıkmasını isyan kabul ederek katli için fetva istedi. Şehzâde Bâyezid, Şeyhülislâm Ebussuud Efendi ve bazı din adamlarının verdikleri fetvalarda “padişahın itaatinden çıkıp kaleler ele geçiren, halka mal satıp cebren alan ve asker toplayan bir asi” olarak suçlanıyordu.</p>

  <p class="normal1">Kendisi için verilen fetvayı öğrenen Şehzâde Bâyezid, artık bu işten dönüş yolu olmadığını anladı. Yaklaşık 30 bin adamıyla Amasya’dan Konya’ya doğru ilerledi. Kardeşinin üzerine geldiğini gören Şehzâde Selim, derhal durumu babasına bildirerek yardım istedi. 30 Mayıs 1559’da Konya’da yapılan savaşta, Şehzâde Bâyezid kahramanca savaşmasına rağmen, mağlup oldu. Birlikleri dağılınca süratle savaş alanından kaçarak Amasya’ya geri döndü. Yanına oğulları Osman, Orhan, Mahmud ve Abdullah’ı alarak 7 Temmuz’da Amasya’dan ayrılıp, İran’a doğru yola çıktı.</p>

  <p class="normal1">Şehzâde Bâyezid’in yenilgi haberi, aksi bir durumda Anadolu’ya hareket etmek için ordusuyla Üsküdar’da bekleyen babasına ulaştı. Şehzâde Bâyezid, kaçarken babasına bir mektup yazmış ve Amasya Müftüsü Muhiddin Cürcani ve Vaiz Hayreddin İcadi’yi de babasını ikna etmeleri için aracı olarak göndermişti. Ancak aracılar af isteklerinden bir sonuç alamadıkları gibi, şehzâdenin mektubu da Lala Mustafa tarafından ele geçirilip padişaha ulaşmadan imha edilmişti.</p>

  <p class="normal1">Kanunî Sultan Süleyman, doğu eyaletleri sancak beylerine, sınırları aşmadan, ölü veya diri şehzâdeyi yakalamaları için fermanlar gönderdi. Şehzâde Bâyezid hızla ilerliyordu. Sınırı aşmak üzereyken yaşadığı bir zorluk sırasında Erzurum valisinden yardım gördü. Sınırda kendisine yetişen bir kısım Osmanlı kuvvetlerini yendikten sonra İran’a sığındı. Padişahın emrine itaat etmeyip şehzâdeye yardım eden Erzurum Valisi Ayas Paşa idam edildi.</p>

  <p class="normal1">Şehzâde Bâyezid, İran’a vardıktan sonra babasına bir mektup daha yazdı ancak bu son mektubu Kanunî’ye ulaşmadı<sup class="calibre9"><a href="../Text/kanuni_split_112.html#footnote-910-19" id="footnote-910-19-backlink">[19]</a></sup>:</p>

  <p class="normal1">“Yalvarma ve binlerce yanıp yakıcı niyazdan başka, o kullarını iltifatlandıran ve başını yukarı kaldıran padişahın çinkoya benzeyen ayak topraklarına yüz sürdükten sonra, bağlılık eserleri gösteren kullarının arzı budur ki; Eğer o lütfu ve insaniyeti, halkı ve âlemi kuşatan müşfik ve âdil şehinşah Allah rızası için, bu şevk gösteren, arzulu kullarının macera ve olayından, şiddet alâmetlerinden sormak lütf edilir ve uygun görülürse, her ne kadar dilin söyleyişi ile ifadeye imkân ve kalem ile yazmaya yetenek ve güç yoksa da, rahatsızlık sebebi olmaması için, bu değersiz mutluluk arsasından kısa bir şekilde, küstahca beyan olunur. Bundan önce Allah’ın takdiri ve nefsin düşüncesizliği ile ortaya konulan hatamızın özürü için devletli ve saadetli padişahımın mübarek ayaklarına birkaç kez bağlılık mektupları ile adamlar gönderilip, âlemin tavaf ettiği lütfundan af ve merhamet talebi ve şefkat ricasında bulunup, ihsan haberini umarak beklemekteydim. Bu sırada kardeşim Selim Han, Vezir Mehmed Paşa ve Rumili beylerbeyisi gelip, ülkede olan diğer beylerbeyiler ve askerler etrafımızı kuşatttı. Zarar vermeyi kastettiklerinden, Amasya’da durmaya kesinlikle imkân olmadığı gibi, başka bir yere gitmeye de güç yoktu. Yüce Allah’tan başka dayanağım ve sığınacak yerim kalmadığından zorunlu olarak kalkıp oğullarım Orhan, Osman, Mahmud ve Abdullah kulcağızlarını yanımıza alıp, asker yetişmeden olur da lütfu ve insaniyeti çok olan devletli padişahımdan afv ve lütuf, merhamet ve şefkat müjdesi gelir diye umarak, sırf gelecek askerlerden biraz uzaklaşmak için Tokat tarafına çekildik. Oraya kadar bir haber gelmedi. Askerin yetişmesine iki-üç menzil kaldı. Aralıksız yürüdük. Basmayı kararlaştırdıkları kesin olup, gerektiği için çaresiz Erzurum tarafına yönelindi. Sınıra yaklaşıldığında Erzurum beylerbeyisi mektup ve adam gönderdi. Benim devletli ve saadetli padişahıma isyan ve taşkınlığım olmayıp, saadetli ayağının toprağına yalvarış mektupları göndermiştim. Galiba yollar açılmış olduğundan gelmedi. Askerler her taraftan üzerime saldırdığından tedbir olarak bu tarafa geldim.</p>

  <p class="normal1">“Sen de durumumu, bağlılığımı ve boyun eğdiğimi, eserleri adâlet olan eşiğe arz ediver” diye rica eylediğimde, o da: “Arayı düzeltmek dine ve devlete uygundur. Ola ki, fitne ve ümitsizlik aradan giderile” diye arz etmeyi taahhüt etti. Kulunuza da haber gelinceye kadar beklemek düşüncesi ile Pasin sahrasına varıldı. Saadetli padişahım ve sultanımın merhamet ve şefaati haberini beklemek üzere iken ansızın Diyarbekir, Karaman ve Sivas beylerbeyisi, kaçınılmaz kaza gibi yetiştiler. Erzurum Beylerbeyisinin söz verdiği üzere arz etmesine engel olup, onu da kaldırdılar. Van kulları ve diğer buldukları askeri toplayıp, ansızın bu kulunuzu basmak için üstüme hücum ettiler.</p>

  <p class="normal1">Yüce Allah’ın yardımıyla, zorunlu olarak kalkılıp yine uzaklaşmak için dağlara çekildik. Meskun mahallerden ayrıldık. Akşam karanlığı çöktü. Büyük dağlara, sarp geçitlere ve vadilere uğradık. Yabancı vilayet, özellikle karanlık içinde, nereye ve ne tarafa gidildiği bile bilinemeyip, karanlıkta top gibi sabaha kadar sersem ve düşkün halde dolaştık. Sınırsız sıkıntı ve sonsuz zahmetle ertesi ikindiye kadar serseri bir şekilde gidildi. Ola ki, arkamızda olan askerler dönmüş olalar diye bir yerde konaklanmaya niyet edildi. Kurtulmak üzere iken âsîler gibi olup, yetişip yine ulaştılar. Bu kulunuz yine karşılık vermeyip kalkıp önlenden çekildim. Üç gün üç gece aralıksız kovalayıp, Âlemlerin Rabbi Allah bilir, nice yerlerde pusuya düşürmek, başka hazırlıklarla o askere türlü zarar ve ziyan vermek mümkünken, iş çıkmaz yere girmesin diye halkımıza savaş için izin verilmedi. Hemen oradan ileri çıkıp, savaşanların zararlarını gidererek önlerinden savulup bu şekilde ister istemez Sa’d Çukuru’na kadar kovaladılar.</p>

  <p class="normal1">Orada Sa’d Çukuru hakimi olan Şahkulu Sultan durumu bildiğinden, yanında olan askeri ile karşılamaya gelip Revan adlı kasaba yanındaki çayıra kondurarak Şah’a arz eylediler. O da bazı hanlar ve sultanları tayin ederek, onları hediyelerle karşılamaya gönderdi. Revan’dan kalkıp, Nahcivan’a, oradan Tebriz’e geldik. Birkaç gün orada kalınıp, sonra Kazvin’e vardık. Şah ile buluşmak gerekti.</p>

  <p class="normal1">Şimdi benim devletli ve saadetli padişahım ve sultanım. Ben kulun Amasya’dan kalktığımızda, bu diyara kasten ve kendi irademle gelmedim. Hiçbir zaman aklıma da gelmemişti. Ancak o beylerbeyiler, ben kulunuza ve yakınlarım olan kulcağızlarınıza göz göre göre zarar vermek kasdıyla üzerime musallat oldular. Asla arkamızdan ayrılmayıp, zorla saadetinizin gölgesinden sürüp bu gurbet diyarlarına düşürüp, açık bir zulüm ve büyük bir haksızlık ettiler.</p>

  <p class="normal1">Osmanoğullarından değil, Âdem devrinden beri bir kişiye olmuş değildir. Eğer sınırdan içerideyken yetişselerdi ve başlarının korkusundan yüce fermanınıza uyup ulaşsalardı, ne söylenirdi. Uygunluğu vardı. Ama sınırdan dışarıda olup yüce Allah’ın yardımıyla zafer kazanamayacakları açık ve bilinir iken, tedbir faydasız, bizi kaldırıp, peşimize düşüp, Sa’d ülkesine kadar kovalayıp, yabancı memleketlere düşürüp avare ve serseri, cümle âlem içinde bu şekilde aşağılamaya ve perişan etmeye sebep neydi. Ne diyelim.</p>

  <p class="normal1">Bu konunun ödülünü padişahımın tam lütuf ve merhametlerine havale eyledim. Umulur ki, saadet göstergesi zatlarına layık olan her ne ise yerine getireler. Şu anda bu kullarınızın daha önce yaptığım özür, tövbe ve af dileme, söz verme ve yemin, inanıldığı üzere geçerli ve sabittir. Saadetli padişahım tarafına önce ve sonra, gizli ve açık, zerre kadar küçük isyan ve taşkınlığım, Allah’a sığınırım, tahtınız ve saadetli hükümetinize zarar ve ziyan vermek gibi kötü niyetim yoktur. Bu vilayete fitne ve keder, karışıklık ve şer çıkarma niyetiyle gelmedim. Nasıl sevk edildiğimi saadetli ayağınızın toprağına bildirdim. Onsekiz bin âlemi gizli yokluktan var eden Allah’ın birliği ve büyüklüğü hakkı için, Kâinat Serveri’nin peygamberliği ve kudreti için, bütün büyük peygamberler ve büyük velilerin ruhları için açıkladığım üzere sözümde doğruyum. Kalpten, samimi olarak yemin ederim. İnanılması lütuf ve merhametinize aittir. “Şahit olarak Allah yeter!” Eğer kalbimde bulanıklık ve kötü niyet olsaydı, Amasya’da kaldığım zaman izleri ve belirtileri ortaya çıkardı. Hatta Erzurum’a gelince, mümkün olduğu kadar, bir yol ile adaleti koruduğum şerefli bilgileri dahilindedir. Eğer kötü niyet sahipleri tersini arz eyledilerse, daha önce de olan ziyan, sırf kardeşime bulaşan hararet vasıtasıyla nefsin düşüncesizliği, şeytanın şaşırtması ile kötü iş kötü yol olup, hata yol buldu.</p>

  <p class="normal1">Benim saadetli padişahım. Düşmez, sürçmez ve yanılmaz bir Allah. O konuda da ne kadar pişman olduğum hazret-i Allah’a malumdur. Vallahi ve billahi Şah’ın yaptığı ağırlama gözüme görünmeyip, gece gündüz devletli ve saadetli padişahımın sevgi ve muhabbeti, yardım lütfu, düşünce ve hayali gözümden ve gönlümden çıkmayıp, kalbimde nakşedilmiş olup, vardır. Bu diyarda tam bir şekilde vahşet, dehşet ve nefret edip, gurbet ve ayrılık canıma yetti. Bütün gün işim ağlama, sızlama olup, gam ve kederden, ıztırabdan gözlerim kan dolmuş, yaşım Nil ve Ceyhun olmuştur.</p>

  <p class="normal1">Zamanın olaylarına yetişemeyen hiçbir şey bilmezmiş. Oğlancıklar, kullarınızın, o saldırıda ve karanlık içinde, dağ ve geçitlerde kâh aç kâh susuz çektikleri sıkıntı ve zahmeti anlatmak mümkün değildir. Şiddetten sonra Ferec hikâyesi bunların çektiklerine oranla bir örnek olup şu anda da yuvadan ayrı düşmek hasret ve ayrılık canlarına yetip gece ve gündüz işleri feryat ve figandır. “Acaba devletli padişahımıza biz ne yaptık ki, böyle öfkelenip, gazap edip memleketinden sürdü” diye dillerine tespih etmişlerdir.</p>

  <p class="normal1">Şimdi benim devletli, merhametli, lütuf ve ihsanı çok padişahım ve sultanım. Hatamı bildim, suçumu itiraf ettim. Özellikle zamanın olayları ve çeşitli hallerle dolu feleğin hadiseleri bu kulunuzu gaflet uykusundan uyandırıp, tecrübe ve sıkıntı, dert potasında tam ayar etti. Benim ettiğim küstahlığa bakmanız ….. başına ve oğlancıkların hasretlerine merhamet ve şefkat ile saadetli padişahımdan başka bir sancak, memleket ve zam istemem. Sırf af lütfunla, yine sancağımla yetinirim.Yüce Allah’ın izzeti ve büyüklüğü hakkı için, insanoğlunun seçkini, peygamberlerin sonuncusu Muhammed Mustafa’nın –Allah’ın selamı üzerine olsun- kutsal ruhu, tüm peygamberler, veliler, takva sahipleri, büyük arş ve levh-i kalem için, Kâbe-i müşerrefe ve Medine-i münevvere izzeti için, haccda ve Arafat dağında tevhid ehlinin ve Allah’a yakın meleklerin söyledikleri: “Lebbeyk Allahümme lebbeyk” hürmeti için, büyük ecdadının temiz ruhları için, yine mübarek, aziz, şerefli başınız için, iki cihan övüncünü bu konuda şefaatçi kıldım; Onların şefaatlerini kabul edip ben kulunuzun suç ve günahına af çizgisi çekip, suçumuzu bağışlayıp bu ayrılık ve hasret diyarında komayın. Yine lütuf ve merhamet, iltifat ve şefkat bağı ile bu kış yine mekanımıza çekip götürmeye lütuf ve yardım buyurula.</p>

  <p class="normal1">Hazreti Peygamber Safiyullah Âdem –Allah’ın rahmeti ve selâmı üzerine olsun- insanın atası olup, bunca keramet ile Allah’ın dergahının makbulü iken, insanlık vasfı gereğince hata yapıp, dalalete düşmesi sebebiyle Yüce Kudret Sahibi’nden ayrı düşüp, sonunda hatasını itiraf edip, …… diye yalvarıp, özür dileyip, günahı terk edip, af dilediği için azap içinde kalmış ve sonra yakınlaşmıştır. Saadetli padişahım da, ettiği gaza ve cihadı kadar, din ve devlet düşmanları, İslâm ehline felaket ve zarar vermişlerken bir kere aman dilemekle şehinşaha yakışır acıma duyguları ortaya çıkıp affetmişlerdir.</p>

  <p class="normal1">Ben kulun da, insanlık vasfı ile bir hata ezelî takdir ile meydana geldi. O zamandan beri içten tövbe ile tövbe ederim. Umulur ki, …… dileğince şaha yakışır lütuf ve ihsanlar meydana getirip, ben kuluna ve yakınlarıma merhamet ve şefkat edip, aff ve lütuf buyurula.</p>

  <p class="normal1">Ama, benim devletli sultanım, lütuf ve merhameti bol padişahım. Ne olsa da ben kulunuz saadetli sultanım gibi yedi iklim padişahının oğlu ve kuluyum. Saadetli ayak toprağınıza yüzler sürüp, yalvarma ile ricam budur ki, halk ve seçkinler arasında övünç ve itibar sebebi için yüce, kutlu nameniz ile beylerbeyi veya bir güvenilir kulunuzu tayin edip, gönderilmeye lütuf ve ihsan buyurula. Geldiği zaman, bir an geciktirilmeyip, şerefli emriniz üzere geri dönüp sancağımıza gideriz. Şimdiye değin çoktan adam gelmesini rica ederdim. Şöyle ki, saadetli padişahım, tam lütuflarında acele olarak bu tarafa bir güvenilir kullarını göndereler. Rahman olan Allah izin verirse, Şah da rızamıza müsaade edip, bekletmeyip göndermesi kesindir.</p>

  <p class="normal1">Ümidim budur ki, bu kulunuzu inandırıp, yüce ahidnameniz ile acele üzere bir güvenli kulunuzu gönderip, yetiştirmeye lütuf buyurula. Vardığımda ömrüm oldukça devletli padişahımın şerefli rızaları üzere olup ve kardeşim Selim Han ile de yüce fermanınız üzere barışıp dostluk ve iyi geçinme üzere saltanatlarının ve hilafetlerinin devamı duasıyla meşgul oluruz, Rahman olan Allah izin verirse.</p>

  <p class="normal1">Şu andan sonra, doğru bağlılık, kulluk ve hizmet nasıl olur, şerefli gözleriyle göre. Eğer istersen eziyet, istersen ihsan senindir, ne diyeyim. Bakisin, ferman senindir. Daima, saltanat bahçeleri, mekânın şahit olunan varlıksız zamanı, ihsanı taşan padişaha verilmiştir”.</p>
</body>
</html>
