<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kanuni</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_23"><span class="calibre8">Şah Tahmasb’a Gönderilen Tehdidnâme</span></h2>

  <p class="normal1">İkinci Bâyezid’ın saltanatının son döneminde, 16. yüzyılın hemen başlarından itibaren doğuda kurulan Safevî Devleti, Osmanlılar için son derece ciddi bir tehdit oluşturmuştu. 1500 yılında Erzincan dolayına gelip Anadolu’daki yandaşlarını yanına toplayarak Orta Anadolu’da uygun siyasi şartlardan istifadeyle asıl ihtilalini burada yapmak isteyen fakat İkinci Bâyezid’in aldığı etkili tedbirlerle bunu gerçekleştiremeyince Tebriz’e yönelen Şah İsmail, 1501’de Akkoyunlu Hükümdarı Elvend Mirza’yı Şürur’da yenip Tebriz’e girdi ve burada devletini kurdu. Ardından Fars, Kirman, Rey, Yezd ve Bağdad’ı ele geçirerek bölgenin en önemli gücü hâline geldi.</p>

  <p class="normal1">Akkoyunlu Devleti’nin yıkılışıyla Anadolu’nun doğusunda ortaya çıkan iktidar boşluğundan faydalanma arzusu tarafları kaçınılmaz olarak karşı karşıya getirecekti. Bir süre sonra Safevîler ile Osmanlılar Doğu ile Batı arasında binlerce yıldan beri süregelen Anadolu’ya hâkim olma mücadelesinin yeni tarafları oldular.</p>

  <p class="normal1">Şah İsmail liderliğinde Safevî Devleti’ni kuran Türkmenler Antalya, Maraş, Amasya, Sivas ve Tokat gibi Anadolu’nun çeşitli bölgelerinden, Erdebil şeyhlerinin davetine uyarak İran’a gidip, bölgedeki Akkoyunlu hâkimiyetini yıkan Anadolu Türkleri’ydi. Ustacalu, Rumlu, Tekelü, Dulkadir, Varsak gibi Anadolulu aşiretler Safevî Devleti’nin asli unsurlarıydı. Şah Abbas’a kadar Safevî ordusu nerdeyse bütünüyle bu aşiretlere mensup birliklerden oluşmaktaydı.</p>

  <p class="normal1">Anadolu’da yaşayan Safevî taraftarı Türkmenler’in tamamı değil, yalnızca bir kısmı İran’a gitmişti. Şah İsmail, haleflerinin de devam ettirecekleri bir politikayla, gerek yeni insan gücü kazanmak ve batıya doğru genişlemek, gerekse rakiplerini, yani Osmanlıları zayıflatmak için Anadolu ile daha fazla ilgilenmeye başladı.</p>

  <p class="normal1">İki devlet arasındaki gerilimin bir diğer önemli sebebi, ipek ticareti üzerindeki hâkimiyet mücadelesiydi. Tebriz ile Bursa arasında yoğun bir kervan ticaretine konu olan ipek hem Osmanlı hem de İran ekonomisinin en önemli gelir kaynaklarından birisiydi. Benzer bir mücadele Safevîler’den önce İran’a hâkim olan Akkoyunlular ile Osmanlılar arasında da yaşanmıştı.</p>

  <p class="normal1">Safevî tehlikesinin büyümesi ve yaşlı bir padişah olan İkinci Bâyezid’in Şah İsmail ile mücadele edememesi Osmanlı İmparatorluğu’nda bir taht değişikliğine sebep olmuştu. Yavuz tahta geçip, kardeşlerini ortadan kaldırdıktan sonra Şah İsmail’in üzerine yürümüş ve 22 Ağustos 1514’te Çaldıran Savaşı’nda Safevîler’i mağlup etmişti. Şah İsmail, bu mağlubiyetten sonra Osmanlı Devleti’nden uzak durmuştu. Şah İsmail’in 1524’te ölümü üzerine yerine 10 yaşındaki oğlu Şah Tahmasb geçti. Osmanlı yönetimi, bu dönemde Avrupa’daki gelişmeler daha öncelikli olduğu, doğudan bir tehlike görülmediği, İran seferleri de çok meşakkatli ve genellikle kesin sonuçlar alınamadığı için İran’daki bu taht değişikliğinden isitifade etmeye çalışmadı. Ancak Nişancı Celâlzâde’nin yazısıyla Şah Tahmasb’a şu tehditnâme gönderilmişti<sup class="calibre9"><a href="../Text/kanuni_split_112.html#footnote-910-5" id="footnote-910-5-backlink">[5]</a></sup>:</p>

  <p class="normal1">“Tahmasb Bahadır, uyulması vacip olan fermanım elinize ulaştığında bilesiniz ki, bundan önce merhum babam Sultan Selim Han ahirete göçtüğünde padişahlık mülkü ve hilafet tahtı bana kaldı. Sınırsız Osmanlı memleketi ve enine boyuna korunmuş bütün iklimler gücümün kabzasında, fermanımın pençesinde tutulmuş ve zabtedilmiştir. Padişahlar saadet kapımın toprağına yüz sürmüşler, cihanın sığınağı dergâhıma kulluklarını göstermişlerdir. Şimdi sen dahi kahramanlık kasırgasının vuruşu, dehşetli ezici gücümün cezalandırmasından zerresini görüp, ruh kuşunun ecel şahininden ve yüksek uçan doğan kuşundan kurtulmuş, vücuduna ok saplı avım idin. Savaş meydanında geniş cihan başına dar görünmüş, düşman avlayan yiğitlerin narası, top ve tüfek velvelesi, telaşa kapılan mutsuz varlığını ve rehberi şeytan olan askerini sersem etmişti. Ancak yüce soylu atalarımın övülmüş tabiatlarında, olgun insanlık ve sınırsız acıma ve bol şefkat merkezlenmiş olup, kaçanı kovalamak, zayıf düşeni öldürmek âdetleri olmayıp, pisliğe bulaşmış varlık noktanı askerimin parlak kılıçlarıyla zaman sayfasından kazımak mümkün iken, göz yumup, olanca hazinelerin yağma ve mamur vilayetlerin talan edilmiş, uğursuzluk gösteren bayrağının altında toplanan dinden çıkmış kavmin gazilerin kılıçlarına azık olmuştu. Eğer asi huylu, sapkın kafanda zerre kadar yiğitlik olaydı, çoktan helak olurdun. Böyle lütfumuza uygun düştü ve kılıcımız altında can kurtarmana aman verildi. Niçin cihanın sığınağı dergâhımıza, göklerden farkı olmayan divanıma adam gönderip kulluk arzetmedin? Bu eksik akılla gururun, sapıklık dairesinden ayrılmaman, inşaallah benim de yakında Şark diyarına yönelmeme sebep oldu. Otağımızın Tebriz topraklarına, belki İran memleketlerine; Turan ve sair Semerkant vilayeti ve Horasan’a kurulması kararlaştırıldı.</p>

  <p class="normal1">Bu zamana kadar geciktirilmesine Osmanlı topraklarının ucunda, Macar ve Frenk kâfirleri elinde olan Belgrad ve Rodos gibi büyük kaleler sebep oldu. Bu kalelerin her biri zamanın tuhaflıklarındandı. Kurtarılmaları için, tam donatılmış, düşman avlayan askerlerle üzerlerine gidildi. Rum şahbazlarının hücumuna dayanamadılar. Her biri az zamanda fethedilerek, kiliseleri İslâm halkının cami ve mescidleri olup, küfür ve sapık ayinleri tersine dönderildi.</p>

  <p class="normal1">Şimdi haberin ola ki, seferim senin üzerine yönelip, rehberi zafer olan askerimin zaferle sonuçlanacak hücumları senin vilayetinedir. Daha önce savaş durumu, huylarından razı olunan nâmdar yiğitlere tenbih edilmiş, sana da bildirilmişti. Şöyle bil ki, ulu dağlar gibi, kalabalık güruh, vilayetine girip memleketini yağma etmeden, sapkınlık tacını başından çıkarıp atalarının yoluna uyarak abdal gibi keçe giyip, dervişlik zaviyesine ve alçaklık tekkesine çekilip naiplerime uyarsan devlet ve mutluluk senin olur. İyilikten başka bir şey görmezsin. Aksi hâlde Firavun gururu ve Nemrut böbürlenmesi şâki yaratılışından ayrılmazsa, sapıklık yoluna gidici olursun. İnşaallah çarpışmaların sesleri, askerin mızraklarının vereceği sıkıntı ve yıldırım gibi çakan topların sesi sana ulaştığında neye uğradığın biline. Şöyle ki, karınca gibi küçük olup yer deliğine girsen, avcı kuş gibi olup yüksekte uçsan dahi seni bırakmayıp, Allah’ın yardımıyla dünya toprağını senin pis varlığından temizlerim. Sözü dinlenen güçlü fermanıma cevap gönderip, erkeksen vaktine hazır olasın. Vesselam”.</p>
</body>
</html>
