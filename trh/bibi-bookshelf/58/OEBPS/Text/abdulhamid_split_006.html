<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abdulhamid</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">III</h1>

  <p class="normal">1293/1877 senesinde toplanan ilk Osmanlı Meclis-i Mebusan’ı azasından bir haylisi babamın dostu ve ahbabı olduklarından sık sık evimize gelirler, memleketin selametine dair konuşmalarda bulunurlardı.</p>

  <p class="normal">Bir gün Edirne saylavı Rasim, Selanik saylavı Mustafa, Halep saylavları Cabirîzade Nâfi<sup class="calibre3"><a href="../Text/abdulhamid_split_039.html#footnote-581-26" id="footnote-581-26-backlink">[26]</a></sup> ve Bakîzade Hüsnü<sup class="calibre3"><a href="../Text/abdulhamid_split_040.html#footnote-581-27" id="footnote-581-27-backlink">[27]</a></sup> ve Meclis-i Mebusan ikinci kâtibi ve stenoğrafi Antepli Arif<sup class="calibre3"><a href="../Text/abdulhamid_split_041.html#footnote-581-28" id="footnote-581-28-backlink">[28]</a></sup> Beyler bize gelmişlerdi.</p>

  <p class="normal">Nuruosmaniye Caddesi’nde açtığı dükkânda hocalık ve falcılık etmekte olan Ebü’l-Hüda Efendi’nin -yukarıda yazdığım gibi- sabık Hicaz Valisi Halet Paşa delaletiyle saraya çatmış olması mevzubahis oldu. Babam bu adamın aslını neslini, tercüme-i hâlini Halep saylavlarından sordu.</p>

  <p class="normal">Halep saylavı Bakîzade Hüsnü Bey şu malûmatı verdi:</p>

  <p class="normal">“Mehmed Ebü’l-Hüda Efendi, Halep vilâyetine bağlı elli altmış evli küçük bir köy olan Han Şeyhun’da doğmuştur. Babası Sayyadizade Şeyh Hasan Efendi o köydeki Rufaî tekkesinin şeyhidir. Bu köy halkı, erkek kadın cümlesi Rufaî tarikatına mensuptur.</p>

  <p class="normal">Suriye ve Halep vilâyetinde bulunan derviş tekkelerinin onda sekizi, bu dervişlerin de yüzde sekseni Rufaî tarikatının Sayyadî koluna dâhildirler. Han Şeyhunlular da, başka Rufaîler gibi vücutlarına neşter saplayarak, kılıç ve kama vurarak, ateş ve cam parçaları yiyerek birtakım maharetler gösterirler. Yılan ve akrep gibi zehirli haşaratı elleriyle tutarak, koyun ve ceplerine koyarak gezerler, ellerindeki mazharları<sup class="calibre3"><a href="../Text/abdulhamid_split_042.html#footnote-581-29" id="footnote-581-29-backlink">[29]</a></sup> çala çala, bilhassa harman mevsimlerinde köylerde dolaşıp zahire toplar ve bununla bir sene geçinirler.</p>

  <p class="normal">Şeyh Hasan Efendi ve tekkesine, gerek Han Şeyhun ve gerek civar köyler halkı son derece mutekit olup çok hürmet ve riayet eylediklerinden, bir hastaları, göç bir işleri, arzu edip de elde edemedikleri bir şeyleri olduğu zaman oraya adak yaparlar, hastam iyi olursa, filân işim yoluna girerse tekkeye bir kurban götürürüm, şunu veririm, diye vaat ederler, koyun, kuzu, yağ, bal, peynir gibi hediyelerini eksik etmezler.</p>

  <p class="normal">Hakikatte çok iyi huylu, sakin tabiatlı, saf yürekli, misafirsever, eli, kapısı açık, dini bütün bir adam olan Şeyh Hasan Efendi herkesin saygı ve itibarını kazandığı gibi Halep ileri gelenlerinden birçoğunun sevdikleri dostları, ahbabı olduğundan ara sıra Halep’e gelir, onlar tarafından da epeyce yardım görür.</p>

  <p class="normal">Büyük oğlu Ebü’l-Hüda Efendi on dört, on beş yaşlarına yetiştiği sırada artık ihtiyarlamaya başlamış olan babasının yerine, tekkeye zahire ve başka yiyecekler toplamak üzere, birkaç dervişi ile beraber köy köy, harman harman dolaşmaya başlamıştı. Kendisi sevimli ve sesi çok güzel olduğu cihetle okuduğu kasidelerle bütün köylülere tesir eder ve salyanı fazla yapardı.</p>

  <p class="normal">Babasıyla beraber Halep’e geldikçe büyük zekâsı, sevimliliği, güzel sesi ve bilhassa Rufaî dervişlerine mahsus silâh ve ateş oyunlarındaki fevkalâde mahirliği ile herkese kendini sevdirmişti. İlim tahsiline, okuyup yazmaya çok istekli bulunduğundan köy hocasından yazıp okumayı öğrenmiş, “Emsile” ve “Bina”yı okumuş, bir derecelere kadar tenevvür etmişti. Velhasıl başka köylü dervişler gibi cahil değildi.</p>

  <p class="normal">İki sene evvel Halep Nakibü’l-eşraf kaymakamı Süyûtîzade Seyyid Rıza Efendi vefat etmişti. O sıralarda Halep’te bulunan Ebü’l-Hüda Efendi, sâdattan bulunduğuna güvenerek o vazifeyi almak üzere İstanbul’a gelmeye karar verdi ve bu kararını bazı dostlarına söyleyerek onların bu hususta ne düşündüklerini sordu. Reylerini anlamak istediği zevat da bunu münasip gördüler.</p>

  <p class="normal">Lâkin en müşkül mesele para işiydi. Yol parasını ve İstanbul’da bir müddet geçinmesini temin edecek kadar parayı aralarında toplayıp vermek suretiyle bu güçlüğü ortadan kaldırdılar.</p>

  <p class="normal">Ebü’l-Hüda Efendi, Halep’e gelip gittikçe, aslı bir Türk olan ve baklavayı çok sevdiği cihetle şeyh baklava diye tanınan Rufaî şeyhi Ali Efendi’nin tekkesine misafir olduğu gibi Türk memurlarla da münasebette bulunduğundan oldukça Türkçeyi öğrenmiş, Türk diliyle derdini meramını anlatabilmek kudretini kazanmıştı.</p>

  <p class="normal">İstanbul’a geldikten sonra büyük zekâsı, kuvvetli hafızası sayesinde Türkçesini gereği gibi ilerletmiştir. Bundan sonrası sizce de malûmdur.”</p>

  <p class="normal">Şeyh Ebü’l-Hüda Efendi, yukarda yazdığım gibi Abdülhamid’e çatıp saray şeyhi olunca ilk işi, aylarca Bab-ı Meşihat’a gidip geldiği, bu kadar çalıştığı halde kendisi için alamadığı Halep Nakibü’l-eşraf kaymakamlığı, vazifesini babasına verdirmek oldu. O zaman şeyhülislâm bulunan Üryanizade Esad Efendi’ye bu husus için gönderdiği adam, tayin emrini beraber getirdi.</p>

  <p class="normal">En adi bir işin çıkarılması için haftalarca ve belki aylarca gidip gelmek, uğraşmak, yalvarıp yakarmak lâzım olan şeyhülislâm dairesinden bu emrin bir saat zarfında yazılıp verilmesi Şeyh Efendi’nin, saraya çatmakla kazanmış olduğu nüfuz ve ehemmiyetin derecesini gösterir.</p>

  <p class="normal">Herkes hünkârın yeni şeyhine çatmak, hoş görünmek ve o sayede bir külâh kapmak hevesine düşmüştü. Vükelâ, valiler, mutasarrıflar, bütün memurlar onu memnun etmek için âdeta yarışa çıkmışlardı. Bu cümleden olarak Halep’teki Rufaî tekkelerinin en fazla vakfı ve iradı olanının meşihatı, vilâyet evkaf idaresi tarafından babası Şeyh Hasan Efendi’ye tevcih olundu. Bunun üzerine Şeyh Hasan Efendi ve ailesi Han Şeyhun köyünü bırakarak Halep’e geldiler. Geçinmek için köy, köy, harman harman dolaşarak zahire toplamak ve hediye ve adak beklemek ihtiyacından kurtuldular.</p>

  <p class="normal">Saray şeyhi unvanıyla Yıldız Sarayı’na yerleştiğinden itibaren bir sene sonuna kadar yalnız padişaha gizli gizli ders vermekle, kâh Hazreti Peygamber ve kâh Seyyid Ahmed er-Rufaî tarafından vekâlete akıl hocalığı edip hatt-ı hareket tayin etmekle iktifa eden, ekşiye tuzluya karışmayan şeyh, etrafına toplanan birçok dalkavukların, ondan yardım görmek, bir fayda elde etmek için İstanbul’a koşan Halepli, Şamlı, Mısırlı menfaatperestleri telkin ve teşvikleri ile baştan çıkmış, üstüne hiç gerekmeyen, kendisine ufak bir suretle bile ilgisi olamayan işlere burnunu sokmaya, adamları, mensupları için devlet dairelerini tavsiyelere boğmaya başlamıştı.</p>

  <p class="normal">En ziyade ve sık sık müracaat ettiği Şeyhülislâmlık, Dâhiliye, Maarif ve Evkaf-ı Hümayun Nezaretleri ile Rüsumat ve Şehremanetleri idi. Birçok adamlarını, mutasarrıf, kaymakam, kadı ve evkaf müdürü tayin ettirdi. Bir hayli Araplara, hususiyle Halepli ve Mısırlılara rütbeler, nişanlar verdirdi. Babasıyla beraber Halep’te bulunan küçük kardeşi Abdürrezzak Efendi’yi İstanbul’a getirterek Meclis-i Kebir-i Maarif’e aza yaptırdı. Cemiyet-i Rüsumiye, Maarif Nezareti Meclis-i Kebiri, basılacak kitap ve eserleri sansür ederek izin vermek vazifesiyle iştigal eden encümen teftiş ve muayene ve Şehremaneti Meclisi gibi parası çok, iyi yok, aylığı peşin dairelerin bir kaçar adamı aza ve memur idi.</p>

  <p class="normal">Padişaha gizli gizli verdiği hususî derslerin tesiri sarayda da görülmeye başlamıştı. Abdülhamid durup dururken akıl ve fikre gelmeyen bir takım emirler veriyor, saray erkânının işlerini altüst ediyordu.</p>

  <p class="normal">Sarayda şeyhi çekemeyenlerin en büyüğü Başkâtip Said Paşa<sup class="calibre3"><a href="../Text/abdulhamid_split_043.html#footnote-581-30" id="footnote-581-30-backlink">[30]</a></sup> idi. Sırasını düşürdükçe hünkâra şeyhten şikâyet ediyor, fakat Abdülhamid bu şikâyetlere ehemmiyet vermiyordu.</p>

  <p class="normal">Abdülhamid padişah olduktan sonra bir müddet, vakitli vakitsiz kimseye haber vermeden, çok kere kendi kullandığı iki atlı bir araba ile yanına bendegânından birini<sup class="calibre3"><a href="../Text/abdulhamid_split_044.html#footnote-581-31" id="footnote-581-31-backlink">[31]</a></sup> ve bir yaver alarak saraydan çıkar, kâh Babıâli’ye, kâh serasker kapısına ve kâh Bab-ı Meşihat’a gider, İstanbul’un her tarafında gezer dolaşırdı.</p>

  <p class="normal">Hünkârın böyle ansızın devaire gelip gitmesini, her işe karışmasını, ötede beride gezip dolaşmasını hoş görmeyen vükelâdan bazıları onu halktan korkutmaya, sarayında kapalı bir hayat yaşatmaya karar vermişlerdi. Bu kararı tatbik etmeye başladılar. Padişaha her gün suret-i haktan görünerek:</p>

  <p class="normal">“Efendimiz! Halk sizden memnun değil. Büyük ve küçük biraderlerinizin taraftarları, mensupları gece ve gündüz durmayıp aleyhinizde çalışıyorlar, bin türlü yalan uydurup tezvirat yapıyorlar. Maazallah Efendimiz’e karşı bir suikast vâki olmak ihtimali vardır” gibi sözlerle onu korkutmaya, halktan soğutmaya, padişah ile millet arasına derin bir hendek kazmaya başladılar. Onlara yardım eden, Abdülhamid’i bu yalanlara inanmaya sevk eden vakalar da vardı. Ali Suavi Vakası, hal’ için Gelibolu’da bulunan Müşir Süleyman Paşa’nın<sup class="calibre3"><a href="../Text/abdulhamid_split_045.html#footnote-581-32" id="footnote-581-32-backlink">[32]</a></sup> çağrılmasına Meclis-i Mebusan tarafından karar verildiğine dair M… saylavı … Efendi tarafından verilen jurnal<sup class="calibre3"><a href="../Text/abdulhamid_split_046.html#footnote-581-33" id="footnote-581-33-backlink">[33]</a></sup> Evkaf ketebesinden ve Yeni Osmanlılar Cemiyeti azasından Aziz<sup class="calibre3"><a href="../Text/abdulhamid_split_047.html#footnote-581-34" id="footnote-581-34-backlink">[34]</a></sup> Bey’in Aksaray’daki evinde yapılmakta olan toplantının meydana çıkarılması gibi önemli ve telâşı mucip hâdiseler hünkârın korkutulmasına pek çok yardım eden hallerdendi.</p>

  <p class="normal">1296/1880 senesi ortalarında Abdülhamid’e bir jurnal verilmiş. Bunda Yıldız Sarayı’ndaki daire-i hümayunun altına bir varil dinamit konulduğu ve ansızın havaya uçurulacağı yazılıyordu.</p>

  <p class="normal">Bu jurnalin kimin tarafından verildiği anlaşılmamıştır. Çünkü jurnal bir zarf içinde ve üstünde büyük yazı ile: “Bunu bulan Allah aşkına padişaha versin, çok mühim ve müstaceldir” yazılı olduğu halde mabeyin dairesinin merdivenlerinde bulunmuş ve hünkâra verilmişti.</p>

  <p class="normal">Bunu alınca büyük bir korku ve telâşa düşen padişah çehresi ölü gibi sapsarı olduğu halde, titreye titreye hemen bahçeye çıkmış, derhal getirttiği amele vasıtasıyla etrafını kazdırmaya başlamış ve bu kazma işine bizzat kendisi nezaret ediyormuş. Biraz sonra açılan hendeğin bir tarafında bir insanın geçeceği genişlikte bir delik görülmüş, Padişah yanında bulunan en sadık adamlarında iki kişiyi<sup class="calibre3"><a href="../Text/abdulhamid_split_048.html#footnote-581-35" id="footnote-581-35-backlink">[35]</a></sup> derhal bu tüneli tetkik etmeye memur etmiş.</p>

  <p class="normal">Bu tünelin Yıldız Sarayı’ndaki Daire-i Hümayun’un altından Ortaköy’de Süruri Paşa Yalısı’na<sup class="calibre3"><a href="../Text/abdulhamid_split_049.html#footnote-581-36" id="footnote-581-36-backlink">[36]</a></sup> kadar uzandığı görülmüş ve sarayın altından da büyükçe bir varil patlayıcı madde çıkarılmış.</p>

  <p class="normal">Bunu gören Abdülhamid pek fena korkmuştu. Bundan sonra padişahın vesvesesi, korkusu arttıkça arttı.</p>

  <p class="normal">Bundan bir müddet sonra Tahir<sup class="calibre3"><a href="../Text/abdulhamid_split_050.html#footnote-581-37" id="footnote-581-37-backlink">[37]</a></sup> adlı bir Arnavut, Dolmabahçe Gazhanesi’nin hanından geçerek Maçka’ya uzanan Arapyolu üzerinde kazılan bir çukura, ne olduğunu bilmediği bir şeylerin gömüldüğünü Beşiktaş Muhafızlığı’na haber verdi ve Muhafızlık da muhbiri karakolda alıkoyarak keyfiyeti müstacelen saraya bildirdi.</p>

  <p class="normal">Bu işin tahkik ve tetkikine Kahvecibaşı Mahmud Efendi memur edildi. Muhbirin yol üzerinde gösterdiği yer kazılarak birtakım mevadd-ı müştaile çıkarıldığı gibi Tahir ve gece yarısından sonra o çukuru kazdıran iki kişi yakalandı. Onlara, bunu kimin sevk ve teşvikiyle yaptıklarını söyletmek mümkün olamadı. Yalnız padişahın Kâğıthane’ye gitmek üzere ara sıra oradan geçtiği cihetle böyle bir zamanda berhava edilmek üzere bu tertibatın yapıldığı anlaşıldı.<sup class="calibre3"><a href="../Text/abdulhamid_split_051.html#footnote-581-38" id="footnote-581-38-backlink">[38]</a></sup></p>

  <p class="normal">Bunun üzerine Abdülhamid, bilhassa kendi şahsî selametine karşı yapılacak tertibat ve teşkilâttan haberdar olmak ve derhal buna karşı lâzım olan tedabiri icra edebilmek için sarayda bir hafiye teşkilâtı vücuda getirtti. Hünkârın vehmini ve korkusunu arttırmak isteyenlerin telkin ve teşviki ile vücuda getirilen bu hafiye teşkilâtı işe başladı. Abdülhamid ile halk arasında geniş bir girdap açılmıştı. Kendilerine bendegân-ı şahaneden unvanı verilen, her gün getirilen ve ekserisi uydurma olan yüzlerce binlerce jurnallerin önemlilerini padişaha vermekten başka bir işleri olmayan, halk arasında “serhafiye, ikinci hafiye” gibi adlarla iştihar eden adamların ikbal tepesine doğru adım adım yükseldiklerini gören birçok kimseler jurnalcilik etmeye başlamışlardı.</p>

  <p class="normal">Saraydaki bu hafiye alayının başında Serhafiye Ahmed Bey vardı. Bu Ahmed Bey 1301/1885 senesinde bir Çerkez hükümeti kurmak için etrafına birçok Çerkez ileri gelirlerini toplayarak muhalif-i rıza-yı âlî işlerde bulunduğu hakkında o zaman kâtibi bulunan Kadri Bey tarafından verilen bir jurnal üzerine Halep’e nefyedilmişti. Orada bir seneden fazla kaldıktan sonra cülus-ı Hümayun’un yıldönümü olan 1303/1887 senesi Ağustosunun on dokuzuncu günü padişaha çektiği bir tebrik telgrafı üzerine affedilip İstanbul’a gelmiş ve çok geçmeden liva olmuştu. Yine sarayda hafiye işleriyle iştigal ediyordu. Hafiyelik jurnalcilik gittikçe bütün memlekette dal budak saldığı, Esvapçıbaşı İsmet ve Serküttâbî Hasbi Beylerden başka bütün saray erkân ve memurîni bu işle az çok uğraşmaya başladığı cihetle Ahmed Paşa’nın vazifesi Avrupa’da ve Mısır’daki kaçak Türklerin işlerine hasredilmişti. Çok zeki, işgüzar olmakla beraber okuyup yazması az olduğu ve yeni vazifesinde buna ihtiyaç bulunduğu cihetle 1314/1808 senesinde <span class="ideitalik">Sabah</span> gazetesi muharrirlerinden ve Mekteb-i Harbiye Tarih-i Siyasî muallimi Diran Kelekyan Efendi’yi hususî kâtipliğine almıştı. Onu, Jöntürklerle temasta bulunmak üzere birkaç kere Avrupa’ya gönderdiği gibi birkaç defa da Paris’e ve Mısır’a beraber götürmüştü. Bu gidişlerinin birinde Mizancı Murad Bey’i dönmeye kandırarak İstanbul’a getirmişti. Nihayet Mısırlı bir prenses ile evlenmek işinden dolayı padişahla arası bozularak işten çekilmiş ve Abdülhamid devrinin son zamanlarında Paris’e gidip Jöntürklere iltihak etmişti. Vefat etmiştir.</p>

  <p class="normal">Bu zat (Serhafiye Ahmed Bey) Abdülhamid’in para ile satın aldığı Çerkez kölelerinden idi. Cülustan sonra askere girmesine müsaade buyrulmasını padişahtan yalvararak istemiş olduğundan uhdesine mülâzımlık rütbesi tevcih olarak silâhşorlar sırasına geçirilmişti. Uzun boylu, çok yakışıklı bir genç idi. Padişaha çok merbut ve sadık olup daima hizmetinde, her emrine hazır bulunduğundan az zamanda rütbesi miralaylığa (Albay) kadar yükselmiş, Maiyet-i Seniye Çerkez Süvari Alayı teşkil olunduğu zaman o alaya komutan tayin edilmişti.</p>

  <p class="normal">Serhafiye Ahmed Bey’den başka sarayda hafiye işleriyle iştigal edenlerin en mühimleri Ahmed Bey’in eski kâtibi ve muavini “Bendegân-ı Şâhâne”den unvanını haiz Kadri Bey, Kahvecibaşı ve Gidiş müdürü Sansar Mahmud Efendi, Kilercibaşı Osman, Seccadecibaşı İzzet, Musahip Kâğıthane imamızade Rifat Beyler idiler.</p>

  <p class="normal">Sonraları bunlara kurenadan Ragıp Paşa, kurenadan Emin ve Faik beyler, ikinci kâtip Şamlı İzzet Paşa, şifre kâtibi Kâmil, musahip Mustafa, yaverandan Kenan, Fehim Paşalar, yine yaverlerden Miralay Ahmed Şevket ve biraderi Rıza Beyler iltihak ettiler.</p>
</body>
</html>
