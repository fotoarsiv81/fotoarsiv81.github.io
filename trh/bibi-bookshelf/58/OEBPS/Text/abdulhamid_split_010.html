<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abdulhamid</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">VII</h1>

  <p class="normal">Manastır, Selanik, Kosova vilâyetlerinden, üçüncü ordudan gelen şiddetli ve tehditkâr telgraflar üzerine Abdülhamid 1324/1908 senesi temmuzunun on birinci günü mecburen Meşrutiyeti ilân etti.</p>

  <p class="normal">O gün sabahleyin intişar eden gazeteler, iki satırlık bir tebliği resmi ile: “Meclis-i Mebusan’ın tekrar intikadının ve intihabatın yapılmasının vilâyetlere bâ-irade-i seniye tebliğ edilmiş olduğunu” yazdılar.</p>

  <p class="normal">Bu kısa tebliği resmi herkesi şaşırttı. Kimse ona bir mana veremiyor, hatta inanamıyordu. O gün, derin bir durgunluk içinde geçti, ertesi cumartesi günü de tereddütler içinde geçti. Kimse bu kısa, iki satırlık resmî tebliğe inanmıyor, bunun, istibdat idare aleyhtarlarını, meşrutiyet taraftarlarını meydana çıkarıp sonra ezmek için bir dolap sanıyorlardı.</p>

  <p class="normal">Ertesi gün yani 13 Temmuz 1324/26 Temmuz 1908 pazar günü, ilk önce Eminönü ve Bahçekapısı’ndaki Selanik Bonmarşesi ve saire gibi Selanikli mağazalarından başlamak üzere bütün şehir bayraklarla, defne dallarıyla donandı. Sokakları dolduran halk büyük bir sevinç ve neşe içinde, çalgılar, davullar ve zurnalarla, arabalarla ve yaya olarak, “Yaşasın hürriyet, yaşasın müsavat, yaşasın meşrutiyet” diye bağırarak dolaşıyorlardı.</p>

  <p class="normal">Bu nümayişçi alayları ikide birde duruyor, bir arabanın arabacı yerine bir taş, bir iskemle gibi yüksekçe bir yere çıkan bir aytaç hürriyetin, meşrutiyetin ne demek olduğunu, kurtulduğumuz istibdat belâsının ağırlığını anlatan söylevler söylüyor, sonra alay, alkışlar içinde harekete geçiyordu.</p>

  <p class="normal">Bu nümayiş alaylarının hemen hepsi Babıâli önüne geliyor, orada “Yaşa” diye haykırıyorlardı. Birçok alaylar da Yıldız Sarayı’na gidip Hamidiye Camii ile saray arasındaki meydanda nümayişler yapıyorlar, sevinçlerini, sürurlarını ilân ile padişahı alkışlıyor ve “Yaşa” diye bağırıyorlardı.</p>

  <p class="normal">Meşrutî bir hükümet başında bulunmaya alışmamış, Abdülhamid’in istibdat idaresiyle itilaf etmiş bulunan tab’an müstebit Sadrazam Said Paşa, bu nümayişlere, bu coşkunluklara bir nihayet vermek ve halkın hürriyete karşı gösterdiği sevinç heyecanının önüne geçip gürültü ve patırtının ardını almak maksadıyla 14 Temmuz 1324/27 Temmuz 1908 Pazartesi günü sarayın en sadık bendelerinden ve en ünlü hafiyelerinden Beyoğlu Mutasarrıfı Kayserili Hamdi Bey’i Zaptiye Nâzırı tayin ettiği gibi ertesi gün intişar eden gazetelere de şu resmî tebliği yazdırdı:</p>

  <p class="normal">“Zât-ı şevket-semât-ı Hazret-i Mülûkâne’ye teşekkürat-ı ubûdiyetkârane ve duavât-ı hâlisâne arz ve ifa edilmiş olması mahzuziyet-i seniye-i Hazret-i Tacdârî’yi hâsıl eylemiş olduğundan ve devair-i devlet vezaif-i memuresini ifaya devam edip muattal kalmamış ve sunûf-ı ahali kâr ve kisiblerinden dûr olmamak üzere tevâli-i teşekkürata bittabi mahal olmadığı Meclis-i Vükelâ kararıyla ilân ve sunûf-ı tebea-i Şahane’ye memnuniyet-i seniye-i Şahane ve selâm-ı âl ü mülûkâne tebşir ve beyan olunur.”</p>

  <p class="normal">Hürriyet şarabının sermesti olan ve 11 Temmuz 1324/ 23 Temmuz 1908 sabahı Kanunuesasî’nin yeniden tatbiki ve Meclis-i Mebusan’ın intihabı hakkında irade sadır olduğunu iki satırla beyan eden resmî tebliğden sonra bu hususta daha açık ve daha mufassal tebliğler bekleyen halka karşı Babıâli, bu tebliği ile “Artık bu sevinçler, bu tezahürat yetişir, herkes iş ve gücüyle meşgul olsun” demek istediği anlaşılıyordu. Hele Zaptiye Nezaretine en gaddar ve ünlü hafiyelerden, kimsenin sevmediği birinin getirilmesi, Babıâli’nin, daha doğrusu Sadrazam Said Paşa’nın müstebidane siyasetine devam edeceğini ve halkı tehdit ile ürküterek susturmak ve sindirmek istediğini gösteriyordu.</p>

  <p class="normal">Fakat millet bu oyuna gelmedi, kuru gürültüye pabuç bırakıp çekilmedi. Her ne pahasına olursa olsun tam bir hürriyet ve meşrutiyet isteyen millet, münevver gençliğin arkasında olarak nümayişlerine devam etti. Babıâli ve saray, ardı arası kesilmeyen nümayişçi alaylarının tehacümü altında kaldı. Ancak önce çok saygılı, uyumlu olan bu nümayişler, Babıâli’nin ikiyüzlü siyaseti karşısında tehditkâr bir şekil aldı. Sadrazam da dâhil olduğu halde vükelâ arabalarına limon kabuğu atmak, yuha çağırmak gibi tecavüzler de vaki olmaya başladı.</p>

  <p class="normal">Evvelce hafiyelik ederek meşrutiyet fikirlerini öldürmeye çalışan ve üç dört günden beri birer köşeye saklanıp uzaktan seyirci olanlarında çıkarmak maksadıyla tahrikât ve teşvikata başlamaları üzerine tam bir anarşi baş gösterdi, hükümete zerre kadar haysiyet kalmadı.</p>

  <p class="normal">Hamdi Bey’in Zaptiye Nezaretine getirilmesinin çok yanlış bir siyaset olup vahim neticeler tevlid edeceğini suret-i katiyede anlayan Said Paşa, Zaptiye Nâzırı Hamdi Bey’i azli ile yerine Edirne valisi Ziver Bey’i tayine mecbur kaldı.</p>

  <p class="normal">20 Temmuz 1324/2 Ağustos 1908 günü İkinci Mabeyinci Nuri Paşa vedaatıyla Babıâli’ye getirilip umuma karşı okunan bir hatt-ı hümayundaki şu: “Âşiren: Makam-ı Meşihatte ve Harbiye ve Bahriye Nezaretlerindeki zevattan başka vükelâ-yı sadrazam intihap ve tasdikimize arz edecektir” cümlesiyle Kanunuesasî ahkâmını bozmak için büyük bir dolap çevriliyordu. Kanunuesasî ile tekmil vükelâ-yı sadrazam intihap edeceği musarrah iken bu hatt-ı hümayun, Şeyhülislâm ile Harbiye ve Bahriye nazırlarının, yani bütün kabine kuvvetinin padişah tarafından tayin ve intihap olunacağı bildiriliyordu. Bunu, hatt-ı hümayunun okunduğunu dinleyenlerden bazıları anlamışlardı.</p>

  <p class="normal">Ertesi gün Said Paşa, bu hatt-ı hümayun ahkâmına uygun olarak gayrimeşrutî bir kabine teşkil etti ve bunun üzerine kıyametler koptu. Hiçbir kayıt ve şarta tâbi olmayarak Kanunuesasî’yi olduğu gibi tatbik ettirmeye karar vermiş olanların mütecellidane azimleri karşısında, gerek kendinin ve gerek arkadaşlarının sokaklarda tahkir ve terzil edilmesi ve yuha diye alaya alınması dolayısıyla, üç gün evvel teşkil ettiği kabinesiyle beraber 27 Temmuz 1908/5 Ağustos 1908 tarihinde istifa etti ve ertesi gün gazetelerde şu tebliği resmî çıktı.</p>

  <p class="normal">“Ebhetlû, devletlû Said Paşa hazretlerinin taht-ı riyasetinde bulunan Heyet-i Vükela tarafından arz-ı istifa olunmuş ve nezd-i âli-i padişahîde rehini kabul olmuş idüğünden heyet-i cedide-i vükelânın teşkili derdest olup alelusul muamele ifasıyla ilânı mukarrer bulunduğu beyan olunur.”</p>

  <p class="normal">Ertesi gün, yani 24 Temmuz 1324/6 Ağustos 1908’de yeni kabineyi teşkile memur buyrulan Kâmil Paşa, Şeyhülislâm Cemaleddin Efendi, Harbiye Nâzırı Arif Paşalar olduğu halde kabinesini teşkil etti. Trablusgarp valisi ve kumandanı olup oradaki sürgünlere karşı hüsn-i muamele etmiş ve halka kendini sevdirmiş bir zat idi. Hemen İstanbul’a gelmesi kendisine telgrafla bildirildi.</p>

  <p class="normal">İdare-i Mahsusa’nın “Karadeniz” adlı köhne vapuruyla İstanbul’a vasıl olan Recep Paşa, halk tarafından pek büyük bir kalabalık ve heyecan ile alkışlar ve “Yaşa” sedaları ile Galata rıhtımında karşılandı. Doğruca Babıâli’ye gidip Sadrazam Kâmil Paşa ile görüştükten sonra Bab-ı Seraskerî’ye (şimdiki Üniversite binası) giderek umur-ı memuresine başladı.</p>

  <p class="normal">Recep Paşa’nın âlim, fâzıl, değerli bir asker, son derece müstakim olduğunu bilenler, onun bu nezarette büyük hizmetler göreceğini, orduyu mükemmel bir hale koyacağını ümit ediyorlardı. Fakat maatteessüf bütün bu ümitleri boşa gitti.</p>

  <p class="normal">İşe başladığının üçüncü günü Recep Paşa Harbiye Nezareti’ndeki odasında, bir hayli mühim kâğıtları okuyup inşa eylediği sırada, üzerine bir fenalık gelmiş ve birkaç dakika içinde vefat etmişti. Bu acıklı haber, İstanbul afakında bir bomba gibi patladı. Herkes derin bir hüzün ve eleme düştü. Ertesi gün gazeteler, paşanın meşrutiyet ve hürriyetin ilanında kendisinin memlekete hizmet edebileceği bir makama gelmesinden hâsıl olan heyecan içinde ve kalp sektesiyle vefat ettiğini yazdılar. Cenaze merasimi, âdeta bir padişah cenazesi gibi, hatta ondan birkaç kat fazla kalabalık ve ihtiramat ile yapıldı.</p>

  <p class="normal">Recep Paşa’nın ölümü hakkında o vakit epeyce dedikodu oldu, türlü türlü rivayetler çıkarıldı. Bunlardan en önemli iki rivayettir.</p>

  <p class="normal">Biri, Recep Paşa, Abdülhamid bendegânını İstanbul’daki mevkilerinden uzaklaştırmak ve orduda, padişaha karşı mevcut bulunan saygı ve muhabbeti kökünden sökmek teşebbüsünde bulunduğu için Harbiye Nezareti’ndeki saray mensubu bazı kimseler tarafından, içtiği suya keskin bir zehir katılmak suretiyle öldürüldüğü, diğeri de: İttihatçılar, Recep Paşa’nın askerî kuvveti eline alması hâlinde istedikleri gibi dolap çeviremeyeceklerini bildiklerinden onu öldürmeleridir.</p>

  <p class="normal">Ben bu iki rivayetten, hiçbirinin doğru olduğuna kani değilim. Filvaki İttihatçılar içinde muhalif ve muarızlarını öldürtecek bir hayli adamların mevcudiyeti muhakkaktır. Ancak, Recep Paşa, Trablusgarp’ta sürgünlere karşı gösterdiği himaye ile bir hayli menfilerin firarlarına göz yummuş, hatta mümkün olduğu kadar el altından teshil etmek suretiyle İttihatçıları kendine minnettar bırakmış, bizzat kendi de o cemiyete intisap edip hizmet etmiş bulunduğundan, istikbale ait bir tevehhüm ile ileride bize karşı hareket ederek dolabilmesi istediğimiz gibi çevirmemize mâni olur fikriyle onlar tarafından öldürtülmüş olması ihtimalden uzaktır.</p>

  <p class="normal">Abdülhamid tarafından, bendegânı vasıtasıyla zehirletilmiş olmasına gelince, buna hiç de lüzum yoktu. Çünkü Kâmil Paşa kabine teşkiline memur olup arkadaşlarının listesini tasdik için arz ve takdim eylediği zaman padişah ona, Recep Paşa’nın bir listeden çıkarılmasını, onun Trablusgarp’ta bırakılmasını söylemesi kâfi idi. Malûmdur ki, Kâmil Paşa padişahın böyle bir arzusunu derhal kabul ve isaftan imtina etmeyecek derecelerde padişaha hürmetkâr idi. O bunu kabul etmeyecek olsa bile, padişahın vükelâ listesini tasdik etmemek, kabine teşkilini başka birine havale etmek suretiyle Recep Paşa’nın Harbiye Nezareti’ne gelmesine mani olması pek kolay idi.</p>

  <p class="normal">Elhasıl Recep Paşa’nın ölümü, o zaman gazetelerin yazdığı gibi fart-ı heyecandan neşet eden bir kalp sektesinden ileri gelmiştir.</p>

  <p class="normal">Meşrutiyetin ilânını takip eden günlerden yerden mantar biter gibi İstanbul’da, türlü türlü adlarla birçok gazeteler çıkmaya başladı. Her eli kalem tutan bir muharrir, bir gazeteci olmuştu. Cebinde birkaç lirası olan, zengin olmak ümidiyle veyahut siyasete karışarak bir mevki kapmak sevdasıyla bir gazete çıkarıyordu. Hatta gazetecilik etmek, matbaa açmak için babadan kalma evlerini, evlerinin eşyalarını satanlar bile oldu.</p>

  <p class="normal">Gazeteler, sansürsüz çıktığı cihetle istediklerini yazmak, ötekine berikine hücum etmek kabil olacağı gibi, izin almak da kolaydı. Bunun için dairesine bir arzuhal vermek kâfi idi. Mezkûr daire de her müracaat edene derhal müsaade ediyordu.</p>

  <p class="normal">Bu gazetelerin hemen yüzde doksanı nihayet on beş, yirmi gün yaşayabildiler. Dört beş günde tatili neşriyat edenleri oldu. Çünkü mevcut matbaalar, hususiyle mürettipler bu kadar gazeteyi tertip ve tab’ edemeyeceklerinden geceli gündüzlü çalışıyorlardı. Ücretler normal zamanlara göre dört beş kat artmıştı. Bu kadar masrafa karşı satış tekabül edemiyordu. Binaenaleyh bire beş kazanmak amelinde bulunanları ellerindeki ufak sermayeler tükenmiş, kazanç ümitlerini de boşa çıkmıştı.</p>

  <p class="normal">Yani Meşrutiyetten evvel İstanbul’da intişar eden Türkçe yevmî gazeteler <span class="ideitalik">Sabah, İkdam, Tercüman-ı Hakikat</span> idi. 11 Temmuz 1324/23 Temmuz 1908’den sonra birkaç gün içinde çıkan gazetelerin sayısı elliyi geçiyordu. İsimleri hatırımda kalanlar:</p>

  <p class="normal"><span class="ideitalik">Yeni Gazete, Tanin</span>, gündelik <span class="ideitalik">Servet-i Fünun</span>, <span class="ideitalik">Hukuk-ı Umumiye</span>, <span class="ideitalik">İkbal, Millet, İttifak, Saika, Hürriyet, Feyz-i Hürriyet, Üç Gazete,</span> <span class="ideitalik">Yeni Asır, Rasîn, İstiklâl, İbret, Teavün</span> gazeteleridir. Biraz sonra <span class="ideitalik">Basiret, Serbestî, Eşek, Tasvir-i Efkâr, Volkan</span> gazeteleri intişara başladılar. Daha sonra İttihat ve Terakki’nin gazetesi olarak <span class="ideitalik">Şûra-yı Ümmet</span> çıktı.</p>

  <p class="normal">Bütün bunlardan yaşayabilenler, uzunca zaman yaşayabilenler <span class="ideitalik">Yeni Gazete, Tanin, Şura-yı Ümmet</span> ve <span class="ideitalik">Tasvir-i Efkâr</span> olup hareket ordusunun İstanbul’a vusulüne değin yaşayan Derviş Vahdetî’nin meşhur <span class="ideitalik">Volkan</span>’ı, 31 Mart İhtilali’ne kadar ömürlü olanlar da <span class="ideitalik">Saika</span> ve <span class="ideitalik">Basiret</span> gazeteleri idiler. <span class="ideitalik">Serbestî</span> gazetesi, sermayedar ve nakden yardım buldukça çıkmak üzere birkaç kere öldü ve dirildi.</p>

  <p class="normal"><span class="ideitalik">Yeni Gazete’</span>yi, <span class="ideitalik">Sabah</span> gazetesi muharrirlerinden olup bilahare Matbuat Müdürü olan Abdullah Zühtü Bey çıkarıyordu. Babıâli ileri gelir memurlarından dayısı Refik Bey’in delâletiyle Sadrazam Kâmil Paşa’ya çatarak onun naşir-i efkâr ve müdafii oldu. Ve bittabi onun maddî ve manevî yardımı ile aylarca yaşadı. İdarehanesi Babıâli Vilayet Konağı karşısındaki köşede, bugün [1938] <span class="ideitalik">Akbaba</span> gazetesinin bulunduğu binada idi. Karabet matbaasında tertip ve tab’ ediliyordu.</p>

  <p class="normal"><span class="ideitalik">Tanin</span> gazetesini Hüseyin Cahit [Yalçın], Tevfik Fikret (vefat etmiştir) ve Hüseyin Kâzım [Kadri] (bu da vefat etmiştir) Beyler birleşerek çıkarmaya başladılar. Siyasetle iştigal hoşuna gitmemiş olan Tevfik Fikret’in çekilmesi, Hüseyin Kâzım Bey’in Selanik valisi olması üzerine gazete, yalnız Hüseyin Cahit Bey’e kaldı, matbaa ve idarehanesi Bezm-i âlem Valide Sultan Kız Lisesi’nin karşısında ve Servet-i Fünun Matbaası’nın bitişiğinde ve köşe başındaki bina idi. İttihat ve Terakki Cemiyetinin gazetesi olduğundan senelerce yaşadı ve nihayet Cumhuriyet devrinde tatil-i neşriyat etmeye mecbur kaldı.</p>

  <p class="normal"><span class="ideitalik">Tasvir-i Efkâr</span>, Ebüzziya Tevfik Bey’in sürgün bulunduğu Konya’dan avdetinde, merhum Şinasi tarafından tesis olunup devr-i Hamidî’de tatili neşriyat etmiş bulunan <span class="ideitalik">Tasvir-i Efkâr</span>’ın yeniden ihya edilmesidir. Bu gazete de çok zaman yaşadı. Matbaa ve idarehanesi Divanyolu’nda Sağlık Müzesi’nin üst tarafında bugün [1938] büyük bir garaj olan binanın alt katında idi. Ebüzziya Tevfik Bey’in vefatından sonra oğulları Talha ve Velid Beyler tarafından, Nuruosmaniye civarında Şeref Sokağında ve köşe başında tesis olunan matbaada neşrine devam olundu. Çok tutulmuş bir gazete idi. Bilâhare bu da tatili neşriyata mecbur oldu.</p>

  <p class="normal"><span class="ideitalik">Şura-yı Ümmet</span>, İttihat komitesi ileri gelenlerinden Bahaeddin Şakir Bey’in İstanbul’a gelmesinden sonra intişara başlayan ve komitenin gazetesi bulunan bu gazete de bir hayli müddet yaşadı. Matbaa ve idarehanesi Nuruosmaniye civarında, Şeref Sokağı’na muvazi sokakta idi.</p>

  <p class="normal"><span class="ideitalik">Hukuk-ı Umumiye</span>, Abdülhamid sürgün ve mahpuslarından İstanbul’a avdet edenlerin kurdukları Fedakâran-ı Millet Cemiyeti’nin gazetesi olup Cemiyetin inhilaline değin intişar etmiştir. Çemberlitaş’taki Vezirhanı’nda bulunan Şirket-i Sahafiye Matbaası’nda basılıyordu. İdarehanesi Fazlıpaşa Caddesi’ndeki Cemiyet merkezinde idi. <span class="ideitalik">Saika</span> gazetesini ben çıkarıyordum. Vezirhanı’nda tesis ettiğim Tevhidianâsır Matbaasında basıyor ve yazıyordum. 31 Mart İhtilâli esnasında matbaanın edevatı tahrip edildiği için gazeteyi kapattım.</p>

  <p class="normal"><span class="ideitalik">Milliyet</span> gazetesini kitapçı İbrahim Hilmi [Çığıraçan] çıkarıyor ve Çemberlitaş karşısındaki Osmanbey Matbaası’nda basılıyordu. Bu gazete çok yaşamadı.</p>

  <p class="normal"><span class="ideitalik">Basiret</span> gazetesini, 1293/1877’teki Ali Suavi Vakası üzerine Şam’a sürülen eski <span class="ideitalik">Basiret</span> gazetesi sahibi Ali Bey tarafından, Şam’dan avdetini müteakip çıkardı. Ve benim Vezirhanı’ndaki matbaamda bastırdı. Fakat zarar edildiği için yirmi beş otuz nüsha sonra kapamaya mecbur oldu.</p>

  <p class="normal">İkinci sayısından itibaren adı <span class="ideitalik">Kibar</span>’a değişen <span class="ideitalik">Eşek</span> gazetesi üç genç ortak tarafından on beş nüsha kadar çıkarıldı ve kapatıldı. Bu gazetenin oldukça gülünç bir hikâyesi vardır şöyle ki:</p>

  <p class="normal">“Eşek” adlı bir gazete çıkarmak için matbuat müdürlüğüne bir arzuhal verilerek müsaade istenmiş. Böyle çirkin bir adla gazete çıkarılmasına izin verilemeyeceği cevabı verilince arzuhali gören genç, Arap harflerinin okunmasındaki karışıklıktan istifade ederek sormuş:</p>

  <p class="normal">“Efendim, bu ad niçin çirkin olsun?”</p>

  <p class="normal">“Eşek” adlı gazete olur mu?”</p>

  <p class="normal">“Yanılıyorsunuz. Bu eşek değil, gözyaşı demek olan eşktir.”</p>

  <p class="normal">Gencin bu sözü üzerine izin verilmiş. Fakat ilk nüshasının başlığında uzun kulaklı bir eşek başı görülünce hemen menedildiğinden sahipleri gazetenin adını değiştirmeye mecbur kalmışlar ve “Eşek” de bu suretle “Kibar” oluvermişti.</p>

  <p class="normal"><span class="ideitalik">Volkan</span> gazetesi, sonradır tarihî bir ehemmiyet kazanmış olduğundan buna dair bir iki söz söylemeyi münasip gördüm.</p>

  <p class="normal">İstanbul mebuslarının intihap olunduğu gün <span class="ideitalik">Volkan</span> adlı bir gazete çıkmaya başladı. Bunu Derviş Vahdetî namında biri çıkarıyordu. Cağaloğlu’ndan Yerebatan’a giden cadde üzerinde, Kızılay Merkezi’nin biraz ötesindeki Şengül Yokuşu’nun üst başında ve sol taraftaki binada Giritli Ahmed Saki Bey’in o zaman tesis eylediği matbaada basılıyordu.</p>

  <p class="normal">Derviş Vahdetî Kıbrıslı idi. Lefkoşa’da Evkaf İdaresi kâtibi iken son günlerde azledildiğinden, iade-i memuriyet için çok çalışmış ise de imkânını bulamadığından İstanbul’a gelmiş, yeniden bir memuriyet almak için Evkaf Nezaretine müracaat etmiş, nezaret bu müracaata kulak asmayarak baştan savdığından yardım ve himaye ricasıyla “Cemiyet-i muhtereme”ye (o zaman İttihat ve Terakki komitesine bu ad veriliyordu) başvurmuş, fakat orada da aldırış eden olmamış.</p>

  <p class="normal">Gerek Evkaf Nezareti’nden ve gerek Cemiyetten ümidini kesince, kendisine hakkı sükût olarak bir memuriyet verirler diye bir muhalif gazete çıkarmayı düşünmüş, kim bilir nereden eline geçirdiği birkaç lira ile <span class="ideitalik">Volkan</span> gazetesini neşre başlamış.</p>

  <p class="normal"><span class="ideitalik">Köroğlu</span> gazetesinden biraz daha küçük kıtada dört sayfadan ibaret olan (o vakit bütün gazeteler dört sayfa idi) bu gazete gerçekten bir volkan idi. Dört tarafa ateş püskürüyor, herkese ve her şey şiddetle hücum ediyor, yakıp yıkmak, devirip mahvetmek istiyordu.</p>

  <p class="normal">En ziyade hücum ettiği İttihat ve Terakki Cemiyeti idi. Cemiyet ileri gelirlerinin hâl tercümelerini, çoğu düzme ve yalan olarak, pek çirkin bir suretle neşrediliyordu. Onların nüfuz ve itibarlarını kırmak, halkın gözünden düşürmek için yazmadık ve uydurmadık bir yalan bırakmıyordu. Aynı zamanda Abdülhamid’e “hilâfetpenah, büyük padişah” tazim ilkabıyla hitap ediyor, mürtecilerin, taassup sahibi yobazların heyecanını mucip makaleler yazıyordu.</p>

  <p class="normal">Böyle bir gazeteyi alıp satmak isteyen, daha doğrusu bana cesaret eden bir müvezzi bulunmadığı ve ikinci nüshadan itibaren satıcılar tarafından boykot yapıldığı cihetle Derviş Vahdetî bastırdığı birkaç bin gazeteyi her gün paket paket koltuğuna alıp sokaklarda koşarak ve bağırarak kendi satıyor, bütün kahvehanelere, gazinolara girerek masaların üstüne meccanen gazetesini halka okutuyordu.</p>

  <p class="normal">Derviş Vahdetî ve gazetesi sonraları çok mühim roller oynamış olduklarından sırası geldiği zaman tekrar bundan bahsedeceğim.</p>

  <p class="normal">Meşrutiyetin ilanından beş altı gün sonra, Abdülhamid devrinde mühim dolaplar çevirerek büyük bir servet ve saman sahibi olan ve işin sonu fena ve kendisi için tehlikeli olacağını hisseden ziraat, Orman ve Maadin nazırı, Beyrut Hıristiyanlarından Selim Melhame Paşa’nın, damadı İtalya sefareti ataşemiliteri delâletiyle, bütün varlığını beraber alarak İtalya’ya kaçıp gittiği, bundan üç gün sonra da sarayın en kuvvetli erkânından ve Hicaz Şimendiferi komiser-i âlisinden çaldığı milyonlarla şarkın başlıca zenginleri sırasına geçmiş bulunan Mabeyin ikinci kâtibi Şamlı İzzet Paşa’nın Marya adlı bir İngiliz vapuruyla Mısır’a, bir iki gün sonra da Galata rıhtımından bindiği Fransız “Mesajeri” vapuruyla Mabeyinci Faik Bey’in Avrupa’ya kapağı attıkları haberi halk arasında yayılmış ve bu sırada Ebü’l-Hüda Efendi’nin de oğlu Hasan Bey’le beraber firara hazırlanmakta olduğu kendi sadık adamları tarafından işaa edilmişti.</p>

  <p class="normal">Bu kaçış ve hazırlanış haberleri erkân-ı istibdadın hesap vermekten birer birer kaçıp yakalarını kurtaracaklarını gösterdiğinden halk eski vükelâ ve ricali devlete, saray memurîn ve mensubînine karşı hücumlarını ve saldırmalarını arttırdı. Gazetelerin neşriyatı, yayılan dedikoduların tesiri ile son derece heyecanlanmış olan ve tetik üzerinde bulunan efkâr-ı umumiye kızdıkça kızmış, her ihtilâl ve inkılâpta olduğu gibi halkın aşağı tabakaları meydan alacak ki hükümetin aczi dolayısıyla, fazlaca taşkınlıklara başlamışlardı. İkide birde bölük bölük insanların kâh şunun ve kâh bunun konağına giderek, gelin, millete hesap verin diye bağırarak tecavüzlerde bulundukları da duyuluyordu.</p>

  <p class="normal">Gazetelerin birbiri aleyhindeki neşriyat, halkı idareye, ricali istibdada karşı teşvikatı fenalıklar tevlidine başladı. Meşrutiyetin ilânı gününden beri padişahın gösterdiği ikiyüzlülüğün, etrafındakilerin, rical-i istibdadın sevk ve teşvikine atf ve isnat edildiğinden onlara karşı sürüp giden ve gittikçe artan taarruz ve tecavüzlerin fena neticeler vermesinden endişeye düşen Sadrazam Kâmil Paşa’nın verdiği emir üzerine Zaptiye Nezareti, Müstantik Sabri Bey’in maiyetine bir müfreze polis göndererek sabık serasker Rıza, Tophane müşiri Zeki, Sahiliye Nâzırı Memduh, Şehremini Reşid, Birinci Fırka Kumandanı Sadeddin, İkinci Fırka Kumandanı Şevket, Mabeyin Başkâtibi Tahsin, Bahriye Nâzırı Hasan, kurenadan Ragıp, askerî mektepler müfettişi İsmail, Maarif Nâzırı Haşim ve Kabasakal Mehmed Paşalarla Ebü’l-Hüda Efendi’nin oğlu ikinci kitapçı Hasan, sabık Zaptiye nâzırı Hamdi, Matbuat Müdürü Ebu’l-mukbil Beyleri ve adlarını hatırlamadığım daha bazılarını birer birer konaklarından aldırarak Zaptiye Nezareti’ne getirtti ve oradan da Harbiye Nezareti’ne gönderdi. Orada bir iki gün kaldıktan sonra cümlesi, İdare-i Mahsusa (şimdi ki[1938] Akay idaresi)’nın bir vapuruyla Büyükada’ya nakledilip muvakkaten otellere yerleştirilerek polis nezareti altına alındılar.</p>

  <p class="normal">Hükümetin bu isabetli tedbiri almaktan maksadı, onları, kendilerine karşı halkı tahrik ve teşvik ile heyecana getiren, tecavüz ve taarruza sevk eden birtakım hususi düşmanlarının şerrinden duçar olmaları muhtemel olan tehlikeden korumak ve aynı zamanda Selim Melhame ve Şamlı İzzet Paşalarla Faik ben gibi kaçıp gitmelerine mâni olmak idi.</p>

  <p class="normal">O zaman “Ada misafirleri” namı verilen bu zevat, birkaç gün içinde kendilerine uygun birer yer ve mesken tedarik ile başlarını soktular. Ebü’l-Hüda Efendi ise iki sene evvel satın aldığı ve yaz mevsimlerinde oturmak üzere döşetip hazırlattığı köşküne yerleşerek her türlü taarruz ve tecavüzden emin bir halde, tam münzeviyane ve dervişane yaşamaya başladı. Şüphesiz müddet-i ömründe en rahat ve asude geçirdiği hayat, adadaki köşkünde geçirdiği bu günlerdir.</p>
</body>
</html>
