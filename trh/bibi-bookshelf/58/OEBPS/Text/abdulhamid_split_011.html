<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abdulhamid</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">VIII</h1>

  <p class="normal">“Cemiyeti muhtereme” namı verilmekte olan İttihat ve Terakki ileri gelenlerle Kâmil Paşa hükümeti icrasında bir türlü anlaşma, bir birlik, bir barış olamamıştı. Hükümetin istiklâlini kurmaya çalışan sadrazama karşı Cemiyet tahakküm etmek istiyor, hükümet değil, bizim dediğimiz ve istediğimiz olacaktır, diyordu. Yapacağı işleri onun onlara danışmadan, onlardan izin ve emir almadan, kendi rey ve düşüncesine göre başarmak isteyen ve böyle yapan Kâmil Paşa kabinesini istilaya mecbur etmek henüz Meclis-i Mebusan toplanmadığı cihetle bir adem-i itimat reyi ile kabineyi düşürmek imkânı yoktu. Arzularına uyacak her emriyle ona baş eğerek ona göre hareket edecek bir kabine vücuda getirmek istiyor, bunun için de kabinede sözleri geçenleri birer birer istifa ettiriyorlardı.</p>

  <p class="normal">Kâmil Bey “Cemiyet-i muhtereme”nin bu planını anlamakta güçlük çekmedi. Bu plana karşı bir plan kurdu. İstifa eden her nazırın yerine derhal kendi sözünü dinletecek birini getirdi. Bu suretle bir buhranın önüne geçtiği gibi mütecanis bir kabine vücuda getirmeye çalışıyordu. Buna bir derecelere kadar muvaffak da oldu. Oldukça kuvvetli ve anılan bir heyet-i vükela teşkil ve inşa ettikten sonra kabinesinin programını neşretti. Bu programa göre hükümet şu işleri taahhüt ediyordu:</p>

  <p class="normal">1. Geçen seneleri suiistimallerine nihayet verilecek,</p>

  <p class="normal">2. Her sene başında bir istiva yapılıp tamamıyla tatbik edilecek,</p>

  <p class="normal">3. Masarifat mümkün olduğu kadar azaltılacak,</p>

  <p class="normal">4. Nafia işlerine, imarata büyük bir önem verilecek,</p>

  <p class="normal">5. Sanayiin ve ziraatin yükselmesine çalışılacak,</p>

  <p class="normal">6. Gayrimüslimler de dâhil olduğu halde bütün Osmanlılar askerlik yapacak.</p>

  <p class="normal">7. Adliye ve maarif işleri düzeltilecek,</p>

  <p class="normal">8. Ecnebi devletlerle iyi münasebet idame edilecek,</p>

  <p class="normal">9. Keyfî muamelata meydan verilmeyecek,</p>

  <p class="normal">10. Harem müdahalelerini intaç edecek harekâttan sakınılacak.</p>

  <p class="normal">Cidden ve gerçekten güzel olan bir programın taahhüt edildiği veçhiyle tam ve mükemmel cihetle tatbikini herkes arzu ediyor ve umuyordu.</p>

  <p class="normal">Hükümet hemen işe başladı. İlk iş olarak Maliye için Fransa’dan bir maliyeci, Bahriye için İngiltere’den bir amiral ile birkaç deniz subayı, ordu için Almanya’dan askerî bir talim heyeti, Gümrük, Posta ve Telgraf, Nafia ve Şehremaneti için de Avrupa’nın muhtelif yerlerinden lüzumu kadar mühimmeler getirildi. Fakat maatteessüf bunlardan umulduğu kadar istifade edilemedi. Çünkü bu hükümetin her bir teşebbüs ve gayretinin karşısına bir engel çıkarılmıştı. “Cemiyet-i muhtereme”nin naşir-i efkârı olan <span class="ideitalik">Tanin</span> ile Kâmil Paşa’nın gazetesi olan <span class="ideitalik">Yeni Gazete</span> arasında münakaşa ve kalem arbedesi son derece alevlendi.</p>

  <p class="normal">Kâmil Paşa kabinesi hükümetinin son istiklalini temin etmek ve korumak mevcut bulunan ve her vesile ile yeniden yeniye çıkarılan bir çok güçlüklere karşı gelmek, matbaanın sırtından toplanmanın serbestisinden bilistifade adem-i merkeziyet ardından koşan ve ayrılık sevdasını ondan Arnavut, Arap, Kürt, Çerkez, Rum ve Ermeni cemiyetler -Meşrutiyet halini müteakip imparatorlukta yaşayan her millet siyasî bir cemiyet kurmuştu- uğraşıp onları intizam ve inzibat altına alarak memleketin parçalanmasına mâni olmak için hiçbir taraftan müdahalesiz çalışmayı “Cemiyet-i muhtereme” ve daha doğrusu kendi çıkarlarını temin için sonradan Cemiyete sonradan girmiş ve bir kolayını bulup ileri gelirler sırasına geçmiş olan ihtiras sahipleri ise hükümetin kendi direktifleri ve emirleri altında hareket etmesini arzu ediyorlardı.</p>

  <p class="normal">Hükümeti ellerine atmak, diledikleri gibi iş gördürmek isteyenler, bunun için kuvvete sahip olmak lâzım geleceğini takdir eylediklerinden sonu çok fena ve vahim olacağını düşünerek orduyu siyasete karıştırmak gibi büyük bir kabahati, hatta cinayeti işlemekten, ordudaki birlik ve intizamı bozmaktan çekinmemişlerdi. Bütün genç ve tecrübesiz zabitleri Cemiyete kayıt ve kabul ile onları ellerinde bir alet gibi kullanmaya başlamışlardı. Onlar da, memlekete hizmet ediyoruz sanarak, aldıkları emirler mucibince hareket ediyorlardı. Mesela bir gün bir mülazım sadrazama, Dâhiliye nazırına geliyor ve ona falan yerin valisini derhal azledin, falan vali yapın gibi emirler veriyor, akıl ve mantığa uymayan tekliflerde bulunuyor, hükümet işlerine karışıyorlardı.</p>

  <p class="normal">Bu hal yalnız İstanbul’a mahsus olmayıp bütün vilayetlere de sirayet etmişti. Her şehir, kasaba ve hatta köyde, eskiden beri halkı soymak, hizmetçi gibi kullanmayı itiyat etmiş olan mütegallibe, beyler, ağalar buldukları yerlerde “Cemiyet-i muhtereme”nin bir şubesini teşkil ve tesis edecek Merkez-i Umumî’yle münasebete girmek suretiyle kuvvet ve meydan bulduklarından valilere, mutasarrıflara, kaymakamlara tahakküme, emirler vermeye, hükümet işlerine parmak sokmaya başlamışlardı. Fukarayı soyuyor, eziyorlardı. Hükümet nüfuzu kalmamıştı. Ve her tarafta bir anarşi hüküm sürüyordu.</p>

  <p class="normal">Mevcut Arap, Kürt, Çerkez, Arnavut, Rum ve Ermeni cemiyetleri de İttihat ve Terakki’yi taklit ediyorlardı, onlar da oraya parmaklarını sokmuş, kendi ırklarına mensup zabitleri ellerine ve cemiyetlerine aldıklarından orduda Türk, Arap, Kürt, Çerkez, Arnavut gibi zümreler hâsıl olmuş, askerde birlik kalmamıştı. Hepsi birbirine aykırı gözle bakıyorlardı.</p>

  <p class="normal">Elhasıl imparatorlukta her türlü siyasî ihtiraslara geniş bir meydan açılmıştı. Kâmil Paşa bu müdahalelerin bu yalnızlıkların önünü almaya çalışıyor. <span class="ideitalik">Yeni Gazete</span>’de bunlardan acı acı şikâyet ediliyordu. Cemiyet gazeteleri de, “Biz hükümeti serbest ve başıboş bırakamayız. Hükümet bizim istediğimizi yapmaya mecburdur. Biz ona yol göstereceğiz, o da bu yoldan yürüyecektir. Çünkü meşrutiyeti 1293/1877’de olduğu gibi tekrar bir darbe-i hükümetten korumak bizim vazifemizdir” diyorlardı.</p>

  <p class="normal">Arnavut Cemiyeti İsmail Kemal ve Doktor [İbrahim] Temo’nun, Kürt Teâlî Cemiyeti Seyyid Abdülkadir ve Mevlanzade Rifat Beylerin, Arap Cemiyeti Şerif Sadık Paşa’nın, Çerkez Cemiyeti büyük rütbeli bir asker zabiti mütekaidi olan Şahin Bey adlı bir zatın, Ermeni cemaati sayılı avukatlarından Zohrab Efendi’nin, Rum cemiyeti de Banker Zarifi akrabasından Anderya namında bir zenginin başkanlığı altında idiler. Arap Cemiyeti bin altın vermek şartıyla Ebü’l-Hüda Efendi’ye, kendini Cemiyete alıp himaye etmeyi teklif etmiş ise de şeyh buna razı olmamış ve Cemiyete değil bin altın bir altın bile vermemiştir.</p>

  <p class="normal">Bu ekalliyet cemiyetlerinden başka sabık siyasî sürgün ve mahpuslardan müteşekkil ve Avnullah Kâzımî Bey’in riyasetindeki Fedakâran-ı Millet, Derviş Vahdeti ile birkaç muhalif hocanın ve Abdülpaşa’nın teveccühüne dayanan İttihad-ı Muhammediye Cemiyeti vardı. Bu son cemiyet, daha doğrusu müessisi Derviş Vahdeti 31 Mart hadisesinin hazırlanmasında büyük bir rol oynamıştır.</p>

  <p class="normal">Ada’ya naklolunup polis nezareti altına alınan devr-i istibdat vükela ve ricalini gazeteciler, muhabirler ve muharrirler gidip görüyor, onlarla görüşmeler yapıyor ve gazetelerinde yazıyorlardı.</p>

  <p class="normal">Bir gün ben de Büyükada’ya gidip Başkâtip Tahsin Paşa’yı ziyaret etmek fikrine düştüm. Vapurdan ada iskelesine çıkınca birine paşanın nerede oturduğunu sordum. Tarif ettiler. Oraya gittim. Paşa ile aramızda ailece hısımlık olduğu halde onun bundan haberi yoktu. İkbali zamanında, ikide birde saraya gittikçe -o vakit gazeteci ve muharrirler sık sık saraya giderler veya götürürlerdi- onu görüyordum. Bu gidişlerimin birinde onunla biraz atışmış olduğumuzdan aramız açıktı. Hatta Deli Fuad Paşa işinden dolayı idama bedel müebbet zindanbend olarak Sinop’a gönderilen kardeşim Avnullah Kazımî Bey’i bahane ederek Abdülhamid’e benim de sürülmemi arz etmiş, fakat hünkâr, benim sürgün yerinden kaçarak Avrupa’dakilerin yanına gitmek ihtimalini düşündüğü için buna razı olmamıştı.</p>

  <p class="normal">Vefat etmiş olan şifre kâtibi Bosnalı Kâmil Bey’in yerine şifre kâtibi olan Asım Bey -Asım Bey, Şinasi devrinin genç muharrirlerinden ve Namık Kemal’in çevresinde dolaşanlardan olup çok sevdiğim dostlarımdan idi- bunu bana söylemişti.</p>

  <p class="normal">Paşa’nın ikametgâhına gidip görülmek istediğimi, kapıyı açan hizmetkâra bildirdim. Beni derhal kabul etti. Rengi atmış ve telâşlı bir haldeydi, çünkü benim kendisine tecavüz ve hakaret etmek için gelmiş olduğumu sanmıştı. Gösterdiği yere oturarak dedim:</p>

  <p class="normal">“Paşa hazretleri! Merak ve endişe buyurmayınız. Sizi en ufak bir surette rencide etmek maksadıyla gelmedim.”</p>

  <p class="normal">Paşa hayretle yüzüme bakıyordu. Sözüme devam ettim.</p>

  <p class="normal">“İkbal mevkiinde bulunduğunuz uzun senelerde, birçok defalar görüştüğümüz halde, kim olduğumu size söylemeye lüzum görmemiştim. Çünkü çokları gibi benim de sizden bir şey umduğum, vasıtanızla bir külah kapmak istediğim fikrine düşeceğinizi hesap etmiştim. Hâlbuki bugün siz düşkün ve yardıma muhtaç bir haldesiniz. Ben ise gazeteciyim, bütün gazetelerde çalışanlar arkadaşlarımdır. Kendi elimde de bir gazete vardır. Dilediğiniz şekilde size yardım edebilirim. İşte buraya gelmekten maksadım size arz-ı hizmettir. Ben, hareminiz hanımefendinin dayısı Hüsnü Bey merhumun oğluyum. Sizin yabancınız değilim, aramızda pek yakın bir mühr-i münasebet vardır. Gazetem, kalemim, hatırımı sayan bütün arkadaşlarım size istediğiniz yardıma hazırdır. Çünkü hepsi, sizin uzun süren memuriyetinizde, birçokları gibi kimsenin evini yıkmadığınızı bilirler.”</p>

  <p class="normal">Paşa büyük bir dikkatle dinlediği bu sözlerimden çok müteessir oldu. İki damla gözyaşının yanakları üzerinden kara sakalına doğru yuvarlandığını gördüm.</p>

  <p class="normal">“Teşekkür ederim” dedi. “Bu gün için bir yardıma ihtiyaç hissetmiyorum. Şayet ileride bir sıkıntıya uğrar ve yardıma ihtiyaç görürsem o zaman size derhal müracaat ve arz ederim. Fakat şunu anlamak isterdim ki ben, mabeyin başkâtibi iken aramızdaki bu karabeti niçin haber vermediniz? Size o zaman yardım eder, hiç olmazsa size bir zarar getirilmemesine dikkat ederdim.”</p>

  <p class="normal">Bu görüşmeden sonra izin alarak paşanın yanından çıktım. Hazır adaya gelmişken Ebü’l-Hüda Efendi’yi de görmek arzusuna düştüm. Rast geldiğim bir Rum gencine sordum. Şeyhin köşkünü -orada eski bulunduğu cihetle- herkes biliyordu. Geniş bir bahçe içinde bulunan köşk, Serencebey Yokuşu’ndaki Rufaî tekkesinin tam aksine olarak pek tenha idi. Aralık bulunan bahçe kapısından girdim. Görünürde kimseler yoktu. Köşkün kapısına geldim ve çaldım. Bir hizmetçi kadın kapıyı açtı ve kimi aradığımı sordu.</p>

  <p class="normal">“Ebü’l-Hüda Efendi’yi görmek istiyorum. Sizi sevenlerden biri gelmiş deyiniz” dedim. Biraz sonra avdet eden hizmetçi kadın beni içeri alıp birinci katta bir odaya götürdü. İki dakika geçmemişti ki efendi geldi. Ve beni görünce çok memnun olduğunu gösterir surette:</p>

  <p class="normal">“A! Siz miydiniz? Çok memnun oldum.”</p>

  <p class="normal">Diyerek elimi sıktıktan sonra oturduk. Hal ve hatırını sordum ve bir hizmeti, bir arzusu varsa söylemesini rica ettim.</p>

  <p class="normal">“Beni böyle bir zamanda hatırlayıp buraya kadar gelerek ziyaret etmenize teşekkürler ederim. İşte gördüğünüz gibi burada tenha ve asude yaşıyorum, bir işim ve arzum da yoktur.”</p>

  <p class="normal">Dedi. Ben söze başlayarak:</p>

  <p class="normal">“Efendi hazretleri Meşrutiyet ilânı gününden buraya gelinceye değin neler olduğunu, Meşrutiyeti nasıl karşıladığınızı, ne suretle vakit geçirdiğinizi anlamak istiyorum. Eğer mümkün ise lütfen bana izahat veriniz.”</p>

  <p class="normal">Şeyh bir dakika düşündü ve sonra cevap verdi:</p>

  <p class="normal">“Kanunuesasî’nin iadesi için Manastır’dan, Selanik’ten, Siroz’dan ve sair yerlerden tehditkârane telgraflar gelmeye başladığı zaman padişah beni çağırttı. Saraya gidip huzuruna girdim. Çok telâşlı olduğu, pek sıkıldığı halinden belliydi. Bana hitaben: ‘Buna ne dersin? Ne yapayım?’ diye sordu. Ben de: ‘Efendim, dedim, ben bir derviş olduğum ve devlet umuruna, siyasî işlere vukuf ve malumatım olmadığı cihetle bir şey söylemeyi, bir rey dermeyan etmeyi vazifem harici görürüm. Bununla beraber, emr-i ferman-ı hümayununuza uyarak hatırıma geleni de arz etmeyi borcum sayarım. Bana kalırsa yeni ve eski vükelâyı Mabeyn-i Hümayun’a çağırarak onların aralarında bilmüzakere verecekleri karara göre hareket buyurmanız münasip olur.’</p>

  <p class="normal">‘Ben de öyle düşünüyorum’ dedi. Bunun üzerine Sadrazam Said, sadr-ı sabık Kâmil, Serasker Rıza, Dâhiliye Nâzırı Memduh, Hariciye Nâzırı Tevfik, Maarif Nâzırı Haşim, Nafia Nâzırı Zihni, Şura-yı Devlet Reisi Rauf, Adliye Nâzırı Abdurrahman Paşalarla sair vüzera, müşiranı, Şeyhülislâm Cemaleddin Efendi ile rical-i adliyeden birkaç zevatı saraya çağırttı ve aldığı telgrafları bunlara tevdi ile bu bapta süratle bir karar vermelerini emir ve irade etti.</p>

  <p class="normal">O gün akşama ve gece sabaha kadar devam eden hararetli bir müzakere üzerine verilen karar mucibince meşrutiyet ilân edildi ve bildiğiniz kısa tebliğ-i resmî gazetelere verildi. O gün tekkedeki daimî misafirlerden bir kısmı eşyalarını alıp gittiler. Ertesi gün de kalanlar savuştular. Üçüncü gün koca tekkede bizden başka kimseler kalmadı. O zaman bunların artık benden bir iyilik görmek umutları kalmadığından bırakıp gittiklerini, hepsinin iyi gün dostu, ikbal zamanı dalkavukları olduğunu anladım.</p>

  <p class="normal">Dördüncü gün kalkıp saraya gittim. Kabulü rica ile haber gönderdim. Padişah beni kabul etti, derin derin düşünüyor, odasında geziniyordu. Önümde durarak: ‘Şeyh efendi çok meşgulüm, ben sizi çağırtmadıkça zahmet edip saraya gelmeyiniz’ dedi. Bunun üzerine yanından çıkıp tekkeye geldim. Hizmetçilerin de çoğu savuşmuştular. Kapanıp kaldık. Halk arasında hakkımda türlü türlü şeyler söylendiğini, aleyhimde gazeteler çıkarıldığını –“El-üfürük” adlı bir kâğıt çıkarılıp halka dağıtılmıştı- atıp tutulduğunu haber alıyorum.</p>

  <p class="normal">Bundan on gün evvel polisler gelerek Zaptiye Nezareti’ne davet ettiler. Bir arabaya binerek gittik. Arabada yanımda Sabri Bey adlı bir komiser, arabacının yanında da bir polis oturuyordu. Yolda halk bize dikkatle bakıyor, fakat kimse tecavüz ve taarruz etmiyordu. Zaptiye Nezareti’nde iki gün kaldım. Bütün saray ve hükümet ricali gizlice oraya getirilmiştiler. Üçüncü günü sabah çok erken Harbiye Nezaretine, o gece de buraya getirildim.”</p>

  <p class="normal">Şeyhin bu hikâyesini dikkatle dinledim ve ertesi gün <span class="ideitalik">Saika</span> gazetesinde yazdım.</p>

  <p class="normal">17 Ağustos 1324/30 Ağustos 1908 günü Hariciye Nezareti tarafından İstanbul’da bulunan bütün sefirlere resmî bir ziyafet verildi. Hariciye nazırı Tevfik Paşa, Bulgaristan kapı kethüdası Keşaf Efendi’yi, Osmanlı Devleti’ne tabi bir mümtaz emaretin memuru, Osmanlı tebaasından biri sayarak elçilerle beraber davet etmemişti.</p>

  <p class="normal">Keşaf, bu ziyafete çağırılmamasını, temsil eylediği emareti tahkir sayarak gücenmiş, daha doğrusu bir çıbanbaşı koparmak için aldığı emri icra ile 18 Ağustos 1324/2 Eylül 1908 tarihinde kalkıp Bulgaristan’a gitmiştir.</p>

  <p class="normal">Bu gidişi bir mesele çıkardı. Yazıp çizmeler, mektuplaşmalar başladı. Hükümet bu işle uğraşır ve bir hadise çıkmaması için gayret ve mesai sarf ederken daha mühim bir iş, daha büyük bir siyasî bir mesele ortaya çıktı.</p>

  <p class="normal">1293/1877 Rus Muharebesi neticesinde Berlin’de yapılan muahede mucibince muvakkaten Avusturya - Macaristan idaresine bırakılmış olan Bosna ve Hersek eyaletini, Avusturya Devleti katî surette memleketine ilhak eylediğini ilân etti.</p>

  <p class="normal">Meşrutiyetin ilânından beri ötede beride, bilhassa Cemiyet mahalifinde Bosna ve Hersek’i alacağız, şöyle yapacağız, böyle edeceğiz, gibi düşüncesiz sözler dolaşmaya başlamıştı. Tabii bu da günü gününe Avusturya Nariciye Nezareti’ne bildiriliyor. Onlar kuşkulanıyordu.</p>

  <p class="normal">Meşruti bir idare altında terakki etmesi tabii olan Osmanlı Devleti’nin kuvvetlendiği zaman Bosna-Hersek işinin güçlüğe gireceğini dikkat nazarına alan Avusturya mezkûr eyaleti şimdiden ilhak ile bir emri vaki yapmak istemişti.</p>

  <p class="normal">Bu haber İstanbul’da bomba gibi patladı. Başta <span class="ideitalik">Vatan</span> gazetesi olmak üzere bütün gazeteler Avusturya-Macaristan bu haksız ve hukuku düvele aykırı hareketini protesto ettiler. Umumi efkâr büyük bir heyecana geldi. Hükümet de, mevcut muahedeye mugayyir olan bu işi bütün Avrupa devletleri nezdinde protesto etti. Geniş bir siyasî muhabere başladı.</p>

  <p class="normal">“Cemiyet-i muhtereme”, Avusturya-Macaristan devletini bu ilhak beyannamesini geri almaya mecbur etmek için aradığı çareler arasında Avusturya mamulatına karşı kati bir boykot ilânını, en müessir bir tedbir gibi düşündü. Çünkü Osmanlı ve Avusturya İmparatorlukları arasındaki ticarî muamelât çok mühimdi.</p>

  <p class="normal">Bir gün <span class="ideitalik">Tanin</span> gazetesi halkı Avusturya emtiasına karşı boykot yapmaya davet etti. Osmanlıların başlarına giydikleri feslerin yüzde doksandan fazlası Avusturya malı olduğundan Osmanlılar artık fes giymeyecekler, Triyeste’den gelen şekeri yiyecekler, hiçbir Avusturya malı almayacaklardı.</p>

  <p class="normal"><span class="ideitalik">Tanin</span> gazetesinin ön ayak olduğu bu boykot ertesi günden itibaren tatbike başlandı. Nemse malı satan dükkânlar, mağazalara kimse uğramaz oldu. Hatta cemiyet, bu gibi mağazaların, dükkânların önlerine birer adam koyarak girmek isteyenlere, boykotu hatırlatarak menettirdi.</p>

  <p class="normal">İttihat ve Terakki gazetelerinin bu boykot hakkında, halkın millî hamiyetini uyandıracak surette bir düziye yazdıkları yazılar, makaleler, umumdaki hoşnutsuzluğu, heyecanı arttırıyordu. Burada bulunan Avusturyalılar korkmaya başladıklarından birkaç aile halkı da çıkıp gittiler. Hükümet ecnebilere ve bilhassa Avusturyalılara karşı bir taarruz ve tecavüz yağılmaması için son derece gayret ediyordu.</p>

  <p class="normal">O sırada meydana çıkan başka bir hadise de umumun heyecanını bir kat daha arttırdı. Bulgaristan emareti istiklâlini ilân etmişti.</p>

  <p class="normal">Bulgaristan kapı kethüdası Keşaf’ın Hariciye’deki resmî ziyafete davet edilmemesi, buna kızarak -yukarıda yazdığım gibi- çıkıp gitmesi yüzünden çıkan hadise de bir türlü halledilememişti. Bulgaristan’a söz dinletmek kabil olamıyordu. Prens Ferdinand, çoktan beri dilediği ve düşündüğü Bulgar krallığını elde etmeye bir vesile, bir fırsat bulmuştu. Avusturya’nın Bosna ve Hersek’i ilhakını ilanından dört gün sonra, 11 Eyül 1324/24 Eylül 1908’de Tırnova’da Bulgaristan’da istiklâlini, krallığını ilân etti.</p>

  <p class="normal">Bu haber, memleketteki hoşnutsuzluğu, asabiyeti arttırdığından Avusturya emteasına karşı yapılmakta olan boykot Bulgar mallarına da teşmil edildi. O esnada bir Girit işi çıktığı için hükümetin içinde bocalayıp durduğu güçlük son derecesine vardı.</p>
</body>
</html>
