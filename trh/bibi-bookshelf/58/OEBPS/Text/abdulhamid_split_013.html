<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abdulhamid</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_11">X</h1>

  <p class="normal">Sırf İttihat ve Terakki Cemiyeti’ni bir darbe-i hükümete karşı korumak için Selanik’ten getirilmiş olan avcı taburlarının bu feci vakayı ihdas etmeleri, Meclis-i Mebusan reisi Ahmet Rıza Bey sanarak, ona epeyce benzeyen Adliye nazırı Nazım Paşa’nın, yine İttihat ve Terakki ileri gelirlerinden biri zannıyla Lazkiye Mebusu Emir Şekip Arslan Bey’in, asilere nasihat vermek, ihtilâl ateşini teskin etmek maksadıyla Ayasofya Meydanı’na gelmekte olan Şerif Sadık Paşa’nın katilleri, Ali Kabulî Kaptan’ın parçalanması, birçok genç zabitlerin itlâfı gibi kanlı hadiseler ihtilalin fena neticeler vermeye başladığını gösteriyordu.</p>

  <p class="normal">Bu ayaklanmanın daha büyük fenalıkları mucip olmasını menedecek tedbirleri düşünmek ve kararlaştırmak üzere yetmiş kadar mebus mecliste toplanmak cesaretini göstermişlerdi. Asker bu mebuslardan, ekserisi sarıklı olmak üzere bir heyet seçti ve onları saraya giderek askerin dileklerini padişaha arz etmeye icbar etti. İdarenin yine Abdülhamid’in müstebit ellerine verilmek üzere olduğunu gösteren bu hadise ile İttihat ve Terakki merkezinin, <span class="ideitalik">Tanin</span> ve <span class="ideitalik">Şura-yı Ümmet</span> matbaalarının yağma ve tahribi İttihatçıları fena halde korkutmuştu.</p>

  <p class="normal">Bunda da hakları vardı. Çünkü bu ihtilâlden maksadın yalnız İttihad ve Terakki Cemiyeti’ni ortadan kaldırmak olduğu, başka bir matbaanın, herhangi bir müessesenin bir mağaza ve dükkânın tecavüze uğramaması ile anlaşılıyordu.</p>

  <p class="normal">Filhakika ihtilâli tertip edenler işi bir harici siyaset çerçevesine sokmamak, haricin müdahalesini icap ettirmemek için sefarethanelere, yerli ve ecnebi müesseselere, hiçbir mağaza ve dükkâna, meskenlere, İttihatçılarla İttihat taraftarı oldukları sanılan genç mektepli zabitlerden başka kimseye taarruz ve tecavüze meydan verilmemişti.</p>

  <p class="normal">Bütün İttihatçılar, can korkusuyla saklandılar. İmkânını bulan bazı kodamanlar, Avrupa tarikiyle Selanik’e kapağı attılar. Birçoğu da Bakırköy, Yeşilköy gibi civar köylere iltica edip birer yere gizlendiler.</p>

  <p class="normal">İttihatçıların ortadan kaybolmalarına mukabil, Meşrutiyetin ilanını müteakip bir kolayını bulup da Cemiyete giren ve birdenbire en âteşin hürriyetperver kesilen eski hafiyeler de Cemiyete intisap çaresini bulamadıkları cihetle evlerinde kapanıp kendilerini unutturmağa çalışanlar, memlekette yine istedikleri gibi hareket edebilmek için istibdadın avdetini isteyenler meydana çıkmışlar, ihtilâlin başına geçerek veyahut arasına karışarak emellerini elde etmeye çalışmaya başlamışlardır.</p>

  <p class="normal">Hatta ilân-ı meşrutiyet günü Rufaî tekkesini bırakarak dağılmış olan Araplardan birkaçı 31 Mart günü Büyükada’da Ebü’l-Hüda Efendi’nin köşküne giderek onu İstanbul’a indirmek ve ihtilâlin başında bulunanlara iltihak ettirmek istemişler ise de Ebü’l-Hüda Efendi böyle tehlikeli bir işe girmeyi istememiş ve cevabı ret vermişti. Bunu o zaman duymuştuk.</p>

  <p class="normal">Elhasıl İstanbul’da hükümet yoktu. Yeni kabine de şaşırmıştı. Hiçbir tedbir düşünemiyor, bir şey yapamıyordu. Söz ayağa düşmüştü, zabıta acizdi. Hatta resmî elbisesiyle sokaklarda bir polis bile görülmez olmuştu. Buraya kadar yazdıklarım kendi gördüklerimdir. Burada vakanın ne suretle tertip ve ihzar olunduğuna, maksadına dair o zaman aldığımız malumatı, kısaca yazacağım.</p>

  <p class="normal">Kendi şahsî menfaatlerine engel olduğu için İttihat ve Terakki’ye, Meşrutiyete muhalif olanlar -bunlar çoğu İttihad-ı Muhammedî Cemiyetine girmişlerdi- Cemiyetin en ziyade güvendiği noktaları zayıf düşürmek istediklerinden, başta avcı taburları olmak üzere bir kısım askeri, yerlerinden çıkarılan alaylı zabitleri elde etmişler, şeriatı ileri sürerek halkın taassubunu uyandırmışlardı.</p>

  <p class="normal">İlk günden beri efkâr-ı umumiye Cemiyetin aleyhinde idi. Bunların sebebi istibdat hâdimlerinden birçoklarının Cemiyete kabul edilerek idareyi ellerine almalarına müsaade olunması idi. Son günlerde Hasan Fehmi’nin katli ve yapılan birçok fenalıklar, efkârı bütün bütün Cemiyet aleyhine çevirmişti. Bu temayülü arttırmak, ondan istifade ile İttihat ve Terakki Cemiyeti’ne kesin bir darbe indirmek için İttihad-ı Muhammedî Cemiyeti ciddi surette çalışıyor; Vahdetî’nin <span class="ideitalik">Volkan</span>’ı, Prens Sabahaddin’in yardımı ile çıkan <span class="ideitalik">Serbestî</span> gazetesi çok şiddetli yazılarla halkın efkârını kaynatıp taşırıyorlardı.</p>

  <p class="normal">İttihad-ı Muhammedî Cemiyeti’nin kurulmasından beri Vahdetî, birçok defalar Yıldız Sarayı’na gitmiş, tekrar iktidar mevkiine gelmek, zimam-ı idareyi ellerine geçirmek için istibdat devrinin avdeti çarelerini gece gündüz düşünmekte bulunan Abdülhamid bendegânı ile temasta bulunarak onlara, kendisine muavenet edildiği halde katî muvaffakiyeti vaade bulunmuştu.</p>

  <p class="normal">İttihat ve Terakki Cemiyeti bir kere ortadan kalkar ise, İsmail Kemal Bey’in Ahrar Fırkası zaten haiz-i ehemmiyet olmadığından İttihad-ı Muhammedî Cemiyeti için meydan boş kalacak, istedikleri gibi oynayacaklardı. İstibdat ve taraftarlarının de dilekleri bu idi.</p>

  <p class="normal">İttihat ve Terakki Cemiyetini ortadan kaldırmak için onu zayıf düşürmek gerekti. Bunun için de kuvvetlerinin temelini teşkil eden avcı taburlarını ellerinden almak lâzımdı. İşte bu maksatla, günlerce, haftalarca uğraşılarak 31 Mart vakası ihdas edildi. Bunu Abdülhamid’in bizzat tertip ve ihzar ettiğini söyleyenler vardı. Hatta Cemiyet ileri gelirlerinden birçokları bu fikirde idiler. Ancak padişahın o sırada bu ihtilali hazırlayarak icra mevkiine koydurmuş olması ihtimali pek azdır. Çünkü onun son derece kurnazlığı ile beraber korkaklığı, cesaretsizliği, adem-i muvaffakiyeti halinde kendisine pek pahalıya mal olacak böyle kanlı ve mühim bir iş yaptırmaya müsait değildi. Fakat vaka hadis olunca derhal benimseyerek ondan istifade etmeyi istediği de muhakkaktır.</p>

  <p class="normal">O gün, 31 Mart Salı günü çıkan <span class="ideitalik">Volkan</span> gazetesinde intişar ettiği, yukarda yazdığım ve Yıldız Sarayı’na gönderilen heyet-i mebusenin, asker namına Abdülhamid’den isteyecekleri dört dilekten biri, kabinenin mevki-i iktidardan çekilmesi maddesi elde edilmiş olduğundan artakalan üç dileğin de temini için ihtilalin devamı lâzım geliyordu. Nasıl ki böyle de oldu.</p>

  <p class="normal">İhtilalin ikinci ve nisanın birinci çarşamba günü de ilk gün gibi geçti. O gün de Mebusan ve Âyan meclisleri toplanmadılar. Ertesi perşembe günü İstanbul’dan savuşmamak, korkup saklanmaya lüzum görmüş olan elli altmış kadar mebus içtima ettiler.</p>

  <p class="normal">Üç günden beri İstanbul’da cereyan etmekte olan bu haller bütün memlekette, bu gibi hallerde tabii olduğu gibi kat kat artan ve mübalağalı olarak duyulmuş ve yayılmıştı ve bütün Rumeli ve Anadolu vilayetlerinde büyük bir heyecanı mucip olmuştu. Başka yerlerde de bu gibi ayaklanmaların vaki olarak birçok bigünah kanları dökülmesine ve bunun son ucu olarak Meşrutiyet ve hürriyetin tamiri kabil olmayacak surette yıkılmasına ve milletin yine esiri istibdat olmasına meydan kalmamak üzere her tarafta efkârı tatmin etmek lüzumunu hisseden Meclis-i Mebusan bütün vilayetlere: “Meşrutiyete bir halel gelmemiştir” diye bir telgraf çektiği gibi Tevfik Paşa kabinesi de ayni halisane bir fikir ile her cihete bu yolda tebligatta bulundu.</p>

  <p class="normal">Fakat taşra bu telgraflara hiç inanmadı. Bilâkis bu telgraflar vilayetlerde heyecan ve galeyanı artırdı. “Eğer Meşrutiyet bir tehlike karşısında değilse böyle telgraflara, bu gibi tebliğlere ne lüzum vardı?” deniliyordu. Her taraftan İstanbul’a hükümeti gayri meşruanın tanınmadığına dair protesto telgrafları yağmaya başladı. Bütün vilayet memurları yeni nazırlarla muharebe etmekten imtina ediyorlardı.</p>

  <p class="normal">31 Mart vakası, bütün vilayetlerden erken olarak Rumeli vilayetlerinde büyük bir heyecan ve galeyanı mucip olmuştu. Abdülhamid’i ilan-ı Meşrutiyete icbar için en evvel hareket eden, bu teşebbüste ön ayak olan Selanik ve Manastır vilayetleri Meşrutiyetin babası demekti. Üçüncü ordu zabitan ve efradını, İstanbul’da Meşrutiyete indirilen darbe, evlâdı büyük bir tehlikeye düşen bir baba gibi fevkalade müteessir etmişti. İkinci ve üçüncü ordular, Selanik, Manastır ve Edirne vilayetleri halkı mücessem bir intikam kesilmişlerdi.</p>

  <p class="normal">O sırada Selanik’te bulunan Rumeli Orduları müfettişi Birinci Ferik Mahmud Şevket Paşa, orada bulunan zabitanı toplayıp bir nutuk irad etmiş, bundan hürriyet ve meşrutiyetin elden gitmek üzere bulunduğunu, evlâdının ölüm döşeğinde yatan bir baba kadar müteessir bir lisanla söylemişti.</p>

  <p class="normal">Paşanın bu sözleri, bütün dinleyenleri birer ateş parçası haline getirdi. Ordu hemen silâha sarıldı. Tehlikeye düşen Meşrutiyet ve hürriyeti kurtarmak için hemen İstanbul’a koşmak isteği ile ayaklanan Bulgarlar ve Rumlar da dâhil olduğu halde binlerce genç ve fedakâr gönüllü büyük ve mukaddes hürriyet savaşı için koşup orduyla birleştiler.</p>

  <p class="normal">Selanik ve Manastır’da cereyan eden bu hallerden İstanbul’da 3 Nisan cuma günü haber aldık. Bu haber İstanbul’daki ihtilâli, kaynayan kazana bir koca soğuk su konmuşa döndündü. Derviş Vahdetî ve arkadaşları da dâhil olduğu halde bütün ihtilâlcileri derin bir düşünceye, büyük bir korkuya düşürdü. Birçokları da saklanarak gözden kayboldular. 3 Nisan cuma günü Topkapı halkı, tabur tabur askerin kale kapısından girdiğini görerek hayret ve telâşa düştüler. Acaba bunlar İstanbul’daki asi askere katılmak için mi geliyorlardı. Yoksa onları yola getirmek ve isyanı bastırmak için mi koşmuşlardı? Yine şehirde üç gün evvelki haller, gürültüler ve patırtılar tekerrür mü edecekti.</p>

  <p class="normal">Bu asker Çatalca istihkâmlarındaki askerdi. İstanbul’da ayaklanan ve şeriat isteyen arkadaşlarıyla birleşmek ve onları kutlulamak üzere zabitlerinin ihtar, emir ve hatta ricalarına kulak asmayarak yerlerini bırakıp İstanbul’a gelmişlerdi. Bir iki gün kaldıktan sonra yine oraya avdet edeceklerdi.</p>

  <p class="normal">Onlar daha İstanbul’da iken, iki gün evvel Selanik’ten yola çıkan hareket ordusunun ön takımları askerden hali bulunan istihkâmları işgal ile beri tarafa geçmiş olduklarına Çatalca’dan gelen asker geri dönmeye imkân bulamayıp burada kalmışlardı.</p>

  <p class="normal">Payitahta yürüyen büyük bir düşman ordusuna karşı koymak üzere 1293/1877 Rus muharebesi sırasında Müşir Macar Mehmed Ali Paşa’nın nezareti altında inşa ve sonradan bir kat daha tahkim edilmiş olan Çatalca hat müdafaası, muhafazaları orayı terk etmemiş olsalardı hareket ordusunun İstanbul’a gelmesini imkânsız ve hiç olmazsa pek güç kılacaktı. Fakat milletin uyanık bahtı oradaki askeri İstanbul’a sevk etmiş boş kalan istihkâmların hareket ordusu tarafından işgalini kolaylaştırmıştı.</p>

  <p class="normal">Mahmud Şevket Paşa Selanik’te Hareket Ordusu’nun kıtaatını hazırlayıp birbiri ardınca kıtaatını hazırlayıp birbiri ardınca göndermek işiyle meşgul olduğundan ordu kumandanı olarak Ferik Hüseyin Hüsnü Paşa -Çatalca istihkâmının ilk inşasına nezaret eden Müşir Macar Mehmed Ali Paşa’nın damadıdır- evvelce hareket etmiş, 4 Nisan Cumartesi günü sabahleyin Yeşilköy çevresine vasıl olmuştu.</p>

  <p class="normal">Askerin şehre girmesinden evvel halka işin hakikatini ve maksadını anlatmak, yanlış bir zanna meydan kalmamak için kumandan paşa İstanbul’da umum Erkân-ı Harbiye riyasetine aşağıdaki telgrafnameyi göndermiştir:</p>

  <p class="indentmetin"><span class="ideitalik">“Otuz üç senelik medid ve meşum bir devr-i istibdattan sonra milel-i Osmaniye’nin galeyan-ı hamiyeti ile istihsal ve istirdat olunan meşrutiyet-i meşruanızı yine dest-i cellâd-ı istibdada tevdi eylemek maksad-ı melunanesiyle, her türlü hile ve fesadı irtikap etmiş ve nihayet zahiren güya şeriat istiyormuş gibi hakikatte şer-i mübîn-i Ahmedî’ye külliyen muhalif olarak kanlı bir ihtihal-i askerî îkaına sebep olmuş bulunan melun ve menfur menfaatperestlerin telkinat-ı iblisanelerine kapılmış ve payitahtın ve amaçgâh-ı ümmet olan Meclis-i Âli-i Mebusan’ın al kanlara boyanmasına ve milletin nasıye-i pâkine müşkülü izale bir şaibe-i siyahı mezellet iras edilmesine sebep olmuş bulunan Hassa Ordusu efradıyla Bahriye ve Tophane efradının harekât-ı vakıası altı yüz senelik lekesiz bir namusu inkıyad ve ifaat taşımakta olan mukaddes Osmanlı ordusunu pek büyük bir hicaba düçar etmiş ve bu lekenin fevkalade bir suretle tathir-i emeli harıyla Ayastafonos ve Küçükçekmece’ye gelmiş olan ikinci ve üçüncü ordulardan müfrez kıtaat-ı muntazama-i Osmaniye müsteînen bi-tevfikihi mukteza-yı şer-i mübîni Ahmedî’den olan Kanun-ı Münîf-i Esasî’nin badema her türlü tecavüz ve vikâyesi ve payitaht-ı saltanat-ı seniyede asayiş ve emniyetin iadesi ve tahkimiz emrinde tedabir-i müessire ittihazı ve martın otuz birinci gününü millet-i Osmaniye’nin en meşum yevm-i nühuseti getirmeye sebep olan hafiyelerle deniyyüttabı menfaatperestlerin ceza-yı sezalarının tahini maksadıyla teşebbüs eyleyeceği her gûna icraatta muhafaza-i serbestî edebilmek ve bu sayede Osmanlı ordusunun namusunu ikmal eylemek için İstanbul’da bulunan berrî ve bahrî silâh arkadaşlarından âtîdeki hususatı talep eder:</span></p>

  <p class="indentmetin"><span class="ideitalik">Evvelen: Mart’ın otuz birinci gününden evvel İstanbul’daki berrî ve bahri kıtaat ve sefaine memur olan bilcümle erkân ümera ve zabitanın tekrar kıtalarına alınmalarına mümanaat etmeyerek bunların kâffe-i evamirine körü körüne itaat ve inkıyat göstereceklerine ve siyasî işlere badema hiçbir surette müdahale etmeyerek yalnız vazife-i mukaddemesi askeriyeleriyle meşgul olacaklarına dair şeyhülislâm ve fetva emini ve ders vekili efendiler hazeratıyla kendi kumandanları huzurunda ve Kur’an-ı Mübin üzerine ellerini basmış oldukları halde bir gün içinde umumen İstanbul’da bulunan efrad ve küçük zabitan yemin edeceklerdir.</span></p>

  <p class="indentmetin"><span class="ideitalik">Saniyen: Kendilerini “Şeriat isteriz” diye iğfal ederek vatanı tehlikeye düşürmüş olan alçakların tedibi için ordumuzca ittihaz olunacak tedabir-i tenkiliye ve inzıbatiyeye katiyen müdahale etmeyerek ve ordumuzun efradına yan gözle bile bakmayarak onları kendi öz kardeşleri gibi bilecekler ve kendilerini iğfal etmiş olan hafiyelerle edaniyi yine kendi zabitlerine ihbar eyleyeceklerdir.</span></p>

  <p class="indentmetin"><span class="ideitalik">Bu iki talebimiz İstanbul’da bulunan berri ve bahrî bilûmum silâh arkadaşlarımız tarafından hüsnü suretle kabul olunarak itaat-ı kâmile ve ciddiye ibraz eyledikleri takdirde esna-yı icraatımız da kendilerine katiyen ilişilmeyeceği hususlarının efrad-ı merkûmeye anlayacakları lisan ile izah olunması ve derece-i mütavvatlarının serian tarafı âciziye iş’arı rica olunur.”</span></p>

  <p class="sagnormal"><span class="ideitalik">4 Nisan 1325/8 Mayıs 1909<br class="chapter" />
  Hareket Ordusu Kumandanı<br class="chapter" />
  Hüseyin Hüsnü</span></p>

  <p class="normal">Bu telgrafla beraber bütün İstanbul halkına hitaben aşağıdaki beyanname neşredildi. Duvarlara yapıştırılmak suretiyle de ilan olundu.</p>

  <p class="indentmetin"><span class="ideitalik">“1. Millet senelerden beri icra-yı mezalim eden kuvve-i istibdadı parçalayarak hükûmet-i meşru’a-i meşruteyi tesis etti. Bu kansız inkılâb-ı mes’uddan mutazarrır olan edani-yi gayr-ı meşru’ bir surette temin-i menfaatlerine hadim olan hal-i sabıkın iadesi için bin türlü hîl ü desayis ve denaete müracaat ederek hükûmet-i meşru’a-yı meşrutiyetimizi rehnedar etmek istedi ve bütün âlem-i insaniyetin tel’in eylediği İstanbul faciasının hüdusuna sebebiyet vererek masum kanlar döktü.</span></p>

  <p class="indentmetin"><span class="ideitalik">2. Millet, hayat ve ikbalinin kâfül-i yegânesi olan meşrutiyetin rehnedar edilmek ve ahkâm-ı şer’iye ve saadet ve selâmet-i umumiye-i milliyemizi zamin olan kanun-ı esasimizin ayaklar altına alınmak istenildiğini gördü ve bu harekât-ı denaetkâranenin müsebbib-i aslilerini te’dip etmek lüzumunu takdir ederek hey’et-i umumiyesiyle İstanbul üzerine yürümeye karar verdi. İlk kuvve-i icraiye olmak üzere işte bizi İstanbul surları karşısında gördüğünüz bu Hareket Ordusu’nu buraya gönderdi.</span></p>

  <p class="indentmetin"><span class="ideitalik">3. Hareket Ordusunun maksat ve vazifesi hükûmet-i meşru’a-yı meşrutamızı hiçbir kuvvetin sarsamayacağı surette tersin etmek ve sırf kuvvet-i şeri’at-i garra ile müeyyed bulunan kanun-ı esasinin fevkinde hiçbir kanun hiçbir kuvvet olmadığını ve olamayacağını ispat eylemek ve meşrutiyet-i meşruamızın istikrarından memnun olmayan vatan ve millet hainlerine son ve kat’î bir ders-i intibah vermektir.</span></p>

  <p class="indentmetin"><span class="ideitalik">4. Mazlum ahali ve bitaraf efrad tamamiyle himaye edilecektir. Ancak, muharrikler, müfsitler ve müşarikler behemehal lâyık oldukları tedibat-ı kanuniyeden kurtulamayacaktır.</span></p>

  <p class="indentmetin"><span class="ideitalik">5. Hey’et-i fazıla-i ilmiye sertac-i ihtiram ve ibtihacımızdır. Fakat mel’anet ve temin-i menfaat-ı âdiye ve şahsiye maksadıyla yalandan kisve-i ilmiyeye bürünerek din ve şeriat-ı Muhammediye’yi tezyif ve istihfaftan çekinmeyerek teşmil-i mefsedete kalkışan bir takım hafiyeler, menfaatperestler elbette mukteza-yı şer ve kanuna göre muamele görmekten halâs edilemeyeceklerdir.</span></p>

  <p class="indentmetin"><span class="ideitalik">6. Millet, mebuslarının ve muhterem mebusların şayan-ı itimad görüp intihap eyledikleri hey’et-i vükelânın hayatları ve kanun-ı esasinin kendilerine bahş eylediği hukuk-ı nüfûz ve selahiyetleri tamamiyle ve kemaliyle temin ve sükûn ve sürûr-ı umumi kat’iyen istihsale dilecektir.</span></p>

  <p class="indentmetin"><span class="ideitalik">7. Selâmet-i vatan ve saadet-i milliyemizin istilzam eylediği bu icraat-ı askeriyemiz esnasında memleketin inzibata-ı dâhilî ve sükûnet-i tammesini ve cümlenin muhafaza-i hayat ve malını temin için her türlü tedâbirin ittihazına tevessül edilmiştir.</span></p>

  <p class="indentmetin"><span class="ideitalik">8. Muhterem süfera ve bilcümle misafirîn-i ecnebiyenin bî-huzur olmalarına meydan verilmeyecektir.</span></p>

  <p class="indentmetin"><span class="ideitalik">9. İstanbul vak’a-i faciasından kanları dökülen şühedanın ervah-ı muazzaması karşısında hesap vermeye düçar-ı havf ve haşyet olmaya mahkûm olanlar ancak bu facia-yı hûn-alûdun failleri, muharrik ve müşarikleridir. Bu hakikati herkes bilmeli ve telâş ve heyecana kapılmayıp müsterih olmalıdır.”</span></p>

  <p class="sagnormal"><span class="ideitalik">6 Nisan 1325/19 Nisan 1909<br class="chapter" />
  Hareket Ordusu Kumandanı<br class="chapter" />
  Hüseyin Hüsnü Paşa</span></p>

  <p class="normal">Yukarıdaki telgrafname ile beyannameyi aynen yazmaktan maksadım, tarihi birer vesika olmalarından başka otuz sene evvelki yazı tarzının bir numunesini göstermektir. Dilimizin o zamanki yazılışı ile bugünkü sadeliği arasındaki fark dağlar kadardır. Eminim ki bu telgrafname ile beyannameyi tamamıyla anlamak ve ne demek istenildiğini kavramak için bugünün okuyucularından birçoğu epeyce güçlük çekeceklerdir.</p>

  <p class="normal">Hareket ordusu ön kıtalarının Yeşilköy çevresine geldikleri haberi alındı. Ordu kumandanlığının 4 Nisan tarihli beyannamesi 5 Nisan’da bütün gazetelerde intişar etti.</p>

  <p class="normal">İhtilâlciler, süt dökmüş kedi gibi her biri bir deliğe girdiklerinden öldürülmekten korkarak saklanmış olan meşrutiyetçiler, İttihatçılar ve genç zabitler için artık bir korku sebebi kalmamıştı. Bunun için gizlendikleri yerlerden birer birer çıkarak, Hareket Ordusu’nu karşılamak üzere Yeşilköy’e gitmeye başladılar. Sirkeci Garı’ndan, birbiri ardınca hareket eden katarlar Yeşilköy’e koşan halk ile dolu idi.</p>

  <p class="normal">Bütün mebuslar, âyanlar oraya gitmişlerdi. Her iki meclis bir arada olarak, 1293/1877 Rus Muharebesi’ne nihayet veren Ayastafanos Muahedesi’nin imza edildiği binada, Ayastafanos kulübünde toplandılar. Meclisler İstanbul hükümetini tanımıyorlardı.</p>

  <p class="normal">Nisanın altıncı günü Yeşilköy’ü işgal etmiş olan hareket ordusunun ilk kıtaları, arkadan gelecek olan kıtalar ve mühimmatı bekliyor ve her türlü ihtimale karşı hazırlanıyorlardı.</p>

  <p class="normal">9 Nisan perşembe günü akşamı hazırlığını bitirmiş olan ordu ertesi cuma günü sabahleyin hareketle İstanbul’a doğru yürümeye başladı.</p>

  <p class="normal">On günden beri ihtilâlcilerin, asi askerlerin idaresi altında bulunan şehirde büyük bir düşünce hüküm sürüyordu. Sokaklarda hiçbir hayat eseri yoktu.</p>

  <p class="normal">O gün cuma olduğundan Hamidiye Camii’nde selâmlık resmi olacaktı. Bermutat alaya giden asker Yıldız Sarayı’nın önündeki meydanda dizilmişlerdi. Saat tam altı da sarayın büyük kapısından çıkan iki kır at koşulu arabada Abdülhamid vardı.</p>

  <p class="normal">Kışladakiler teslim olmaktan imtina ile mukavemete kalkıştıklarından, Harbiye Mektebi talebesiyle takviye edilmiş olan hareket ordusu Beyoğlu kolu Taksim ve Taşkışla’lara karşı top ve tüfekle ateş açtılar, kışlalardan da şiddetle mukabele olunduğundan bir saatten fazla çarpışma sonunda, yine cephane kalmadığından asiler için teslim olmaktan başka çare kalmadı.</p>

  <p class="normal">Kışlalar işgal edilip efrat tahtı muhafazaya alındıktan sonra kol Beyoğlu büyük caddesine doğru ilerledi.</p>

  <p class="normal">Topkapı yoluyla şehre giren asker Harbiye Nezareti kışlasını, müsademesiz işgal eyledikten sonra Babıâli’ye doğru yürüdü. O zaman askerî kulüp olan şimdiki Halkevi binasının önünden geçildiği sırada kulüpte bulunan birkaç asî nefer veya hademe tarafından –bu cihet tamamıyla anlaşılmıştır– pencereden atılan kurşunlardan biri oradan geçmekte olan cephane arabasına isabetle iştial ettirdiğinden binaya karşı asker tarafından yaylım ateş açıldığı gibi birkaç gülle de atıldığından duvarlar delik deşik oldu.</p>

  <p class="normal">Ben o esnada Şeref Sokağı’nın Cağaloğlu Caddesi’yle birleştiği yerde, sağ köşede, bugün Belediye Su İdaresi şubesinin işgal eylediği 3 numaralı binada idim. O zaman orada Mısır mültecilerinden Arapça <span class="ideitalik">El-Adl</span> ve Türkçe <span class="ideitalik">Protesto</span> gazetelerini çıkaran Safa Bey’in ikametgâhı idi.</p>

  <p class="normal">Bu iştial ve müsademeyi oradan gördüm. Karşıdaki Halkevi binasının duvarını delip geçen küllenin açtığı delik hâlâ gözümün önündedir.</p>

  <p class="normal">Bundan sonra Babıâli’ye doğru ilerleyen kol Eminönü, köprü yoluyla Tophane Kışlası’na gidecekti. Birdenbire Babıâli binasından ateş başladı. Bu ateşi açanlar Babıâli karakol efradı idi. Bu hiç beklenilmeyen taarruza karşı İran Sefarethanesi önünden aşağıya doğru inmekte olan top ile birkaç gülle atıldı, mukabelenin, müdafaanın imkânsızlığını gören karakol efradı terki silâh ettiler. Tophane ve Kasımpaşa’daki Bahriye kışlaları işgal olunduktan sonra o gün için yapılacak bir iş kalmamış ve akşam da olmuştu.</p>

  <p class="normal">Ertesi 11 Nisan cumartesi günü Yıldız Sarayı civarındaki kışlalar abluka edilip teslim olmaları için kışlalardaki İkinci Fırka efradına haber gönderildi. İkinci Fırka kıtaatı, bilhassa Arap ve Arnavut maiyet taburları şiddetle mukabele etmek istiyor ve teslime yaklaşmıyorlardı. Karşı koymak için hünkârdan izin istediler. Abdülhamid böyle bir müdafaaya kalkışılır ve müsademe vaki olursa kendi hayat ve saltanatının tehlikeye düşeceğini düşünerek:</p>

  <p class="normal">“Onlar da bizim askerimiz ve kardeşlerimizdir. Kardeşkanının dökülmesini istemem.”</p>

  <p class="normal">Diye çarpışmaya izin vermemiş olduğundan Yıldız Sarayı ve kışlaları da bilâ müsademe teslim alındı.</p>

  <p class="normal">Hareket Ordusu’nun İstanbul’u işgali sırasında, Selanik’te bulunan Mahmud Şevket Paşa İstanbul’a gelerek ordu kumandanlığını eline almıştı.</p>

  <p class="normal">1294/1878 senesinde, Ali Suavi meselesinden dolayı Harbiye Nezaretindeki Taşkışla’da –sonradan Bekirağa Bölüğü adını alan kışla– mahpus bulunduğumuz sırada bizimle beraber bulunan babası Bağdatlı Süleyman Bey’i görmek üzere geldiği sırada defaatle görmüş ve konuşmuştum. O zaman kendisi ya askerî idadi veya rüşdî talebesi idi.</p>

  <p class="normal">10 Nisan cuma günü akşamı idare-i örfiye ilân etti.</p>

  <p class="normal">Gazetelerde neşredilmek, duvarlara yapıştırılmak suretiyle ilân olunan idare-i örfiye kararnamesi şöyle idi:</p>

  <p class="indentmetin"><span class="ideitalik">“Meşrutiyet-i meşrua idaremizin mükemmelen teyid ve takviyesiyle beraber âtiyen onun cüzî mertebede düçar-ı zaaf ve tezelzül olmaması, vatanî mukaddesimizle mevcudiyet-i milliye-i Osmaniye’mizin temin-i selâmet ve bekası esbabının istikmali hakkında bu kere mübaşeret olunan harekât-ı askeriyemizden ve inayet-i Hak’la rehin-i muvaffakiyet olmuş ve bunun netayic-i hasene ve hayriyesinin iktilaf ve meşrutiyet-i mukaddesimizin metin bir surette teâlâ ve takviyesi, fevkalâde haiz-i ehemmiyet olan payitaht asayişinin istihsal ve idamesine mahut mütevakkıf bulunmuş olduğundan bugünden itibaren İstanbul ve bilâd-ı selâse ile İzmit ve Çatalca sancaklarında ve Adalar ve Beykoz ve Kartal ve Gelibolu kazalarında idare-i örfiyenin ilân ve tatbikine karar verildiği ve binaenaleyh bu sırada mahallî asayişi mahalli en ufak bir hareket idarei örfiyece pek ağır mücazatı müstelzim olacağından herkesin ona göre kemâli basiret ve intibah üzerine hareket eylemesi lüzumu ilân olunur.”</span></p>

  <p class="sagnormal"><span class="ideitalik">Üçüncü Ordu ve Hareket Ordusu Kumandanı<br class="chapter" />
  Birinci Ferik Mahmut Şevket</span></p>

  <p class="normal">Bu kararnamenin neşir ve ilânı üzerine herkese sükûnet geldi, korku ve endişe kalmadı.</p>

  <p class="normal">O sırada ordunun İttihat ve Terakki Cemiyeti’ne bağlı olduğu şayiası çıkarıldı. Bunu, sonradan Cemiyete girerek yine çıkarlarını temin etmeye muvaffak olan türediler, halka karşı kendilerinin kuvvetini göstermek maksadıyla yapmaya başlamışlardı. Bu şayiayı tekzip ile ordunun hür ve müstakil olduğu ilân edilmek maksadıyla bir beyanname neşrine lüzum görüldüğünden ordu kumandanlığı aşağıdaki beyannameyi neşretti:</p>

  <p class="indentmetin"><span class="ideitalik">“Ceraid-i mahalliye ve ecnebiyeden ekserisi hareket ordusunun İttihat ve Terakki Cemiyeti ile münasebette bulunduğunu dermeyan ediyorlar. Bu fikir ve mütalaa tamamıyla muhalif-i hakikattir.</span></p>

  <p class="indentmetin"><span class="ideitalik">Umum Osmanlı orduları, kâfil-i feyz ü nusrat-ı muhafazası Osmanî olan idare-i meşrutanın namına ahid ve misak etmiş olmaları hasebiyle ahiren İstanbul’da vukua gelen teşebbüsat-ı irticaiyeyi imha ve Bünyan-ı devleti tarsin emeliyle bilittifak müsteiznen bitevfik-i Teâlâ İstanbul üzerine bir ordu sevk etmişlerdi.</span></p>

  <p class="indentmetin"><span class="ideitalik">Bu ordunun kumandanlarıyla zabitan ve efrattan hiçbiri bir cemiyete, furuk-ı siyasiyeden hiçbirisine mensup değillerdir. Esasen siyaset-i devlete müdahaleleri katiyen caiz olmayan zabıtan ve efrad-ı askeriye-i Osmaniye yalnız mafevkleri taht-ı nüfuz ve tesirinde bulunmayacaklar ve aksi hareketi sabit olanlar kanunen tecziye edileceklerdir.</span></p>

  <p class="indentmetin"><span class="ideitalik">Binaenaleyh Hareket Ordusu’nun bir cemiyet-i hafiye veya celiyeye münasebeti veya hususî ordunun herhangi bir tesir tahtında hareket etmekte bulunduğu hakkındaki müddeanın külliyen asıl ve esası olmadığı ilân ve ihtar olunur.”</span></p>

  <p class="sagnormal"><span class="ideitalik">12 Nisan 1325/26 Nisan 1909</span></p>

  <p class="normal">Bu da Mehmet Şevket Paşa’nın imzasıyla idi.</p>

  <p class="normal">Kışlalardan ve öteden beriden toplanan asi efrat takım takım Harbiye Nezareti’ne getirilerek oradaki kışlalara dolduruldukları gibi Yıldız Sarayı’ndaki tüfekçiler, kapıcılar, aşçılar ve sair hademe yakalanıp kafile kafile Kumkapı önünde demirli bulunan İdare-i Mahsusa’nın İzmir vapuruna götürülüp muhafaza altına alındılar. Sonra cümlesi Selanik’e gönderildiler.</p>

  <p class="normal">Mabeyin başkâtibinden başlayarak bütün memurlar hep yeni tayin edilmiş olduklarından Abdülhamid’in yanında eskilerden birkaç haremağası ile hizmetkâr kaldı.</p>

  <p class="normal">14 Nisan Salı günü Meclis-i Âyan ve Meclis-i Mebusan bir arada olarak toplandılar. Ve padişahın hal ve ıskatına karar veriler. Bu toplantıya, Abdülhamid’in cülus günü mabeyin başkâtibi olarak az bir zamanda vezir ve sadrazam olan, padişaha her hususta akıl hocalığı eden, 1324/1908’de mecburen ilân olunan Meşrutiyeti de suya düşürmek için yedinci defa sadarete getirilip Harbiye nazırlarının hünkâr tarafından tayin edilmelerine dair olan hatt-ı hümayunu tesvit eden ve “Şapur Çelebi” denmekle maruf olan Said Paşa, Âyan reisi sıfatıyla riyaset eylemiş ve hal keyfiyetini ilk önce meclise o teklif etmişti.</p>

  <p class="normal">Abdülaziz’in hal’iyle sultan Murad’ın cülus günü babamla beraber, Dolmabahçe Sarayı’nın sonradan Hazine-i Hassa Nezareti olan paşa dairesinde idim. Babamın çok iyi bir dostu olan Şeyhülislâm Hasan Hayrullah Efendi yanımıza geldi ve babama:</p>

  <p class="indentmetin"><span class="ideitalik">Kendi elinle yâre kesüp verdiğin kalem,</span></p>

  <p class="indentmetin"><span class="ideitalik">Fetva-yı hûnuna hakkını yazdı iptida</span></p>

  <p class="normal">Beytini okumuştu. Malûm olduğu veçhiyle Hayrullah Efendi’yi saray imamlığına alarak şeyhülislâmlığa kadar yükselten Abdülaziz idi ve hal’ine fetvayı da o vermişti. Bu defa da Said Paşa’nın hali ve ıskat kararını veren celseye riyaset ve onu ilk önce teklif ettiğini duyduğum zaman otuz üç sene evvel Dolmabahçe Sarayı’nda Şeyhülislâm Hayrullah Efendi’nin ağzından işittiğim bu beyti hatırlarım.</p>

  <p class="normal">Mahmud Şevket Paşa ve Hüseyin Hüsnü Paşalar hazır olduğu halde meclisin o gün öğleden evvel verdiği bu kararı Abdülhamid’e bildirmek üzere şimdi adlarını hatırlayamadığım üç kişilik bir heyet seçilerek derhal Yıldız Sarayı’na gönderildi. Abdülhamid bu heyeti odasında ve ayak üzerinde kabul etti ve tebligatı lâkayt ve sakin bir tavırla kabul edip Çırağan Sarayı’nda kalmayı arzu eylediğini söyledi.</p>

  <p class="normal">Başka bir heyet de Dolmabahçe Sarayı’nın veliaht dairesinde bulunan Reşad Efendi’nin nezdine gönderilerek bu karar tebliğ edildi.</p>

  <p class="normal">Ayastafanos’ta (Yeşilköy) hal kararları verildiği, yarım saat sonra İstanbul’a yayıldı. Herkes ağır bir yük altından kurtulmuş gibi geniş nefes alıyor ve seviniyordu.</p>

  <p class="normal">Yeni padişahın tahta oturma ve biat töreni Harbiye Nezareti’nde yapılacaktı. Bunu duyan halk her taraftan Beyazıt Meydanı’nda toplandılar. Rense, -Arnavutlukta bir kasaba– millî taburu, aba potur ve cepkenden ve keçe külâhtan – bu külâhların üzerinde “Ya hürriyet ya ölüm” yazılı idi – ibaret olan millî kıyafetleriyle Harbiye Nezareti’nin dış kapısından binanın kapısına kadar iki sıra dizilmişlerdi. Top bataryaları yangın kulesinin önünde mevki almışlardı ve onların yanından bir alay süvari ikame edilmişti. Bu toplar, töreni müteakip cülusu, yüz bir pare top atarak halka ilan edeceklerdi.</p>

  <p class="normal">Yeni padişah Dolmabahçe Sarayı rıhtımından, beraberinde Gazi Ahmed Muhtar Paşa olduğu halde “Söğütlü” yatına binerek Sirkeci iskelesine geldi. Oradan araba ile etrafında Harbiye Mektebi talebesi Hareket Ordusu efradıyla külâhlı gönüllülerden birer müfreze olduğu halde, halkın çılgın ve şiddetli alkışları arasında Harbiye Nezareti’ne geldi. Bütün vükelâ, erkân, ümera ve zabitan-ı askeriye ile rical-i hükümet oraya toplanmışlardı.</p>

  <p class="normal">Âdet olduğu veçhiyle önce Nakibü’l-eşraf ve Şeyhülislâm tarafından olmak üzere biat resmi yapıldıktan sonra atılan toplar bu mühim hadiseyi halka ve telgraflar da bütün dünyaya ihbar ve ilân etti.</p>

  <p class="normal">Yeni padişah, Sultan V. Mehmed, yine Ahmed Muhtar Paşa ile beraber arabasına binerek Divanyolu tarikiyle sarayındaki Hırka-i Saadet Dairesi’ne gitti. Oradan da Soğukçeşme, Köprü, Galata yolu ile Dolmabahçe Sarayı’na avdet etti.</p>

  <p class="normal">O gece İstanbul’da samimi şenlikler yapıldığı sırada Yıldız Sarayı’na giden bir heyet, küçük çocukları ve zevcelerinden birkaçı ile beraber Abdülhamid’i, arabalarla Sirkeci istasyonuna getirerek katarı mahsus ile Selanik’e götürdüler ve orada Banker Alatini Köşkü’ne yerleştirdiler.</p>

  <p class="normal">İşte bu suretle otuz üç sene süren devr-i Hamidî’ye nihayet verildi.</p>

  <p class="normal">Cülus günü Tevfik Paşa kabinesi ipka edilmişti. Birkaç gün sonra ihtilâlcilerin talebi üzerine sukut eden kabinenin tekrar iktidar mevkiine gelmesi yar ve ağyara karşı iyi bir tesir yapacağı yeni padişaha arz edildiğinden Hüseyin Hilmi Paşa kabine teşkiline memur edilip Tevfik Paşa da Londra sefaretine tayin olundu.</p>

  <p class="normal">22 Nisan tarihinde teşekkül edip işe başlayan kabine reisi, birkaç gün sonra Meclis-i Mebusan’da programını okuyup itimat kararı istediği zaman bu irticaî hareketi vukuundan evvel keşf ve sonra da tenkil edemediğinden dolayı mesul edilmesi lâzım geleceğini söyleyerek Berat mebusu ve Ahrar Fırkası lideri İsmail Kemal Bey’in itirazına rağmen 5 muhalif reye karşı 192 rey ile kabineye itimat olundu.</p>

  <p class="normal">Muhtelif rey verenler: İsmail Kemal (Berat), İsmail (Gümülcine), Lütfü Fikri (Dersim), Müfid (Engürü) Beylerle İstanbul Mebusu Zohrap Efendi idi.</p>

  <p class="normal">31 Mart ihtilalinin mürettip ve müşevviklerini toplamaya başlayan Hareket Ordusu kumandanlığına, imzalı imzasız, yazı ile veya ağızdan birçok ihbarat vuku buluyordu. Suçlu diye bildirilen bu adamlar da hemen yakalanarak Harbiye Nezareti’ne giriliyor. Bekirağa Bölüğü adı verilen Beyazıt Taşkışlası’na dolduruluyordu.</p>

  <p class="normal">1294/1878 senesi, Ali Suavi vakasından sonra kurulan büyük idare-i örfiye divan-ı harbince muhakemeleri icra edilmek üzere toplanılan binlerce kişilerle altlı üstlü dolan bu kışla bu defa da yine alt ve üst katları dolmuştu.</p>

  <p class="normal">Tarihin garip bir cilvesi olarak o zaman (1294’te) orada mahpus bulunan Bağdatlı Süleyman Bey’i ziyaret için gelen on dört on beş yaşlarındaki talebe Mahmud Şevket, otuz üç sene sonra idare-i örfiyenin âmiri ve Hareket Ordusu kumandanı olarak, mevkufların hallerini görmek için birkaç kere oraya gelmişti.</p>

  <p class="normal">İttihat ve Terakki erkânından bazı garazkârlar ile sonradan Cemiyete çatarak iş başına geçmek çaresini bulan birçok devri istibdat mensupları, geçmiş hal ve zamanlarını bilen ve kendileri için daimî bir tehlike teşkil edenleri ortadan kaldırmak için en iyi ve kolay bir fırsat bulduk sanarak, birer birer tutturup hapse gönderiyorlardı. Bunun için de deliğe tıkılması arzu olunan adamı Hareket Ordusu efradından birine göstermek kâfi idi.</p>

  <p class="normal">Volkancı Derviş Vahdetî, İttihad-ı Muhammedî Cemiyeti mensuplarından birçokları, Meşrutiyet idare muhalifleri hep toplanmıştı. Vakada parmakları olanlardan birkaçı, Hareket Ordusu’nun İstanbul’a girmesinden evvel kaçmış ve kapağı Avrupa’ya atmış idiler.</p>

  <p class="normal">Kaçamayarak yakayı ele verenlerle, hiç suçları ve hatta haberleri bile olmayan ve sırf vücutlarının kaldırılması istenildiği cihetle kendilerine kabahat isnat edilerek götürülüp kışlaya doldurulanların sayısı birkaç bini aşmıştı.</p>

  <p class="normal">Fakat her zaman evdeki hesap çarşıya uymaz. Divan-ı Harbe icra-yı nüfuz ederek istediğimizi yaptırırız sananlar çok geçmeden yanıldıklarını anladırlar. Mahmud Şevket Paşa divan-ı harpler için lazım gelen evsafı haiz, kanundan başka hiçbir kuvvete baş eğmeyerek erkân-ı askeriyeyi seçmiş ve tayin etmişti.</p>

  <p class="normal">Ferik Hurşid Paşa’nın başkanlığı altında kurulan divan-ı harp ise, icap eden tahkikat ve tetkikatı yapmaya başladı. 31 Mart Vakası’nda doğrudan doğruya alâkadar olan Derviş Vahdetî’nin <span class="ideitalik">Volkan’</span>ı, hâdiseden birkaç gün evvel köprü üzerinde öldürülen muharriri Hasan Fehmi için yaptığı şiddetli yazılarla halkı heyecana getiren <span class="ideitalik">Serbestî</span>, mebus olmadığından dolayı İttihat ve Terakki’ye düşman kesilen Ali Kemal’in -Biz Halep’te sürgün iken Ali Kemal da oraya nefyedilmiş ve vilâyetçe, âdet olduğu veçhile Meclis-i İdare kâtipliğine memur olunmuştu. O zaman vilayet bütün sürgünleri pek serbest tutuyordu. İstediğimiz yere, köylere, yazlıklara giderdik. Bir gün vilâyet, İstanbul’dan aldığı bir emir üzerine sürgünleri kale kapılarından dışarı çıkarılmamasını emretti. Bu telgrafın Ali Kemal tarafından saraya gönderilen bir jurnal üzerine olduğunu anlayan bütün sürgünler onunla kati münasebet etmiştiler- başmuharriri bulunduğum <span class="ideitalik">İkdam</span> ile Kâmil Paşa’nın naşir-i efkârı olan <span class="ideitalik">Yeni Gazete’</span>nin son günlerdeki neşriyatı efkâr-ı umumiyeyi İttihat ve Terakki aleyhine kaynaştırarak vakanın hüdusunu kolaylaştırdığı söyleniyor ve bu şayiayı <span class="ideitalik">Serbestî</span> sahibi Mevlanzade Rifat; <span class="ideitalik">Yeni Gazete</span> sahibi Abdullah Zühtü, <span class="ideitalik">İkdam</span> sahibi Cevdet ve başmuharriri Ali Kemal Beylerin firarları da teyit ediyordu.</p>

  <p class="normal">O sırada işlerin çokluğu ve bir divan-ı harple bitirilmesi güç olduğu için Ferik Aydoslu Hüsnü Paşa’nın riyasetinde ikinci bir divan-ı harp de kuruldu.</p>

  <p class="normal">Birinci divan-ı harp burada kalan, vaka ile hiçbir alakaları olmayan muharrirleri, Ahmet Rasim (mebusken birkaç sene evvel vefat etmiştir) Mahmut Sadık (En değerli ve eski bir sahibi kalem olan mumaileyh dört beş sene evvel sefalet içinde terkin-i hayat etmiştir), Mehmed Halid (emektar ve değerli bir muharrir olan mumaileyh kendini üstüne gaz yağı dökerek yakmıştır), Ekrem Reşat, Selanikli Tevfik, Mithat (ecel-i mevutlarıyla ve zaruret içinde ölmüşlerdir), Viran Kelleyan, Avanzade Süleyman (değerli bir muharrir olduğu halde son derece işrete iptilâsı dolayısıyla evinden kovulmuş ve Büyükada’da bir taş ocağında ölüsü bulunmuştur), Acem Hüseyin (<span class="ideitalik">Tercüman-ı Hakikat’</span>te çalıştığı sırada vefat etmiştir), Baba Rüştü (birkaç sene evvel Cerrahpaşa Hastanesi’nde hayata göz yummuştur) ve şimdi isimlerini de hatır etmediğim bir hayli matbuat mensupları sorguya çekilip, vaka ile alakaları olmadığı anlaşıldığından serbest bırakıldılar. O sırada ben de Hurşit Paşa divan-ı harbine üç defa çağırılarak sorguya çekilmiştim.</p>

  <p class="normal">Nihayet divan-ı harpler, birçok incelemelerden sonra suçlu ve suçsuzları ayırdılar. Suçsuzları derhal tahliye mücrimlerin cezalarını tertip ettiler.</p>

  <p class="normal">Divan-ı harpler teşekkül edince en önce Ada misafirleri ve enkaz-ı istibdat denilen Abdülhamid bendeganından pek ziyade su-i şöhretleri olanlar yüz yedi kişinin sürgüne gönderilmesi hakkında bir karar verdi.</p>

  <p class="normal">Bu kararda deniliyordu ki:</p>

  <p class="normal">“İstanbul’da kalmaları mahal-i asayişi ihlâl edecek derecede bir tesir hasıl eylediği anlaşılan enkazı istibdadın 10 Temmuz 1324/23 Temmuz 1908 tarihinden sonra yaptıkları intikal ve satış muameleleri nazarı itibara alınmamak şartıyla emval ve emlâklerinin haciz altına alınması, rütbe, nişan ve madalyalarının refi ve istirdadı ve hakk-ı tekaütten ispatları ve kendilerinin Osmanlı kalelerinden birinde nezaret altında bulundurulmaları temini asayiş ve inzibat nokta-i nazarından hem elzem görülmüş olduğundan, elde bulunan birçok vesikaların tetkikiyle haklarında kanunî hükümleri sonradan icra edilmek üzere şimdiden iktizasının icrası…”</p>

  <p class="normal">Bu karar padişaha arz olunarak iradesi alındıktan sonra cümlesi İdare-i Mahsusa’nın İzmir vapuruyla Midilli kalesine gönderildiler.</p>

  <p class="normal">Bunlar yüz yedi kişi olup hatırında kalmış olanlar şunlardır:</p>

  <p class="normal">• Serasker sabık Ali Rıza Paşa (Avrupa’ya gidenlerden biridir).</p>

  <p class="normal">• Askerî Mektepler Nâzırı ve Tophane Müşiri Zeki Paşa.</p>

  <p class="normal">• Dahiliye Nâzırı Memduh Paşa.</p>

  <p class="normal">• Bahriye Nâzırı Hasan Paşa.</p>

  <p class="normal">• Şehremini Reşid Mümtaz Paşa (Abdülhamid’in sevgili şehremini Rıdvan Paşa’nın Şura-yı Devlet azasından ve Bedirhanoğullarından katlettirdikten sonra şehremini olmuştur.)</p>

  <p class="normal">• Hassa Ordusu Birinci Fırka Kumandanı Müşir Sadeddin Paşa.</p>

  <p class="normal">• Hassa Ordusu İkinci Fırka Kumandanı Müşir Şevket Paşa.</p>

  <p class="normal">• Mabeyn-i Hümayun Başkâtibi Tahsin Paşa.</p>

  <p class="normal">• Mabeyinci Ragıp Paşa.</p>

  <p class="normal">• Sertüfekçi Müşir Tahir Paşa.</p>

  <p class="normal">• Askerî Mektepler Nâzır-ı sanisi Rıza Paşa.</p>

  <p class="normal">• Beşiktaş Muhafızı Vasıf Paşa (Beşiktaş Muhafızı Müşir Hüsnü Paşa’nın muavini idi. Paşanın vefatından sonra muhafız olmuştur).</p>

  <p class="normal">• Hususî yaver Çerkez Kabasakal Mehmed Paşa (Sonradan idama mahkûm ve Sultanahmet Meydanı’nda salbedilmiştir).</p>

  <p class="normal">• Saray şeyhi Hayatizade Ebü’l-Hüda Efendi oğlu Mabeyn-i hümayun ikinci kitabetçisi Hasan Bey.</p>

  <p class="normal">• İbriktar Kâmil Bey.</p>

  <p class="normal">• Sabık Zaptiye Nâzırı Kayserili Hamdi Bey.</p>

  <p class="normal">• Matbuat Müdürü ve Sansür Memuru Ebu’l-Mukbil Kemal Bey (1316/1899 senesinde <span class="ideitalik">Tarik</span> gazetesi başmuharriri bulunduğum sırada Filozof Rıza Tevfik, Avanzade Süleyman Beylerle beraber orada yazıyordu. Sonradan Şişli’deki Hamidiye Etfal Hastanesi Sertabibi İbrahim Paşa’ya çatmış, hafiyelik ve jurnalciliğe başlamış olduğundan birkaç sene zarfında bâlâ rütbesini (birinci ferikliğe muadil mülkî bir rütbe idi) ihraz ile matbuat müdürü olmuştu. Matbuat mensupları arasında “kılkuyruk” demekle maruf idi. Türk matbuatının en ziyade tazyike duçar olduğu zaman, onun müdürlüğü esnasındadır.)</p>

  <p class="normal">• Şura-yı Devlet Azasından Nazif Sürurî Bey.</p>

  <p class="normal">• Maarif nezareti evrak müdürü esbak Ali Galip Bey.</p>

  <p class="normal">• Posta ve Telgraf meclisi reisi Sultanzade Salâhi bey.</p>

  <p class="normal">Bunlardan bir kaçı bir kolayını bularak Midilli’ye uğrayan ecnebi vapuruyla Avrupa’ya kaçtıkları gibi birkaçı da orada vefat etmişler ve orada kalanları da Balkan Harbi esnasında Akdeniz’de Osmanlı hâkimiyeti kalmadığından İstanbul’a dönmüşlerdi. Bunlar avdetlerinden bir müddet sonra padişah V. Mehmed Reşad tarafından affedildikleri cihetle medenî haklarına yeniden sahip olmuşlardır.</p>

  <p class="normal">Birinci Hurşid ve ikinci Hüsnü Paşa divan-ı harplerince uzun uzadıya incelemeden ve derin tahkikattan sonra suçlu oldukları tebeyyün eden: <span class="ideitalik">Volkan</span> gazetesi sahibi ve İttihad-ı Muhammedî Cemiyeti müessisi Derviş Vahdetî; Mısırlı Mehmet Safa Bey’in çıkardığı Arapça <span class="ideitalik">El-Âdil</span> ve Türkçe <span class="ideitalik">Protesto</span> gazeteleri muharrirlerinden Nadir Fevzi; İttihat ve Terakki Cemiyeti merkezi (Nuruosmaniye civarında Şeref Efendi Sokağı’nda bugün Ebuzziya Matbaası olan bina) ile Tanin ve Şura-yı Devlet matbaalarını tahrip ve yıkmaya ön ayak olan Abdülhamid hafiyelerinden Behçetpaşazade Hakkı; sabık Şura-yı Devlet azasından, devri istibdat ve meşrutiyette hafiyelikle iştigal eden Tayyar; Zaptiye Nezareti yaverlerinden Binbaşı Ramazan; Miralay Topal İsmail; Enderunlu Mustafa Bey ve Abdülhamid’in başmusahibi Cevher Ağa; yaver-i mahsus Çerkez Kabasakal Mehmed; Erzurum mevki kumandanı Yusuf Paşalar idama mahkûm edilmiş, Ayasofya ve Sultanahmet Meydanı’nda asılmışlardır.</p>

  <p class="normal"><span class="ideitalik">Serbestî</span> gazetesi sahibi Mevlanzade Rifat (İki sene evvel Romanya’da ölmüştür); <span class="ideitalik">İkdam</span> gazetesi muharriri Ali Kemal (Hürriyet ve İtilaf Fırkası’nın mevki-i iktidarda bulunduğu sırada Maarif ve Dâhiliye Nezaretlerinde bulunmuş, bir müddet <span class="ideitalik">Peyam-ı Sabah’ı</span> neşretmişti, harekât-ı milliye esnasında İzmit’te halk tarafından linç edilerek öldürülmüştür), <span class="ideitalik">Mizan</span> gazetesi sahibi Murad, Meclis-i Kebir-i Maarif azasından Kilisli Rasih, Cemiyet-i Rusumiye azalığından kadro harici Mısırlı Sülâvi beyler, Encümen-i Teftiş ve Muayene azalığından kadro harici Hoca Hayret, Darü’l-Hikmetü’l-İslâmiye azasından Rasih Efendilerle isimlerini derhatır edemediğim bazı kimseler hapis ve nefye mahkûm olarak, firarî Rifat, Ali Kemal ve Rasih Beylerden gayrisi Midilli ve Bodrum kalelerinin gönderildiler.</p>

  <p class="normal">Ali Kemal Bey’in mahkûmiyeti sebeb-i hal’dan sonra Yıldız Sarayı’nda ve padişahın masası üzerinde hareket ordusuna karşı silâhla mukabeleyi tavsiye eder birkaç jurnali bulunmuş, mizancı Murat beyin sebebi mahkûmiyeti ise gazetesinin 31 Mart günü, vaka-i irticaiyeyi takdir, tahsin ve tasvip eder yazılar yazması idi.</p>

  <p class="normal">Murat Bey padişah tarafından affedildiğinden birkaç gün sonra tahliye edilmişti.</p>

  <p class="normal">Sülâvi Beyle Hoca Hayret Efendi menfalarında vefat etmişlerdir. Hoca Rasih Efendi berhayattır. Mumaileyhi bundan altı sene evvel İstanbul umumî hapishanesinde gördüm. Bir başka siyasî meseleden dolayı mahkûm ve mahpus idi. Cumhuriyetin onuncu yıldönümü münasebetiyle yapılan aff-ı umumide tahliye edilmiştir.</p>

  <p class="normal">Şeyh Mehmed Ebü’l-Hüda Efendi Meşrutiyet’in ilanından sonra Adana’ya naklinden ve zuhur-ı hadisattan pek çok müteessir olmuş, Abdülhamid sarayına mensup olanlardan birçoklarına yapıldığı gibi kendisine karşı da tahkir ve tecavüz vukuundan korkarak şiddetli heyecanlara kapılmış olduğundan hastalanmış idi. Bunun neticesi olarak vefat etmiş ve dünyadan bütün bütün elini çekmiştir.</p>

  <p class="normal">İşte Abdülaziz devrinde 1292/1876 senesinde Halep nakibü’l-eşraf kaymakamı olmak için İstanbul’a gelmiş olan Halepli Şeyhun Han kariyesi Rufaî şeyhi Hasan Efendi’nin oğlu ve Derviş Ebü’l-Hüda, fevkalâde şansının yardımı, büyük zekâsının kuvveti sayesinde Osmanlı sarayında otuz üç sene en yüksek mevkileri işgal etmiş, nihayet her insanoğlu gibi yakasını pençe-i ecele teslim eylemiştir.</p>

  <p class="normal">Aleyhinde söylenen sözlere meşrutiyetin ilânını müteakip çıkarılan rivayetlere rağmen Ebü’l-Hüda fena bir adam değildi. Fakat etrafını alan bir takım alçakların sevk ve iğvası ile jurnalciliğe sulûk etmiş ve bununla beraber hiçbir kimsenin evini yıktığı duyulmamıştı.</p>

  <div class="calibre1" id="calibre_pb_14"></div>
</body>
</html>
