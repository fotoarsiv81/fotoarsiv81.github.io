<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abdulhamid</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">I<sup class="calibre3"><a href="../Text/abdulhamid_split_060.html#footnote-800-1" id="footnote-800-1-backlink">[*1]</a></sup></h1>

  <p class="normal">Bundan tam altmış iki sene evvel 1292/1876 yılının ilkbaharında bir Cuma günü sabah erkenden odamda oturmuş kitap okuyordum. O zaman Sultanahmet civarında Firuzağa Mahallesi’nin Toprak Sokağı’nda 9 numaralı evde oturuyorduk. Büyük babam zamanından kalma, dayımın ve annemin lalası olduğu cihetle evimizin en eski emektarı bulunan Said Ağa yanıma geldi. Kırk senedir İstanbul’da olduğu halde bir türlü düzeltemediği çetrefil dili ile:</p>

  <p class="normal">“Küçük Bey, Bir misafir geldi, büyük beyi görmek istiyor” dedi.</p>

  <p class="normal">Böyle sabah erkenden gelen misafirin kim olduğunu merak ile:</p>

  <p class="normal">“O misafiri buraya getir” dedim.</p>

  <p class="normal">Biraz sonra odanın kapısı açıldı. Uzuna yakın orta boylu, etine dolgun, kara ufak sakallı, Rufaî dervişleri gibi saçları omuzlarına değin uzanmış genç bir adam odaya girerek selâm verdi.</p>

  <p class="normal">Selâmını aldım. Elimle gösterdiğim kanepe üzerine oturdu ve hemen söze başladı. Lisanından Arap olduğu anlaşılıyordu. Sözlerinin arasına birçok Arapça kelimeler karıştırıyordu.</p>

  <p class="normal">“Beyefendi!” dedi. “Ben Halep’ten geliyorum. Şimdi vapurdan çıktım ve ilk olarak buraya geldim. Halep ileri gelirlerinden Kevakibîzade Abdülkadir Efendi’den<sup class="calibre3"><a href="../Text/abdulhamid_split_014.html#footnote-581-1" id="footnote-581-1-backlink">[1]</a></sup> beybabanıza bir mektup getirdim.”</p>

  <p class="normal">Sözünü bitirince ayağı kalktı, koynundan çıkardığı mektubu bana uzattı. Sabah çok erken olduğundan babam henüz selâmlığa çıkmamıştı. Mektubu alarak hareme götürdüm, babama verdim. Her zaman olduğu gibi:</p>

  <p class="normal">“Aç da oku. Bakalım ne imiş?” dedi.</p>

  <p class="normal">Zarfı yırtıp okudum; mektupta şöyle deniliyordu:</p>

  <p class="normal">“Halep vilâyetinin Han Şeyhun köyünde Rufaî tarikatı şeyhi Sayyadîzade Şeyh Hasan Efendi’nin büyük oğlu Ebü’l-Hüda Efendi Bab-ı Meşihat’taki<sup class="calibre3"><a href="../Text/abdulhamid_split_015.html#footnote-581-2" id="footnote-581-2-backlink">[2]</a></sup> işini kovalamak için İstanbul’a gitmiştir. Gerek babası ve gerek kendisi sevdiğimiz dostlarımızdandırlar. İşlerinin kolaylaştırılmasını, kendisinden değerli yardımlarınızı esirgememenizi rica eder ve bu vesile ile arz-ı hürmet ederim.”</p>

  <p class="normal">Babam kalkıp selâmlığa çıktı ve misafirle görüştü. Ebü’l-Hüda Efendi işini şöyle anlattı:</p>

  <p class="normal">“Halep Nakibü’l-eşraf kaymakamı Suyutîzade Seyyid Rıza Efendi bundan iki ay kadar evvel vefat etti. Ondan açık kalan bu vazifeyi almak için İstanbul’a geldim. Dersaadet’i<sup class="calibre3"><a href="../Text/abdulhamid_split_016.html#footnote-581-3" id="footnote-581-3-backlink">[3]</a></sup> ilk defa olarak görüyorum. Burada bildiğim ve tanıdığım kimse yoktur. Bu sabah vapurdan çıktım. Mahmutpaşa’da Sultan Odaları’nda oturan Halep tacirlerinden Sübaîzade Ahmed Efendi’ye kardeşinden bir mektup getirmişti. Doğruca onun yanına gidip eşyamı bıraktım. Şimdi de sizi rahatsız ettim.”</p>

  <p class="normal">Ebü’l-Hüda Efendi’yi tavsiye eden bu mektubun sahibi Kevakibîzade Abdülkadir Efendi babamın eski bir dostu ve pek sevdiği ahbabı idi. VI. Ordu müşiri ve Bağdat valisi tayin olunan Serdar-ı ekrem Ömer Paşa<sup class="calibre3"><a href="../Text/abdulhamid_split_017.html#footnote-581-4" id="footnote-581-4-backlink">[4]</a></sup> ile beraber mektupçu olarak Bağdat’a giden babam, Paşa ile beraber Halep’te Kevakibîzadelerin konağına misafir olmuş, o zaman genç bulunan Abdülkadir Efendi ile görüşüp tanışmış idi. Paşanın azliyle Diyarbakır’da ikamete memur edildiği zaman İstanbul’da icap eden yerlere müracaat etmek için Paşa tarafından yalnızca olarak İstanbul’a gönderildiği cihetle babam Halep’ten geçerken yine oraya misafir olmuştu. O vakitten beri Abdülkadir Efendi ile sık sık mektuplaşmakta aralarında kurulan dostluğu sürdürmekte olduğundan onun tavsiye ettiği adama elinden geldiği kadar her bir yardımı yapmayı bir dostluk ödevi saymakta idi. Bundan dolayı Ebü’l-Hüda Efendi’ye büyük bir saygı gösterdi, öğle yemeğine alıkoydu. Ve yemekten sonra gitmek üzere müsaade istediği zaman da dedi ki:</p>

  <p class="normal">“Şeyh efendi! Yarın saat üçte buraya geliniz. Sizi Bab-ı Meşihat’a götürüp Şeyhülislâm Hasan Fehmi Efendi’ye takdim edeyim, işiniz için de ricada bulunayım.”</p>

  <p class="normal">İstanbul’da dostu ve ahbabı çok, sözü geçer, hatırı sayılır, ricası kabul edilir bir adam olan babam ertesi gün Ebü’l-Hüda Efendi’yi arabasına alarak Süleymaniye’deki Şeyhülislâm Dairesi’ne götürdü. O zaman şeyhülislâm bulunan ve kendisini sevmeyenlerce “Kezzûbî”<sup class="calibre3"><a href="../Text/abdulhamid_split_018.html#footnote-581-5" id="footnote-581-5-backlink">[5]</a></sup> diye anılan Hasan Fehmi Efendi ile<sup class="calibre3"><a href="../Text/abdulhamid_split_019.html#footnote-581-6" id="footnote-581-6-backlink">[6]</a></sup> görüştürdü.</p>

  <p class="normal">Babam ile şeyhi büyük bir saygı ve güler yüzle karşılayan Şeyhülislâm Efendi:</p>

  <p class="normal">“Evet Beyefendi! Halep Nakibü’l-eşraf kaymakamı Süyutîzade Seyyid Rıza Efendi geçende vefat ettiğinden açılan bu vazifeye kardeşi Abdülmecid Efendi’nin tayinini vilayet inha etmiştir. Evrakı muamelededir. Sizin hatırınız için şimdi o muamelenin durdurularak evrakının hıfzını söyleyecek ve Ebü’l-Hüda Efendi’nin, o vazifeye liyakati olup nasbında bir mahzur olmadığı halde inha edilmesini vilayete yazacağım. Alacağım cevap üzerine gereğini yaparım” diyerek vaatte bulundu. Şeyhülislâm’ın verdiği bu söz üzerine artık işinin yoluna girmiş olduğunu sanan Ebü’l-Hüda Efendi çok sevinmişti. Eğer bu vaat, o zamanın birçok vaatleri gibi baştan savmak için olmayıp da ciddi ve sağlam olsa bile yazılıp çizilerek dosyası büyüdükçe büyüyüp kocaman bir tomar haline gelecek, işte aylarca, belki senelerce uzanıp gidecekti.</p>

  <p class="normal">O günden sonra Ebü’l-Hüda Efendi sık sık, hemen her gün evimize gelip gidiyordu. Çok zeki, iyi huylu, tatlı dilli, hal ve tavrı sevimli sesi güzel bir adam olduğundan evce hepimiz sever, sayar, her vakit iyi karşılardık. Her geldiğinde güzel güzel hikâyeler söyler, ceddinin kerametlerini gösterir fıkralar anlatır, babamın evde olmadığı vakitler de Arapça mavallar ve kasideler okur ve kendisini bize sevdirirdi.</p>

  <p class="normal">Babam da ondan çok hoşlanmıştı.</p>

  <p class="normal">“Şeyh efendi gitme de bu akşam beraber yemek yer ve vakit geçiririz, gece gider ve yahut burada kalırsın” diyerek onu çok kere yemeğe alıkoyardı.</p>

  <p class="normal">Bir gün haremden selâmlığa çıktığım zaman onu bir çiğ patlıcanı hıyar gibi yerken gördüm. O vakte kadar çiğ patlıcanın böyle yenildiğini görmemiş hatta duymamış olduğumdan<sup class="calibre3"><a href="../Text/abdulhamid_split_020.html#footnote-581-7" id="footnote-581-7-backlink">[7]</a></sup> şaşırıp kalmıştım. O günden sonra Ebü’l-Hüda Efendi her geldikçe mutfaktan bir patlıcan alıp ona götürür ve yemesini rica ederim. O da: “Hat garş”<sup class="calibre3"><a href="../Text/abdulhamid_split_021.html#footnote-581-8" id="footnote-581-8-backlink">[8]</a></sup> der ve bir gümüş kuruşluk mukabilinde çiğ bir patlıcan yerdi.<sup class="calibre3"><a href="../Text/abdulhamid_split_022.html#footnote-581-9" id="footnote-581-9-backlink">[9]</a></sup></p>

  <p class="normal">Ebü’l-Hüda Efendi, babamın tembihi veçhiyle üç dört günde bir şeyhülislâm kapısına gidip işini kovalar ve oradan da usulü ve âdeti veçhiyle “Bugün git yarın gel, daha cevap gelmedi, birkaç gün daha sabrediniz” gibi sudan ve baştan savma cevaplar alırdı.</p>

  <p class="normal">İşinin bu suretle bugünden yarına kaldığını, uzanıp gittiğini gören ve daha da belki aylarca uzayacağını anlayan şeyh cebindeki parasının suyunu çekmekte olduğunu görüyor, harçlıksız kalıp darlığa düşmemek için bir çare düşünüyordu. Babasından isteyip para getirtmek de mümkün değildi, çünkü o da ötekinin berikinin adakları, hediyeleri, yardımları ile geçiniyordu.</p>

  <p class="normal">O tarihlerde Nuruosmaniye Caddesi’nde, Mahmutpaşa Camii civarında birkaç falcı ve üfürükçü dükkânı vardı. Bunların hepsi de halkın, bilhassa kadınların safdilliğinden bilistifade para kazanır ve bolluk içinde yaşarlardı. Mahmutpaşa’dan bize gelip giderken, Nuruosmaniye Caddesi’nden geçerken şeyh bunları görüyordu. Kendisi için de bu işin, falcılığın pek uygun ve kolay olacağını düşünen Ebü’l-Hüda, o caddede bir dükkân tutmuş. İstanbul’a geldiğinden beri durduğu sultan odalarını bırakarak orada yatacaktı.</p>

  <p class="normal">Bu dükkân Cağaloğlu’ndan Nuruosmaniye Camii’ne giden caddede, Bezmiâlem Valide Sultan Kız Lisesi’ne dönen sokağın sağ köşesinde terzi dükkânına bitişik olan dükkân idi. Bugün [1938] numara 43’tür ve kitapçı dükkânıdır. Ben mektebe gidip gelirken ara sıra dükkânına uğrar ve her zaman orada, çoğu kadın olmak üzere birkaç müşteriye rast gelirdim.</p>

  <p class="normal">Şeyh Efendi, büyük zekâsı sayesinde –bu işte zekânın çok tesiri vardır– az zamanda epeyce müşteri edindi. İstanbul’da “Arap Hoca” diye şöhret kazandı. Hastalara okur, fala bakar, muska yazar, dargınları barıştırır, hasretleri kavuşturur, sözün kısası o saate ait her şeyi yapardı. Bu yüzden bir hayli para kazanır, güzel yer ve içer ve babasına harçlık bile gönderirdi.<sup class="calibre3"><a href="../Text/abdulhamid_split_023.html#footnote-581-10" id="footnote-581-10-backlink">[10]</a></sup></p>

  <p class="normal">Nuruosmaniye Caddesi’nin kapalı fırın sırasındaki çeşmenin üzerinde Bezmiâlem Valide Sultan Kız Lisesi’ne dönen köşenin sol tarafındaki 1 numaralı<sup class="calibre3"><a href="../Text/abdulhamid_split_024.html#footnote-581-11" id="footnote-581-11-backlink">[11]</a></sup> evde o zaman Sultan Abdülmecid’in çırak çıkarılmış cariyelerinden bir saraylı hanım oturuyordu.</p>

  <p class="normal">Çok sofu, derviş-meşrep, hurafata inanır, ihtiyarca bir kadın olan bu hanım “Arap Hoca” diye adı çıkan Ebü’l-Hüda Efendi’nin kerametine inanan, evliyalığına iman eden en sadık ve temelli müşterilerinden biri idi. Onun kılavuzluğu, propagandası sayesinde birçok saraylı hanımlar şeyhe müşteri olmuşlar, dükkânına gelip gitmeye başlamışlardı.</p>

  <p class="normal">Bu halde günler, aylar geçiyordu. Şeyh bir taraftan hocalık, bakıcılık yaparak kazandığı para ile güzel güzel geçiniyor, bir taraftan da şeyhülislâm kapısındaki Nakibü’l-eşraflık işini kovalıyordu.</p>

  <p class="normal">Mısırlı Mustafa Fazıl Paşa’nın vefatından sonra Midhat Paşa’nın etrafına toplanmış olan Yeni Osmanlılar Cemiyetinin<sup class="calibre3"><a href="../Text/abdulhamid_split_025.html#footnote-581-12" id="footnote-581-12-backlink">[12]</a></sup> tertip eylediği hocalar ve medrese talebesi ayaklanması 1293/1877 senesi Nisanının 27. Çarşamba günü sabahleyin Fatih Camii avlusunda birkaç bin softanın toplanması ile başladı. Bu hareket bir iki saat sonra İstanbul’un bütün medreselerine sirayet etmiş, Süleymaniye, Beyazıt, Ayasofya, Sultanahmet camileri avlularında binlerce sarıklılar toplanmıştı. Bu ayaklanmanın asıl merkezi Fatih idi. Fatih ders hocalarından birkaç zatta bu harekete iştirak eylediklerinden orada toplanan talebe üç dört bini geçiyordu. Camiin avlusunda kazasker Şirvanizade Ahmed Hulusi Efendi ve bazı hocalar, Namık Kemal ve Ziya<sup class="calibre3"><a href="../Text/abdulhamid_split_026.html#footnote-581-13" id="footnote-581-13-backlink">[13]</a></sup> Beyler dolaşıyor, ikide birde musalla taşlarına, merdiven başlarına çıkarak talebenin heyecanını artıracak sözler söylüyorlar, talebe de hep bir ağızdan:</p>

  <p class="normal">“İstemeyiz! Artık sabrımız kalmadı, ölürüz dönmeyiz!” diye haykırıyorlardı.</p>

  <p class="normal">Onlar aldıkları talimat mucibince memleketi Moskoflara satan Sadrazam Mahmud Nedim Paşa ile ona uygun olan Şeyhülislâm “Kezubî” Hasan Fehmi Efendi’yi istemiyorlardı.</p>

  <p class="normal">Padişah Abdülaziz bu vakayı ancak o gün öğleden sonra haber aldı. Sarayda bu hadiseden en evvel haber alan Valide Sultan idi. Büyük bir telaş içinde, titreyerek koşmuş, oğluna haber vermişti. Bu haberden fevkalâde merak ve endişeye düşen, ne olduğunu anlamak isteyen padişah, Başmabeyinci Mehmed Bey’le Başyaver Halil Paşa’yı göndererek softalardan ne istediklerini, bu ayaklanmalarının sebebi ne olduğunu sordurdu.</p>

  <p class="normal">Mehmed Bey’le Halil Paşa’nın cami avlusuna geldikleri zaman etraflarına toplanan softalar:</p>

  <p class="normal">“Biz velinimet padişahımızın en sadık ve fedakâr kullarıyız. Onun haberi ve emri olmadan memleketi Moskoflara satan, devletin idaresini karmakarışık edip her tarafında ihtilal ateşlerinin yalın salmasını bâdi olan sadrazam ile onun yardakçısı şeyhülislâmı istemiyoruz. Çünkü bunlar padişaha sadık değillerdir. Memlekete hıyanet ediyorlar. Gidip padişahımıza bu dileğimizi söyleyin. Bu devlet ve millet hainlerini başımızda kaldırsın. Eğer siz bizim bu istediğimizi padişaha söylemezseniz biz kendimiz saraya gidip arz ederiz” dediler.</p>

  <p class="normal">Bunun üzerine Mehmed Bey’le Halil Paşa saraya döndüler, padişahın huzuruna çıkıp bu ayaklanma sebebini, talebenin sadrazam ile şeyhülislâmı istemediklerini haber verdiler. Buna fena halde kızan hünkâr, bu hadlerini bilmez softa parçalarının cezalandırılmalarını, dağıtılmalarını istedi ise de İstanbul’daki bütün askerin Rumeli ve Bosna ihtilallerini bastırmak için oralara gönderilmiş olduklarından binlerce silahlı softayı dağıtmaya, tevriye ve tedip etmeye yetişecek kadar elde kuvvet yoktu. Yumuşaklık yolunu tutarak onları dağıtmak, tehlikeyi savuşturmaktan başka çare olmadığını gören ve anlayan padişah, başmabeyinci ile seryaveri, saray erkânından daha birkaç kişiyi asilerin yanına gönderdi. Bunlar süratle gittiler, dağılmaları için padişahın emirlerini götürüp vaatlerini bildirdiler. Fakat talebe söz dinlemiyor, dağılıp yerlerine gitmiyor, istediklerini yaptırmak için ayak diriyorlardı.</p>

  <p class="normal">Ayaklanmanın üçüncü cuma günü idi. Abdülaziz validesinin de arzusu ile yalnız şeyhülislâmı feda ederek, istediği kadar para bularak<sup class="calibre3"><a href="../Text/abdulhamid_split_027.html#footnote-581-14" id="footnote-581-14-backlink">[14]</a></sup> sarayın israfına hizmet ettiği cihetle Mahmud Nedim Paşa’dan bir türlü vazgeçmek istemiyordu. O softaları memnun etmek fikrine düştü. Kazasker Gürcü Şerif Efendi’yi şeyhülislâm yapmaya karar verdi. Sadrazam da bu sureti uygun buluyordu. Hâlbuki Gürcü Şerif Efendi’nin şeyhülislâm olması Yeni Osmanlılar Cemiyeti’nin hiç de işine gelmiyordu.</p>

  <p class="normal">Padişah Gürcü’yü saraya çağırttı. Onu şeyhülislâm tayin ederek talebeyi bir emrivaki karşısında bulundurmak istiyordu. Çünkü Şerif Efendi’nin softalar üzerinde hoca olmak hasebiyle, bir dereceye kadar nüfuzu olduğundan onları dağıtacağı kuvvetle umuluyordu.</p>

  <p class="normal">Bu ayaklanma hazırlandığı sırada şeyhülislâm olması matlup olan zatın ismi talebeye bildirilmemiş olduğundan Kezûbî’nin azliyle Gürcü’nün tayini üzerine dilek yerine geldi sanarak onların dağılmaya razı olmaları ihtimali vardı.</p>

  <p class="normal">O gün, yani ayaklanmanın üçüncü cuma günü sabahleyin evimize Yeni Osmanlılar Cemiyeti’nden biri geldi, babamla gizlice konuştular. Misafir gidince babam beni çağırdı ve:</p>

  <p class="normal">“Şimdi bir sürücü atına binerek doludizgin Fatih’e git, dayını görerek şu pusulayı, ona ver” dedi.</p>

  <p class="normal">Derhal evden çıktım, bir sürücü atına bindim, yarım saat sonra Fatih’te idim. Halk, cuma namazına hazırlanıyordu. Fatih zaptiye karakolunda dayım Alaybeyi Kerim Bey’i<sup class="calibre3"><a href="../Text/abdulhamid_split_028.html#footnote-581-15" id="footnote-581-15-backlink">[15]</a></sup> buldum ve babamın pusulasını ona verdim.</p>

  <p class="normal">Bu pusulada “Gürcü Şerif Efendi şeyhülislâm oluyor, işlerin bozulması muhakkaktır, bunun önüne geç” deniliyordu.</p>

  <p class="normal">Kerim Bey pusulayı okuduktan sonra bana:</p>

  <p class="normal">“Haydi, sen git ben icabına bakarım, merak etmesinler” dedi.</p>

  <p class="normal">Ben de yine doludizgin eve döndüm ve Kerim Bey’in cevabını babama bildirdim.</p>

  <p class="normal">Bir saat sonra idi. On binlerce talebenin Beyazıt’tan Sultan Mahmud Türbesi’ne kadar olan caddeyi doldurmuş oldukları halde, bağırarak, nümayişler yaparak Babıâli’ye doğru gelmekte olduklarını haber aldık. Bu alay yeni Şeyhülislâm Gürcü Şerif Efendi’yi Sirkeci iskelesinde<sup class="calibre3"><a href="../Text/abdulhamid_split_029.html#footnote-581-16" id="footnote-581-16-backlink">[16]</a></sup> karşılayıp hakaret edecekler, geri saraya göndereceklerdi.</p>

  <p class="normal">Bu sarıklı alayı Babıâli<sup class="calibre3"><a href="../Text/abdulhamid_split_030.html#footnote-581-17" id="footnote-581-17-backlink">[17]</a></sup> önünde durdu. Hep bir ağızdan:</p>

  <p class="normal">“Gürcü hocayı istemeyiz, gelirse parçalarız. Hayrullah Efendi’yi isteriz” diye bağırıp bir nümayiş yaptıktan sonra Sirkeci iskelesine doğru yürümeye başladı.</p>

  <p class="normal">Bu olgu; Babıâli telgrafhanesi vasıtasıyla derhal Dolmabahçe Sarayı’na bildirildi. Abdülaziz fena halde kızdı. Yüzü kıpkırmızı olmuş, bir yerde duramıyor, köpürüyordu. Odasında bir müddet hızlı hızlı dolaştı: Nihayet sarayda bulunan Gürcü hocayı geri göndererek Hasan Hayrullah Efendi’yi çağırttı. Huzuruna kabul ile:</p>

  <p class="normal">“Hoca ben seni mümkün değil şeyhülislâm yapmazdım. Fakat ne yapayım ki, seni istiyorlar. Haydi, şeyhülislâm ol, git bu edepsiz asileri dağıt; sonra görüşürüz”<sup class="calibre3"><a href="../Text/abdulhamid_split_031.html#footnote-581-18" id="footnote-581-18-backlink">[18]</a></sup> demişti.</p>

  <p class="normal">Cuma ve tatil günü olmakla beraber durumun önemi dolayısıyla Babıâli’ye gelmiş olan Sadrazam Mahmud Nedim Paşa, talebe alayının gelmekte olduğunu duyunca can korkusuyla, Babıâli’nin Soğukçeşme tarafındaki arka kapısından çıkarak saraya koşmuş ve vükelânın değiştirilmesi lüzumunu arz etmiş ve istifa eylemiş olduğundan sadrazamlığa Hasan Hayrullah Efendi, seraskerliğe zahirde Bursa valisi ve hakikatte orada sürgün olan Hüseyin Avni Paşa tayin olundukları gibi Midhat Paşa da Şura-yı Devlet riyaseti ile Meclis-i Vükelâ’ya memur edildi.</p>

  <p class="normal">Padişah, bu zoraki teveccühat ile softa ayaklanmasının önünü almak ve bir müddet sonra yine Mahmud Nedim Paşa’yı sadarete getirerek asilerin ve softaların kafalarını ezdirmek fikrinde idi.</p>

  <p class="normal">Yeni Sadrazam Rüştü Paşa, arkadaşları gibi Abdülaziz’in devletin ve memleketin başından kaldırılması lüzumunu takdir ediyor ise de buna, biraz korkak olduğu cihetle cesaret edemiyor ve tereddüt içinde kıvranıyordu. Hüseyin Avni ve Midhat Paşalar onu kandırmaya muvaffak olarak yola getirdiler. Hasan Hayrullah Efendi fetvasını verecek, Harbiye Mektebi Nâzırı Ferik Süleyman Paşa da sarayı abluka ederek hal’i icra edecekti. Bahriye Nâzırı Kayserili Ahmed Paşa, sarayın deniz cihetini muhafaza etmek için donanmaya emir verecekti. Mayısın 19. Çarşamba günü Topkapı Sarayı’nda ve Hırka-i Şerif Dairesi’nde veliaht-ı saltanat Murad Efendi’ye, “V. Sultan Murad” namıyla biat töreninin yapılmasına karar verildi.</p>

  <p class="normal">Mayısın 16. Pazar günü öğleden sonra padişah Serasker Hüseyin Avni Paşa’yı saraya çağırttı. Paşa bu daveti Abdülaziz’in işten haber almış olmasına atfettiğinden, saraya gider ise hapis ve tevkif edilerek kararlaştırılmış olan işin bozulmasın ihtimalini düşündüğünden saraya gitmedi. Ve o gün arkadaşlarını Vaniköyü’ndeki yalısına toplayarak işin uzatılmayarak hemen bitirilmesini teklif etti. Mayısın 18. Salı günü Abdülaziz sabaha karşı hal’ edilerek Serasker Kapısı’nda<sup class="calibre3"><a href="../Text/abdulhamid_split_032.html#footnote-581-19" id="footnote-581-19-backlink">[19]</a></sup> yeni padişah Sultan V. Murad’a biat olundu.</p>

  <p class="normal">Biz, Yeni Osmanlılar Cemiyeti’ne münasebeti olanlar bir haftadan beri 19 Mayıs Çarşamba günü hal’ ve cülus merasiminin icra edileceğinden haberdar idik ve o gün sabahleyin toplar atılarak ilan edilmesini beklemekte idik. Bir gün evvel, salı günü sabahleyin atımlıya başlayan toplar herkes gibi bizi de meraka düşürmüştü, çünkü son kararda haberimiz yoktu. Top sesleriyle uykularından uyanıp sokağa düşen halk çok geçmeden keyfiyeti anladılar, çünkü mahallelerde tellal çağırtılarak cülus ilan edilmişti.</p>

  <p class="normal">Evvelce biatin Topkapı Sarayı’nın Hırka-i Saadet Dairesi’nde yapılmasına karar verilmiş olduğu halde Serasker Kapısı’nın yapılması sebebi, hal’ olunan Abdülaziz’in sabaha karşı, beş çifte bir kayıkla, validesi, oğulları Yusuf İzzeddin ve Mahmud Celaleddin Efendilerle beraber Dolmabahçe Sarayı’ndan Topkapı Sarayı’na götürülmesidir.</p>

  <p class="normal">Hal’den üç gün sonra Abdülaziz’in yeni padişaha bir mektubu geldi. Bunda eski hükümdar yeğenini tebrik ettikten sonra Topkapı Sarayı’nda geçen kanlı vakalar dolayısıyla pek sıkıldığından kendisinin başka saraylardan birine, mesela Çırağan Sarayı’na nakledilmesini rica eylediğinden isteği veçhile Çırağan Sarayı’na getirildi. Orada, iki gün sonra kollarının damarlarını keserek intihar etti.<sup class="calibre3"><a href="../Text/abdulhamid_split_033.html#footnote-581-20" id="footnote-581-20-backlink">[20]</a></sup></p>

  <p class="normal">Sultan V. Murad amcasının bu suretle vefatını haber alınca büyük bir korkuya düştü. Sabık padişah tarafından senelerce gördüğü şiddetli tazyik ve işrete inhimakı dolayısıyla bir müddetten beri müptela olduğu sinir hastalığı arttı. Yapılan tedaviye rağmen bu hastalık günden güne tezayüt ederek divanelik derecesine geldiğinden cülusundan üç ay sonra, 1293/1877 senesi Ağustosunun 19. Çarşamba günü hal’ edilerek küçük kardeşi II. Abdülhamid padişah oldu.</p>

  <p class="normal">Sultan Murad da oğlu Salâhaddin Efendi, validesi ve haremleri ile beraber Çırağan Sarayı’na nakil ile orada taht-ı muhafazaya alındı.</p>

  <p class="normal">Medrese talebesinin ayaklanması, Şeyhülislâm Hasan Fehmi Efendi’nin azli, iki padişahın birbiri ardınca hal’i, şiddetle devam eden Bosna Hersek ve Rumeli isyan ve ihtilâli, Rusya ile harbe başlanması, Hersek’ten Rumeli’ne trenler dolusu gelen muhacirlerin perişan hali İstanbul’daki endişe ve telâşı artırmış, hükümet dairelerindeki bütün hususî işleri durdurmuştu.</p>

  <p class="normal">Ebü’l-Hüda Efendi de böyle gaileli bir zamanda istediği memuriyeti alabilmekten ümidini kesmişti. Hususiyle hocalık ve üfürükçülük işlerinde günden güne ileri gidip halk arasında büyük bir şöhret kazandığından bol bol para kazanıyor, geniş geniş, rahat ve refahla geçiniyordu. Bunun için artık memuriyet peşinden koşmaktan, üç dört günde bir şeyhülislâm dairesine gidip gelmekten vazgeçmişti.</p>

  <p class="normal">Muharebenin, Rumeli ve Anadolu cephelerinde aldığı şekil, İstanbul’un büyük küçük bütün cami, medrese ve mekteplerini dolduran muhacirlerin acıklı hali, açlık, yersizlik ve sefalet yüzünden zuhur eden salgın hastalık, hepsinden ziyade Meclis-i Mebusan’ın durumu genç padişahı derin derin düşündürüyordu.</p>

  <p class="normal">Midhat Paşa’nın tazyik ve ısrarı ile kabul ettiği meşrutî idareyi, ilan eylediği Kanunuesasî’yi kaldırmak, fikir ve arzusuna göre mutlak bir devlet idaresi kurmak için çare arayan padişah, bütün bu işleri birçok sebebi saydığı Midhat Paşa’yı, Kanunuesasî’nin bir maddesine istinaden hudut harici etmekle işe başlamıştı. Sarayda millet ve memleketin halinden ziyade kendi çıkarlarını düşünen müşavirlerinin, bilhassa Mabeyin Başkâtibi Said Bey’in<sup class="calibre3"><a href="../Text/abdulhamid_split_034.html#footnote-581-21" id="footnote-581-21-backlink">[21]</a></sup> akıl hocalığıyla harekete iptidar etmişti.</p>

  <p class="normal">Ebü’l-Hüda Efendi, dükkânına, gelip giden saraylı müşterilerinden ustalıkla aldığı malûmat sayesinde padişahın meşrutî idareyi ortadan kaldırmaya Meclis-i Mebusan’ı dağıtarak mutlak bir devlet idaresi kırmak için çare aramakta olduğunu öğrenmiş, bunun üzerine günlerce düşünerek bir yalan hazırlamıştı. Büyük zekâsı ile tam fırsattan istifaden edecek zamanın geldiğini hesap eden şeyh, kurduğu planın icrasına karar verdi.</p>

  <p class="normal">Bir gün sabahleyin dükkânından çıkarak sabık Hicaz Valisi Halet Paşa’nın Saraçhanebaşı’ndaki konağına gitti. Paşanın kâhyası Mustafa Bey’le görüşmek istediğini ağalara söyledi. Kâhya beye haber verdiler ve misafiri de bir odaya aldılar.</p>

  <p class="normal">Çok geçmeden odaya gelen Mustafa Bey’e kendini takdim ettikten sonra çok mühim ve acele bir iş için paşa hazretlerine bazı söyleyecekleri olduğunu bildirdi.</p>

  <p class="normal">Kerameti ve evliyalığı ile meşhur olan bu hocanın böyle erkenden konağa kadar gelmesi işin önemine delâlet ettiğinden kâhya Mustafa Bey, henüz haremde bulunan paşaya haber gönderdi. Birkaç dakika sonra selâmlığa çıkan paşa şeyhi derhal kabul etti. Büyük bir saygı ile karşıladı. Ebü’l-Hüda Efendi, paşanın karşısındaki kanepeye oturarak derhal söze başladı:</p>

  <p class="normal">“Paşa hazretleri, böyle sabah erkenden zat-ı devletlerini rahatsız ettiğimin sebebi şudur: Bu gece âlem-i manada Peygamberimiz Efendimiz Hazretleri’ni gördüm. Yanlarında ashab-ı kiramdan, şahıslarını tanımadığım birkaç zat-ı şerif ile beraber ceddim Seyyid Ahmed er-Rufaî vardı. Uzaktan yedd-i saadetleriyle bana işaret buyurarak yaklaşmayı emrettiler. Huzurlarına vardım, mübarek ellerini öptüm. Emirlerine intizaren yere bakarak ve el bağlayarak ayakta durdum. Bana hitap ile: ‘Oğlum Ebü’l-Hüda! Bunları sevgili halifem Abdülhamid’e arz et’ diyerek bazı emirler verdiler. Bunun üzerine ben: ‘Ya Resûlullah! Ben aciz ve fakir bir dervişim. Abdülhamid gibi büyük bir padişahı nasıl görür ve emirlerinizi tebliğ ederim?’ diye sordum. Risaletpenah Hazretleri de: ‘Seni ümmetimden en ziyade sevdiğim biri Abdülhamid ile görüştürecektir’ buyurdular. Uyanıp yataktan kalktığım zaman çok düşündüm. Devletin şimdiki ricali arasında zühd ü takva cihetiyle Hazret-i Peygamber’e en yakın ve sevgili olabilecek ancak zat-ı samilerini hatırladım. İşte bunun için gelerek keyfiyeti arza müsaraat ettim.” dedi.</p>

  <p class="normal">Halet Paşa, Cenab-ı Peygamber’in “En ziyade sevdiğim biri” diye vasıf buyurdukları adamın kendisi olmak şerefine mazhariyetini temin için derhal arabasının hazırlanmasını emretti ve şeyhi alarak Yıldız Sarayı’na götürdü. Bir rivayete göre başmabeyinci Osman Bey ve başka bir rivayete göre de İkinci Mabeyinci Hacı Ali Bey vasıtasıyla huzur-ı hümayuna kabulünü istirham etti.</p>

  <p class="normal">Verilen müsaade üzerine biraz sonra Abdülhamid’in odasına giren Halet Paşa, Ebü’l-Hüda Efendi’nin gördüğü rüyayı anlatarak böyle önemli ve hayırlı bir işe delâlet etmiş olmak için şeyhi beraber getirmiş olduğunu arz eylediğinden verilen izin üzerine Kızlarağası Hafız Behram Ağa koşup Hacı Ali Bey’in odasında beklemekte olan Ebü’l-Hüda’yı getirdi.</p>

  <p class="normal">Şeyh içeri girince Halet Paşa ile Hafız Behram Ağa dışarı çıktılar ve onu padişah ile yalnız bıraktılar. Sağ eliyle masasına dayanmış olduğu halde ayakta bulunan genç hünkâr şeyhe masanın önüne konulmuş olan sandalyeyi göstererek oturmasını emretti ve kendi geri çekilerek yerine oturdu ve sonra:</p>

  <p class="normal">“Peygamberimiz Efendimiz hazretlerini rüyada görmüş olduğunuzu ve Risalet-penah’ın, bana tebliğ olunmak üzere size bazı emirler vermiş bulunduğunu Halet Paşa söyledi. Bunlar ne gibi şeylerdi?” diye sorunca Ebü’l-Hüda:</p>

  <p class="normal">“Evet velinimet! Cenab-ı Peygamberimiz buyurdular ki…” diye söze başlayıp evvelden tertip ve ihzar eylemiş olduğu şeyleri, tabii padişahın hoşuna gidecek ve muvaffak olacağını gösterecek tarzda, bir bir arz etti<sup class="calibre3"><a href="../Text/abdulhamid_split_035.html#footnote-581-22" id="footnote-581-22-backlink">[22]</a></sup></p>

  <p class="normal">Bir saatten artık süren bu mülâkat esnasında Hafız Behram Ağa ile Halet Paşa koridorlarda bekliyorlardı.</p>

  <p class="normal">Mülâkat nihayet bulunca padişah ayağa kalktı ve:</p>

  <p class="normal">“Benim için bir beşaret olan bu emirleri tebliğe gösterdiğiniz müsaraattan dolayı çok memnun oldum. Bundan sonra her zaman lüzum görürseniz, başka vasıtaya müracaata hacet olmaksızın doğruca saraya gelin ve Hacı Ali Bey vasıtasıyla bana haber gönderiniz” buyurdu ve masanın üzerindeki çıngırağa bastı. Derhal odaya giren Hafız Behram Ağa’ya:</p>

  <p class="normal">“Şeyh Efendi’yi Hacı Ali Bey’in odasına götür. Orada biraz istirahat etsinler” dedi.</p>

  <p class="normal">Bu emir üzerine Behram Ağa önüne düşerek Ebü’l-Hüda ile Halet Paşa’yı mabeyin dairesine, Hacı Ali Bey’in odasına götürdü.</p>

  <p class="normal">Yarım saat geçmemiş idi ki, Kızlarağası tekrar geldi, Hacı Ali Bey’e yavaşça bir şeyler söyleyerek bir çıkın verdi. O zaman Hacı Ali Bey ayağa kalkarak çıkını Ebü’l-Hüda’ya vererek:</p>

  <p class="normal">“Taraf-ı şahaneden ihsan buyrulmuştu” demekle artık avdet zamanının gelmiş olduğunu anlayan Halet Paşa ayağa kalktı. Mabeyinci beye arz vedadan sonra saraydan çıktılar, orada beklemekte olan paşanın arabasına binip İstanbul yolunu tuttular.</p>

  <p class="normal">Paşanın emri üzerine araba Babıâli (şimdiki Ankara) Caddesi’nden geçerek Nuruosmaniye Caddesi’ne geldi ve Ebü’l-Hüda’nın dükkânı önünde durdu. Şeyhin mükemmel bir konak arabasıyla geldiğini gören komşular şaşırdılar, onun büyük kapılara çatmış olduğunu anladıklarından hakkındaki hürmet ve riayeti arttırdılar.</p>

  <p class="normal">Şeyh dükkânın önünde paşadan ayrıldıktan sonra Hacı Ali Bey’in verdiği ve alıp koynuna koyduğu çıkını çıkardı. Bu kırmızı atlastan yapılmış bir keseydi ve içinde yüz tane Osmanlı altını vardı.</p>
</body>
</html>
