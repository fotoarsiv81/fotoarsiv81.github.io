<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abdulhamid</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">II</h1>

  <p class="normal">Ebü’l-Hüda Efendi’nin aylarca düşünüp tertip ettiği büyük planın neticesi Abdülhamid ile mülâkat, yüz lira ihsan ve dilediği zaman saraya gitmek müsaadesinden ibaret kalmıştı. Hâlbuki şeyhin asıl dilediği bu değil, saraya yerleşmek ve büyük bir mevki işgal etmekti.</p>

  <p class="normal">Zekâsının kuvvetine, bahtının yar olduğuna güvenen şeyh bunu da, az zaman içinde temin edeceğine emindi. Bu hususta birkaç gün düşündükten sonra bir akşam komşusu saraylı hanımın konağına gitti. Hanım, zamanın kutbu ve en büyük valisi saydığı Ebü’l-Hüda’yı fevkalâde bir hürmetle karşılayıp elini öptü, misafir odasında, sedirin üst başında yer göstererek kendi de karşısına oturdu.</p>

  <p class="normal">Şeyh söze başlayarak:</p>

  <p class="normal">“Bilirsiniz ki, birkaç gün evvel gördüğüm mühim bir rüya üzerine padişah ile görüşmüş, Peygamber Efendimiz Hazretleri’nin verdiği emirleri ona tebliğ ederek vazifemi ifa etmiştim. Dün gece de âlem-i manada pirim ve ceddim Seyyid Ahmed er-Rufaî hazretlerini gördüm, bana: ‘Sultan Abdülhamid’in çevresinde ve memlekette birçok düşmanları vardır. Onu bunların şerrinden muhafaza için her zaman yanında kudsî bir kuvvetin bulunması lâzım gelir. Onun manevî himayesine taraf-ı risaletten sen memur buyrulduğun cihetle gözünü aç, gece ve gündüz onu düşman şerrinden, kem gözden korumaya çalış…’ buyurdu. Bu emir üzerine bugün akşama kadar bu ödevi nasıl ifa edebileceğini düşündüm. Bu sırada siz hatırıma geldiniz. Bu işte bana yardım edeceğinizi umarak buraya geldim” dedi.</p>

  <p class="normal">Şeyhin “Siz hatırıma geldiniz” sözünü büyük bir teveccüh sayarak çok memnun olan saraylı hanım:</p>

  <p class="normal">“Efendi hazretleri! Ben her cihetle size, elinden gelen hizmeti yapmaya hazırım. Fakat benim elimden ne gelir? Size ne yolda yardım etmemi istiyorsunuz?” diye sordu.</p>

  <p class="normal">Şeyh hanımı istediği noktaya getirdiğine emin olarak sözüne devam ile:</p>

  <p class="normal">“Sizin padişahımız efendimiz hazretlerini ne kadar sevdiğinizi, onun her hususta emniyet ve muvaffakiyetini dilediğinizi bilirim. Filhakika padişah bana, ‘İstediğin zaman doğruca saraya gel, Hacı Ali Bey vasıtasıyla bana haber gönder, derhal seni kabul ederim’ diye buyurdu. Fakat ben gidip de hünkâra, ‘Benim sarayda, daima yanınızda kalmaklığım lâzımdır’ demeyi muvafık görmüyorum. Belki zihn-i hümayunda benim dünyaya gözüm ve meylim olduğu şüphesi hâsıl olur diye korkuyorum. Hâlbuki ceddimin emrettiği gibi onun daima manevî muhafazası benim her zaman onun yakınında bulunmaklığıma bağlıdır. İşte sizden beklediğim yardım bu husustadır’ dedi.</p>

  <p class="normal">Saraylı hanım:</p>

  <p class="normal">“Ben, dedi, padişahı düşman şerrinden korumak için size elimden gelen her türlü yardımı esirgemem. Ne yapmak icap ediyorsa söyleyiniz, hemen yarından itibaren yapayım.”</p>

  <p class="normal">“Siz yarın yahut öbür gün saray-ı hümayuna giderek makam-ı mihr-i ulya-yı saltanat<sup class="calibre3"><a href="../Text/abdulhamid_split_036.html#footnote-581-23" id="footnote-581-23-backlink">[23]</a></sup> kadın efendi hazretlerine, ceddim Seyyid Ahmed er-Rufaî’nin bana rüyada verdiği emri, icap eden surette anlatarak benim her vakit nezd-i hümayunda bulunmamı temine himmet edersiniz. Bu suretle de gerek siz ve gerek Kadınefendi Hazretleri padişahımıza büyük bir hizmet etmiş olursunuz.”</p>

  <p class="normal">“Ben, Hak ecelden aman verirse yarın, saray-ı hümayuna gider, Kadınefendi’yi ziyaretle kendisine izahat verip bu işi yoluna koymaya elimden geldiği kadar gayret ederim ve umarım ki, muvaffak da olurum.”</p>

  <p class="normal">Saraylı hanımın bu kesin söz vermesi üzerine şeyh artık atmak istediği taşla kuş vuracağına emin olarak, kalbi rahat olduğu halde dükkânına döndü. İhtimal ki tatlı rüyalar görerek, sabaha kadar uyudu.</p>

  <p class="normal">Ertesi gün saraylı hanım, Ebü’l-Hüda’ya vaadi veçhiyle, bir arabaya binerek saraya gitti. Makam-ı mihr-i ulya-yı saltanat kadın efendi ile görüşerek, şeyhi birçok medh ü senadan sonra, keyfiyeti uzun uzadıya anlattı. Bu büyük ve kerameti zahir evliyanın her zaman padişahın yanı başında bulunması hususunu temin etmesini ondan rica etti.</p>

  <p class="normal">Kadınefendi bilhassa o zamanın bütün kadınları gibi hurafata inanır, şeyhlerden ve hocalardan fevkalâdelikler umar, safdil bir kadın olduğundan, şeyhin rüyada Seyyid Ahmed er-Rufaî hazretlerini görerek padişahın manevî himaye ve muhafazasını temine memur olduğunu duyunca çok sevindi, bu iş için elinden gelen her şeyi yapmayı vaat etti. Saraylı hanım ise, şeyhe verdiği sözü, hem de muvaffakiyetle yerine getirdiğinden memnunen saraydan avdetinde doğruca şeyhin dükkânına giderek ona bu büyük müjdeyi verdi.</p>

  <p class="normal">O akşam Abdülhamid, yatmak için harem dairenin geldiği zaman, sarayda âdet olduğu veçhile analığı Kadınefendi tarafından karşılanarak odasına götürüldü.</p>

  <p class="normal">Kadınefendi, mutad hal ve hatır sualinden sonra:</p>

  <p class="normal">“Arslanım! Bugün dadınız… Kalfa beni ziyarete geldi. Öteden beriden konuşurken söz arasında evlad-ı Arap’tan ve kibar-ı evliyadan bir zat-ı şerifin İstanbul’a gelmiş olduğunu, bütün gizli şeyleri, gelecek zamanlara ait işleri bildiğini, kerametleri ile âlemin ahvaline hâkim bulunduğunu söyledi. Bu mühim zattan sizin haberiniz var mı?” diye sordu.</p>

  <p class="normal">Padişahın:</p>

  <p class="normal">“Bu zat-ı şerifin adı ne imiş?” sualine kadın efendi cevap vererek:</p>

  <p class="normal">“Adı Mehmed Ebü’l-Hüda imiş. Rufaî tarikatı şeyhlerinden olup Nuruosmaniye Caddesi’nde bir dükkânda oturuyor ve fakirane yaşıyormuş… Kalfanın evine yakın olduğu cihetle onun bütün hallerini, kerametlerini, manevî kuvvetlerini biliyor. Birkaç gün evvel onu Halet Paşa bana getirdi. Rüyasında Hazreti Peygamber’i görmüş, bana tebliğ olunmak üzere Peygamber ona bir takım emirler vermiş, onları bana söyledi.”</p>

  <p class="normal">“Siz ona ne yaptınız?”</p>

  <p class="normal">“Yüz altın ihsan verdim, her istediği zaman buraya gelerek beni görmesini tembih ettim. Vallahi arslanım! Bana kalırsa evliya-yı ilâhtan böyle büyük bir zat-ı şerifin her zaman yanınızda bulunması çok münasip olacaktır. Rüyasında gördüğü Hazreti Peygamber’i onunla size bir takım emirler göndermesi size onu manevî bir tavsiye demektir. Böyle bir zat-ı şerifin padişahlığınız zamanında ve payitahtınızda bir dükkân köşesinde, âdi bir hoca gibi kalması layık değildir. Siz onu yanınıza alıp manevî kuvvetlerden istifade etmelisiniz.”</p>

  <p class="normal">“Ben de ilk önce öyle düşündüm. Fakat ne yapalım? Ona göre sarayda bir memuriyet bir vazife yoktur ki… İhtimal ki o da sarayda bir vazife sahibi olmayı kabul etmez.”</p>

  <p class="normal">“Ona verilecek memuriyet, vazife dünyevî ve cismanî olmaktan ziyade manevî ve ruhanî olmalıdır ve bu da hazırdır. Ecdadınızda hemen hepsinin şeyhleri, mürşitleri vardı. Onların himmetleri, kerametleri sayesinde bütün güçlükleri bir yana ederlerdi. Siz de bu zata sarayın şeyhi adını verirsiniz. Yakınınızda olması için civarda bir ev ihsan edersiniz, olur biter ve bu da kimsenin gözüne batmaz.”</p>

  <p class="normal">“Yarın inşallah icabına bakarım.”</p>

  <p class="normal">Abdülhamid analığına gece verdiği sözü yerine getirdi.</p>

  <p class="normal">Ertesi gün, öğleden evvel, Şeyh Efendi’nin Nuruosmaniye Caddesi’ndeki dükkânı önünde bir saray arabası durdu. Arabadan inen bir hizmetkâr çavuşu dükkâna girip Ebü’l-Hüda Efendi’ye selâm verdikten sonra:</p>

  <p class="normal">“Sizi şimdi İkinci Mabeyinci Hacı Ali Bey Efendi istiyor. Sizi alıp saraya götürmek için benim ve bu arabayı gönderdiler” dedi ve şeyhi arabaya bindirerek Yıldız Sarayı’na götürdü.</p>

  <p class="normal">Hacı Ali Bey Ebü’l-Hüda’nın geldiğini arz eder etmez padişah Kızlarağası Hafız Behram Ağa delâletiyle Şeyh Efendi’nin huzura getirilmesini emretti.</p>

  <p class="normal">Şeyh, padişahın odasına girince Abdülhamid oturduğu yerden ayağa kalkarak<sup class="calibre3"><a href="../Text/abdulhamid_split_037.html#footnote-581-24" id="footnote-581-24-backlink">[24]</a></sup> lâzım olan ihtiramı yaptıktan sonra yer gösterdi ve hemen söze başladı:</p>

  <p class="normal">“Peygamberimiz Efendimiz Hazretleri taraflarından geçende bana tebliğ ettiğiniz şeylerin suret-i icrasına bizzat bakmanızı, manevî yardımlarınızı, değerli öğütlerinizin daimî olmasını istiyorum. Bunun için size mabeyin dairesinde bir oda verilmesini ve ikametiniz için de Serencebey Yokuşu’nda münasip bir evin hazırlanmasını emrettim. Bu hane döşenip hazır oluncaya kadar Hacı Ali Bey’in<sup class="calibre3"><a href="../Text/abdulhamid_split_038.html#footnote-581-25" id="footnote-581-25-backlink">[25]</a></sup> konağında misafir kalmanızı muvafık görüyorum. Artık o dükkânı bırakınız, gece ve gündüz benim yanımda, yakınımda olunuz” dedi.</p>

  <p class="normal">Zeki şeyh, padişahın bu iradesini işitince bir durakladı, işin aldığı bu vaziyetten memnun olmamış gibi göründü. Çünkü kendisini ağır satmakla Abdülhamid üzerinde daha büyük ve iyi bir tesir yapacağını hesap ediyordu. Yüce evliyalık makamına erişmiş bir zatın dünya işlerine önem vermemesi, dünya ikbalinin kendisine teveccüh etmesini istememesi pek tabiî olduğunda onun bu hesabı çok doğru idi. Bu hâli padişah üzerinde büyük bir tesir yaptı.</p>

  <p class="normal">Başını göğsü üzerine eğip murakabeye vararak, müsaade istiyormuş gibi gözlerini kapayarak biraz düşündükten, bir iki kere başını salladıktan sonra cevap verdi:</p>

  <p class="normal">“Gerçi duacınız saray-ı hümayununuzda, halk nazarında her zaman câh ve makam hırsıyla itham edilecek bir mevkide bulunmayı arzu etmem. Fakat ulû’l-emrin buyruğuna baş eğmek, emirlerine itaat eylemek farzdır. Tarikat ehli zuhurata uymak ile mükelleftir. Kendi say’i, fiilî eseri olmaksızın karşısına çıkacak şeyleri, tereddüt ve itirazsız, olduğu gibi kabul etmek vazifemizdir. Bunun için irade ve fermanınıza ‘sem’ina ve ata’na’ demekten başka yapacağım bir şey yoktur. Levh-i Mahfuz’da, şüphesiz böyle yazılı olmalıdır.”</p>

  <p class="normal">Kurnaz şeyhin bu istifhamkâr ve müraîce sözleri Abdülhamid’i ona daha ziyade ve yürekten bağladı, ona karşı inancı kat kat arttı.</p>

  <p class="normal">Bu konuşma esnasında kapının önünde ve ayak üzerinde duran Hafız Behram Ağa, hünkârın bir işareti üzerine padişaha yaklaşıp bazı emirler aldıktan sonra şeyhi alıp İkinci Mabeyinci Hacı Ali Bey’in (bir rivayete göre Serkarin Hacı Osman Bey’in) odasına götürdü.</p>

  <p class="normal">Ebü’l-Hüda Efendi’nin dükkânındaki eşyasını, kitaplarını almak, dükkânın anahtarlarını sahibine teslim etmek üzere, hazırlanan bir araba ile Nuruosmaniye Caddesi’ne gittiği sırada Mabeyin Dairesi’nde kendine tahsis olunan oda, bir şeyhin oturmasına lâyık surette âyetler, hadisler yazılı levhalarla süslenerek hazırlandı. Serencebey Yokuşu’nda, Yıldız’dan Beşiktaş’a inerken sol tarafta beş odalı bir evin tamir ve tefrişi bitirilinceye kadar Şeyh Efendi, Hacı Ali Bey’in (bir rivayete göre Osman Bey’in) konağında on on beş gün kadar misafir kaldı.</p>

  <p class="normal">Bu müddet içinde tahsis olunan ev döşenip hazırlanmış olduğundan şeyh oraya nakletti. Hizmetine bakmak üzere iki cariye ile iki erkek hizmetçi ve bir de aşçı tayin edilmişti. Ebü’l-Hüda gündüzleri saraydaki odasında ve geceleri evinde geçirmeye başladı.</p>

  <p class="normal">İşte beş yüz kuruş aylıklı Halep Nakibü’l-eşraf kaymakamlığını almak için Halep eşrafının iane ve tavsiyeleriyle İstanbul’a gelmiş, aylarca şeyhülislâm kapısına gidip geldikten sonra geçinmek için Nuruosmaniye Caddesi’ndeki dükkânda üfürükçülüğe başlamış olan Han Şeyhun köyü Rufaî tekkesi şeyhi Sayyadîzade Şeyh Hasan Efendi’nin oğlu Ebü’l-Hüda, İstanbul’a geldiğinden iki sene kadar sonra II. Abdülhamid’in şeyhi ve “Cinci Hoca”sı olarak Yıldız Sarayı’na yerleşti.</p>
</body>
</html>
