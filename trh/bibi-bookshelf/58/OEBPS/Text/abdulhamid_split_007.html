<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abdulhamid</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">IV</h1>

  <p class="normal">“Hünkâr bunları ne yapar?”</p>

  <p class="normal">“Sabahtan gece geç vakte kadar bunları okumakla, incelemekle iştigal eder. Mühim, tahkik ve araştırmaya değerli gördüklerini, o jurnali, takdime vasıta olandan başka birine havale ederek, tetkik ve tahkik ettirir. Diğerlerini de yırtıp atar sanmayınız, hepsini, iş odasının bir köşesine konulmuş olan boş bir sandığa atarak saklar, sandık dolunca başka bir odaya götürülerek yerine başka bir sandık konur. İşte bu suretle cülusundan beri verilmiş ve şüphesiz sayısı belki milyonu aşmış olan jurnallerin hepsi mevcuttur.”</p>

  <p class="normal">Saray erkân ve memurlarından başka Şura-yı Devlet, Cemiyet-i Rüsumiye, Şehremaneti Meclisi, Meclis-i Kebir-i Maarif, Encümen-i Teftiş ve Muayene, Matbuat-ı Dâhiliye ve Hariciye aza ve memurlarından bazıları, o zaman yücelme ve geniş geçinmenin biricik çaresi sayılan hafiyeliğe süluk etmişlerdi. Bunlardan her birinin yüzlerce hafiyesi vardı.</p>

  <p class="normal">1317/1901 senesinde hakkında verilen bir jurnal üzerine Yıldız Sarayı’nda musahip Kâğıthaneli Rifat Bey’in odasında yirmi dört gün misafir kalmıştım.</p>

  <p class="normal">Bir akşam yemekten sonra konuşurken söz padişaha verilen jurnallere intikal etti. Ben:</p>

  <p class="normal">“Sanırım ki her gün padişaha otuz kırk jurnal veriliyor” dedim.</p>

  <p class="normal">Rifat bey gülerek cevap verdi:</p>

  <p class="normal">“Ne diyorsun? Her gün padişaha sunulan jurnallerin sayısı şüphesiz binden artıktır.”</p>

  <p class="normal">31 Mart Vakası üzerine Selanik’ten gelip İstanbul’u işgal eden Hareket Ordusu tarafından, Ayasofya’da toplanan Meclis-i Âyan ve Meclis-i Mebusan’ın kararıyla Abdülhamid hal’ ve Selanik’e gönderildikten sonra Mahmud Şevket Paşa’nın emriyle Yıldız Sarayı’nda yapılan araştırmada iki yüzden artık büyük sandık jurnal bulunması Rifat Bey’in bu sözünü teyit etmiştir.</p>

  <p class="normal">O zaman sarayda bulunmuş olan bu jurnal sandıkları, muhtevi oldukları kâğıtları inceleyip ayırmak ve sıralamak maksadıyla Hareket Ordusu kumandanı tarafından verilen emir üzerine Bab-ı Seraskerî’ye getirilmişti. Bu işe memur edilen sekiz dokuz zabit, aylarca uğraştıkları halde beşte birini elden geçiremedikleri cihetle işin çok güç ve uzun zamana mütevakkıf olduğu anlaşıldığına binaen yine Mahmud Şevket Paşa’nın emriyle tasnif ve tetkikten vazgeçilmiş ve bir müddet sonra da hepsi yakılmıştı.</p>

  <p class="normal">Bu terk ve ihrakın hakikî sebebi, o zaman işlerin içyüzüne vakıf olanların beyanına göre, bu jurnaller arasında, ilân-ı Meşrutiyet üzerine birer kahraman-ı hürriyet kesilip iş başına geçmek kolayını bulmuş olanlardan bir hayli zevat-ı kiramın jurnalleri bulunmuş olduğu idi.</p>

  <p class="normal">Ebü’l-Hüda Efendi’nin saraya çattığından beri iki seneden fazla bir zaman geçti. Yukarıda yazdığım gibi sarayda ve memlekette hafiye teşkilâtı vücuda getirilip jurnalcilik gergi gibi revaç bulunca, o vakte kadar şeyhlik ve evliyalıktan başka bir maharet göstermemiş olan Ebü’l-Hüda Efendi de, kendi rivayetlerine göre bir takım esbab-ı siyasiyeden dolayı Mısır’dan kaçıp gelmiş ve onun tavassutu ile meclislerden birine aza tayin edilmiş olan birkaç mülteci tarafından hafiyelik yoluna sevk olunmuştu.</p>

  <p class="normal">İstanbul’da bulunan, etrafına toplanarak ona dalkavukluk etmekle ellerine birer yağlı kuyruk geçirmeye çalışan bir takım işsiz, güçsüz, hususiyle haris ve ahlâksız Araplar<sup class="calibre3"><a href="../Text/abdulhamid_split_052.html#footnote-581-39" id="footnote-581-39-backlink">[39]</a></sup> sabahtan akşama kadar İstanbul’un içinde dolaşarak, her duyduklarını yüzde yüz ilavesiyle, en ehemmiyetsiz şeyleri birçok uydurmalarla mühim şekline koyarak ve jurnal suretinde yazıp ona getirirlerdi. O da, bunlardan memnun olmamakla beraber reddetmez, böyle şeylerle meşgul olmaktan onları men edemezdi. Çünkü jurnalcileri bundan menettiğini padişah duyarsa kızar ve darılır diye düşünür ve korkardı. Bundan dolayı bu jurnalleri alıp hünkâra sunardı.</p>

  <p class="normal">İşte bu suretle saray şeyhi ve kibar-ı evliyaullahtan ve sâdat-ı kiramdan Ebü’l-Hüda Efendi de hafiye âmireleri zümresinde iltihak etmişti.</p>

  <p class="normal">Ebü’l-Hüda Efendi’nin şeyhlik ve evliyalıktan başka jurnalcilikte de mahareti olduğunu gören padişah, Suriye, Hicaz, Yemen ve Mısır gibi Arap memleketlerinde kendi aleyhine çevrilen dolapları, olup bitenleri anlamak ve icabı halinde önlemek hususunda şeyhten mühim surette istifade edeceğini takdir etmiş, onu büyük ve bol ihsanlar, rütbe ve nişanlar ile bu yeni işinde cesaretlendirecek tarzda harekete başlamıştı.</p>

  <p class="normal">Bundan bir müddet sonra hiç inanılmayacak bir haber yayıldı. Şeyh Ebü’l-Hüda Efendi birdenbire Rodos adasına nefyedilmişti. O zaman bu nefyin sebebi olarak Arabistan’da bir Arap hükümeti tesisine ve hükümdarlığına da Mısır hıdivinin getirilmesine teşebbüs edenlerin başında bulunduğuna dair bir jurnal verilmiş olduğu söylendi. Fakat esrara vakıf olanların beyanına göre bu nefyin hakikî sebebi başkaydı. Arabistan hükümeti meselesi suret-i mahsusada uydurulmuş ve halk arasında yayılmıştı.</p>

  <p class="normal">O zamanlarda, Mısır’ın hıdivi ailesine mensup prens ve prenseslerinden, âyan ve eşrafından, ileri gelir memurlarından bir haylisi, yaz mevsimini geçirmek için Rodos’a gelirlerdi, ada sanki Mısır’ın bir sayfiyesiydi.<sup class="calibre3"><a href="../Text/abdulhamid_split_053.html#footnote-581-40" id="footnote-581-40-backlink">[40]</a></sup> İşte Ebü’l-Hüda Efendi onlarla temas etmek, aralarına girip sırlarını, düşüncelerini anlayarak padişaha bildirmek için, zahiren sürgün ve gözden düşkün bir halde Rodos’a gönderilmişti.</p>

  <p class="normal">Şeyh Ebü’l-Hüda efendi, Rodos adasında bir yaz kaldı ve sonra, padişahın gördüğü bir rüya üzerine affedilerek, İstanbul’a getirilip evvelce olduğu gibi şeyhlik ve jurnalcilik vazifelerine devama başladı. Seyyid Ahmed er-Rıfaî onu padişaha rüyasında kuvvetle tavsiye eylediğinden hakkında gösterilen hürmet ve riayet kat kat arttı.</p>

  <p class="normal">Bütün bu yerli misafirlerin, hoca, derviş, memur ve tacirlerden gelip gidenlerin yedirilip içirilmesi için Yıldız Sarayı mutfağından sabah ve akşam beşer tabla yemek tayin ve tahsis olundu.</p>

  <p class="normal">1307/1891 senesinde Halep’te, Emlâk-ı Hümayun Komisyonu’nda aza ve tahrirat kâtibi idim. O sırada Ebü’l-Hüda Efendi’nin babası Şeyh Hasan Efendi’nin tekkesini tamir ve tevsî için Hazine-i Hassa Nezareti’nden emir geldi ve derhal yapılan keşif mucibince inşaata başlandı. Ben, komisyon tarafından yapıya nezarete memur olduğumdan her gün tekkeye gidip geldikçe şeyh ile görüşüyor, ihtiyarlığına hürmet ederek elini öpüyor ve hatırını sayıyordum. Keşif haricinde yapılmasını arzu eylediği ufak tefek işleri, ustalara emredip yaptırmak suretiyle şeyhi memnun etmiştim.</p>

  <p class="normal">O sene nihayetinde izinli olarak İstanbul’a gelmiştim. Bir gün eski dostlarımdan ve Mısır firarîlerinden Mehmed Safa Bey<sup class="calibre3"><a href="../Text/abdulhamid_split_054.html#footnote-581-41" id="footnote-581-41-backlink">[41]</a></sup> yanıma geldi ve beni Ebü’l-Hüda Efendi’nin görmek istediğini söyledi.</p>

  <p class="normal">“Acaba şeyh beni niçin görmek istiyor.” diye sordum.</p>

  <p class="normal">O da:</p>

  <p class="normal">“Galiba babasından bir mektup almış, Halep’teki tekkenin tamiri esnasında gösterdiğin gayretten dolayı size teşekkür etmesini, icap ederse yardım eylemesini yazmış” cevabını verdi.</p>

  <p class="normal">Bunun üzerine o cuma günü namazdan sonra şeyhin ziyaretine gitmeye karar verdik. Ben, ondan hiçbir yardım ve muavenet beklemiyordum. Ancak 1294/1878 senesinden beri şahsen görmediğim Ebü’l-Hüda’yı tekrar görmek. Nuruosmaniye Caddesi’ndeki dükkânda üfürükçü Ebü’l-Hüda’nın saray şeyhi, kazasker Ebü’l-Hüda ile bir farkı olup olmadığını tetkik etmek istiyordum.</p>

  <p class="normal">Cuma günü namazdan evvel Yıldız’a gittik. Hamidiye Camii’nde namazı kıldıktan sonra yavaş yavaş Serencebey Yokuşu’na doğru yürüdük. Tekkeye vardığımızda şeyh henüz gelmemiş olduğundan bekleme odasında oturduk. Orada birkaç sarıklı efendi ile bir de sivil bey vardı. Arkadaşım, bu sarıklıların Meclis-i Maarif azasından Kazasker Esad, Tetkikat-ı Şer’iye Meclisi azasından Cemil ve Fatih dersiamlarından Halis Efendiler oldukları ve sivil beyin de Zaptiye Nezareti mektupçusu Galip Bey olduğunu söyledi.</p>

  <p class="normal">Bir saat kadar sonra şeyh gelip odasına gitti. Biraz sonra bir hizmetçi gelip gibi efendi hazretlerinin yanına buyur etti. Öteki misafirler kalkıp gittiler. Ben, Ebü’l-Hüda Efendi’yi tenha görmek istediğimden arkadaşımla beraber orada kaldık, iki üç dakika sonra o hizmetçi tekrar gelerek bizi de davet etti ve Efendi Hazretleri’nin öyle emir buyurduklarını söyledi. Bunun üzerine biz de kalkıp öteki odaya şeyhin yanına gittik.</p>

  <p class="normal">Ebü’l-Hüda Efendi bizi görünce kıyam ile yer gösterdi ve:</p>

  <p class="normal">“Babamdan bir mektup aldım. Sizin izinli olarak İstanbul’a geldiğinizi yazıyor. Oradaki tekkenin tamiri esnasında gösterdiğiniz gayret ve himmetten çok memnun olmuş. Sizinde görüşmemi, bir işiniz olursa yardım etmemi bildiriyor. Onun için Safa Bey’le haber göndererek teşrifinizi rica ettim” dedi.</p>

  <p class="normal">Ben de:</p>

  <p class="normal">“Pederiniz Şeyh Hasan Efendi hazretlerine hürmet bir vazifedir. Bundan dolayı teşekküre bir değerim yoktur” cevabını verdim.</p>

  <p class="normal">Bundan sonra o sordu:</p>

  <p class="normal">“Asıl nerelisiniz? Halepli olmadığınızı sanırım.”</p>

  <p class="normal">“Bendeniz İstanbul’da doğdum. Fakat ceddim Erzurumludur.”</p>

  <p class="normal">“Pederiniz hayatta mıdır?”</p>

  <p class="normal">“Hayır efendim, Antakya’da vefat etti ve orada Büyük cami avlusunda medfundur.”</p>

  <p class="normal">“Babanız kimdi?”</p>

  <p class="normal">“Babamı tanırsınız sanırım. Eski Meclis-i Vâlâ azalığından mütekait Hacı Hüseyin Hüsnü Bey…”</p>

  <p class="normal">Bu sözün üzerine hemen ayağa kalktı, bana dikkatle bakarak:</p>

  <p class="normal">“Şüphesiz tanırım. Hatta İstanbul’a geldiğim zaman doğruca sizin evinize gelmiştim. Bilmem hatırlar mısın? Evinize geldikçe senden bir kuruş alır ve bir çiğ patlıcan yerdim” dedi.</p>

  <p class="normal">Kibardan birkaç misafir huzurunda, geçmiş düşkün zamanlarını, birçok türediler gibi saklamayarak, bu vakayı söylemesi onun çok mütevazı bir zat olduğunu bana gösterdi. Onun bu itirafı üzerine ben utandım ve kızardım. Bir cevap vermedim.</p>

  <p class="normal">Bundan sonra şeyh öteki misafirlere dönerek:</p>

  <p class="normal">“Ben, Halep Nakibü’l-eşraf kaymakamlığını almak için 1292/1875 senesinde İstanbul’a geldiğim zaman, getirdiğim bir tavsiye mektubu ile en önce bunların evine giderek merhum babasından çok hürmet ve yardım gördüm. Evlerinde kaldım. Çok ekmeklerini yedim” diyerek beni misafirlere takdim etti.</p>

  <p class="normal">Sonra yine bana dönerek:</p>

  <p class="normal">“Burası senin kendi evindir. Sizin için bir oda hazırlasınlar, burada, benim misafirim olarak kalınız” dedi.</p>

  <p class="normal">Buna cevaben ben de:</p>

  <p class="normal">“Çok teşekkür ederim. Ancak dayım Şevki Bey’in<sup class="calibre3"><a href="../Text/abdulhamid_split_055.html#footnote-581-42" id="footnote-581-42-backlink">[42]</a></sup> evindeyim. Orayı terk edersem korkarım ki bana gücenir. Müsaadenizi dilerim. Sık sık hizmetinize gelir ve saygılarımı sunarım” cevabını verdim. Bir müddet daha oturduktan sonra izin alarak arkadaşımla beraber şeyhten ayrıldık.</p>

  <p class="normal">Bu vakayı yazmaktan maksadım, Ebü’l-Hüda Efendi’nin fevkalâde mütevazı ve hadşinas bir adam bulunduğunu göstermiştir.</p>

  <p class="normal">Ebü’l-Hüda Efendi’in Yıldız Sarayı’na çatarak Abdülhamid nezdinde bu kadar makbul ve hürmete şayan görülmesini çekemeyenler, ona rakip olanlar eksik değildi.</p>

  <p class="normal">Bunların en mühimlerinden biri, Beşiktaş’tan Yıldız’a giden cadde üzerindeki Şazelî tariki tekkesi şeyhi Şeyh Mehmed Zâfir Efendi idi.</p>

  <p class="normal">O da, Abdülaziz devri saltanatında, 1291/1874 veya 1292/1875 senesinde İstanbul’a gelmiş, Nuruosmaniye Caddesi’nde, Şeref Sokağı’ndaki Ebüzziya Matbaası’na dönen sokağın sol taraf köşesinde, bugün [1938] hallaç dükkânı olan yerde hocalık ve bakıcılık etmeye başlamıştı.</p>

  <p class="normal">O, Abdülhamid’e, cülusunu müteakip ve Ebü’l-Hüda’dan çok evvel çatmıştı. Bu çatışın sebebini o zaman şöyle anlatıyorlardı:</p>

  <p class="normal">Bir gün Şehzade Abdülhamid Efendi, gözdelerinden birine, sonradan Burhaneddin Efendi’nin validesi olan kadına kızmış, onu, bendegânından birinin evine göndererek münasip bir koca bulunup verilmesini emretmişti. Onunla evlenmeye birçok talip çıkıyor, fakat kadın, hiçbirini kabul etmeyip red cevabı veriyormuş. Çünkü Abdülhamid’i, daha doğrusu ileride padişah karısı ve kısmetinde varsa daha sonra valide sultan olmayı seviyor ve istiyormuş. Gece gündüz bunu düşünüyor, yine saraya dönmek ve Efendi ile barışmak için bir çare bulmak için çalışıyormuş.</p>

  <p class="normal">Misafir olduğu evin hanımı da Abdülhamid’in sarayında çırak çıkmış bir kadın olduğu cihetle saraylı hanımı evvelden tanıyor ve onun tekrar şehzadenin yanına gitmesinden kendine bir fayda umuyormuş. Bunun için ona yardım ediyormuş.</p>

  <p class="normal">Bir gün oraya bir takım misafirler gelmişler. Şehzade Abdülhamid Efendi ile saraylı hanımın dargınlığına intikal etmiş. Misafirlerden ihtiyarca bir kadın:</p>

  <p class="normal">“Efendim! Böyle boş durmakla olmaz, dünyada her derdin bir çaresi vardır. Sen de okutup üflet, Baba Cafer’e gidip tespihten geç, bir şirinlik muskası yazdır, efendinin kalbini çevirecek büyü yaptır.”</p>

  <p class="normal">Deyince saraylı hanım:</p>

  <p class="normal">“Ben şirinlik muskası yazanı, böyle büyük yapanı nereden bulayım. Memlekette hiçbir yeri, kimseyi bilmem.”</p>

  <p class="normal">Demiş. Bunun üzerinde o ihtiyar misafir:</p>

  <p class="normal">“Nuruosmaniye Caddesi’nde bu gibi şeyleri yapan hocalar vardır. Onlardan birine müracaat ederseniz kolayını bulursunuz.”</p>

  <p class="normal">Cevabını vermiş olduğundan saraylı hanım ertesi gün ev sahibi ile beraber bakıcılara başvurmak için İstanbul’a geçip Nuruosmaniye Caddesi’ne gitmişler. Kendilerinin saraylı olduklarını bildirmemek için, o zamanın saraylıları gibi kolalı, süslü ferace giymeyip orta halli bir esnaf ailesi gibi arkalarına yeldirmevarî bir ferace giymişler, kolasız ve ütüsüz bir yaşmak bağlamışlardı. Eseri tesadüf olarak en önce Şeyh Mehmed Zâfir Efendi’nin dükkânına gitmişler.</p>

  <p class="normal">Şeyh bu köylü kıyafetli müşterilere o kadar ehemmiyet vermemiş, yalnız yarım ağızla bir buyurun, demekle iktifa etmiş. Hanımlar, hocanın sedirin üstüne oturarak söze başlamışlar. Saraylı hanım, demiş:</p>

  <p class="normal">“Hoca Efendi! Benim kocam ile aram bozuldu. Birbirimizden ayrıldık. Şimdi ben, bu hanımın evinde misafir olarak ondan ayrı yaşıyorum. Dünyada kimsem olmadığı gibi kocamda gözüm vardır. Onu seviyor ve tekrar barışmak ve birleşmek istiyorum. Acaba bunun imkânı var mı? Onun beni tekrar alması için bir çare bulunur mu?”</p>

  <p class="normal">Hanımın bu sözlerini dikkatle dinleyen şeyh:</p>

  <p class="normal">“Bunların cevabını bize ilm-i şerif verecektir. Bir kere bakayım da sonra söylerim. Bana evvelce, senin ve kocanın adınızı söyleyiniz.”</p>

  <p class="normal">Demekle saraylı hanım:</p>

  <p class="normal">“Benim adım Emine Gülnaz, kocamın adı da Hamid’dir.”</p>

  <p class="normal">Demiş. Bunun üzerine şeyh eline bir kalem ve kâğıt alarak birtakım noktalar yazmış, çizgiler yapmış, sonra çekmecenin üstünden aldığı bir eski kitabı açıp biraz okuduktan sonra başını kaldırarak ve saraylı hanıma bakarak, demiş:</p>

  <p class="normal">“Kızım! Bu adamın burcu çok yüksek, yıldızı parlak, bahtı ve talihi son derece iyidir. Eğer herkesin padişah olması mümkün olsa bunun da padişah olacağını söylerdim. Fakat bu mümkün olmadığından padişah olacak diyemem. Fakat kendinin işi ve mesleği ne ise onun en yüksek yerine erişecektir. Mesela memur ise sadrazam, asker ise serasker, ulemadan ise şeyhülislâm, esnaf ise en büyük tacir, hamal ise hamallar kâhyası olacaktır. Hem de bu uzun sürmez, nihayet altı yedi aylık bir iştir.</p>

  <p class="normal">Aranızdaki bozukluğa gelince bu anda aranızda dargınlık görünmüyor, senin onu düşündüğü gibi o da seni düşünüyor. Bugün yarın, çok uzun sürse bir haftaya kadar yüz yüze gelecek, bir dam altına gireceksiniz. Bu hale göre bizim yapacağımız bir şey yoktur.”</p>

  <p class="normal">Şeyhin bu sözleri üzerine saraylı hanımla arkadaşı, hocaya bir mecidiye vererek dükkândan çıkıp Beşiktaş’taki evlerine dönmüşler.</p>

  <p class="normal">Filhakika beş gün sonra Abdülhamid, gözdesini çağırtmış. Çünkü onun çıkan isteklilerinin hepsini reddederek şehzadeden başkasına varmam, ölürüm de diğer bir erkek ile birleşmem, dediğini haber almış, hakkındaki kızgınlığı zail olmuştu.</p>

  <p class="normal">Saraylı hanım, saraya döndüğü günün akşamı, yatak odasına hizmete gitmiş, gösterilen lütuf ve inayete teşekkür etmiş. O sırada arada şöyle bir konuşma olmuş:</p>

  <p class="normal">“Seni isteyenlerin hepsini reddetmişsin. Benim tekrar seni yanıma alacağımı neden umuyordun?”</p>

  <p class="normal">Sualine cevap olarak:</p>

  <p class="normal">“Efendimizin beni yine çağıracağınızı biliyordum. Bunu bana Nuruosmaniye Caddesi’nde dükkânı olan bir hoca efendi haber verdi. Hatta o hoca, sizin nihayet yedi aya kadar padişah olacağınızı da müjdeledi.”</p>

  <p class="normal">Deyince Abdülhamid:</p>

  <p class="normal">“İşte o hoca bunda halt etmiş! Amcam bugün aslan gibi tam sıhhatte. Ondan sonra da biraderim var. Bana padişahlık sırası gelinceye kadar seneler, seneler geçer.”</p>

  <p class="normal">Diye cevap vermişti.</p>

  <p class="normal">Bu vakadan iki üç ay sonra Abdülaziz’in ve üç ay sonra da Sultan Murad’ın hal’i üzerine hocanın dediği çıkmış, yedi ay olmazdan evvel Abdülhamid padişah olmuş.</p>

  <p class="normal">Cülus merasimi icra edilip bittikten ve saray sükûnet haline avdet edince yeni padişah, derhal Nuruosmaniye Caddesi’ndeki Şeyh Mehmed Zâfir Efendi’yi saraya çağırttı. Gelince huzuruna kabul ile hürmet ve iltifat ettikten sonra bendegânından birinin evine misafir vermiş ve Beşiktaş’tan Yıldız’a giden cadde üzerindeki küçük cami ile Şazelî tekkesini yaptırarak Şeyh Mehmed Zâfir Efendi’yi oraya şeyh tayin etmiş, tekkenin tekmil masrafını Ceb-i Hümayun’dan, dervişlerin ve misafirlerini, yiyeceklerini de saray mutfağından tahsis eylemişti.</p>

  <p class="normal">O zaman bu hikâyeyi birçokları gibi ben de işitmiştim.</p>

  <p class="normal">1312/1896 senesinde <span class="ideitalik">Sabah</span> gazetesinde başmuharrirlik ediyordum. Bir gün Mahmud Zeki Efendi<sup class="calibre3"><a href="../Text/abdulhamid_split_056.html#footnote-581-43" id="footnote-581-43-backlink">[43]</a></sup> adlı bir Mısırlı genç, matbaaya gelerek beni ziyaret etti. Bu zat, Mısır’da gazeteci imiş, Kraliçe Viktorya aleyhinde yazdığı bir yazıdan dolayı İngilizler tarafından takibata uğradığı, İskenderiye’den vapura binmek imkânı olmadığı için karadan Bingazi’ye kaçmış ve oradan İstanbul’a gelmiş. Bingazi’de Şeyh Mehmed Zâfir Efendi’nin senasını işittiği cihetle buraya gelince doğruca Şazelî tekkesine giderek orada misafir olmuş.</p>

  <p class="normal">İki gün sonra ona iade-i ziyaret bahanesi ile Şazelî tekkesine gittim. Bundan asıl maksadım, Mahmud Zeki Efendi’ye ziyaretini iadeden ziyade, Şazelî tekkesini ve mümkün olursa Şeyh Mehmed Zâfir Efendi’yi görmeye bir vesile bulmaktı.</p>

  <p class="normal">Umduğum gibi de oldu. Mahmud Zeki Efendi’yi orada buldum. O, beni, dergâhın en ileri gelirlerinden, şeyhin tarikat kardeşi, daha doğrusu orada şeyhten ziyade şeyh bulunan Tunuslu Seyyid Ömer Efendi<sup class="calibre3"><a href="../Text/abdulhamid_split_057.html#footnote-581-44" id="footnote-581-44-backlink">[44]</a></sup> ile görüştürdü. Uzun boylu, iri vücutlu, güzel ve düzgün çehreli, kır sakallı olan bu zat, Tunus’un Cami-i Zeytune<sup class="calibre3"><a href="../Text/abdulhamid_split_058.html#footnote-581-45" id="footnote-581-45-backlink">[45]</a></sup> Darülfünun’da ikmali tahsil etmiş, âlim ve fâzıl, sözü sohbeti yerinde, çok zeki ve vakur bir zat idi.</p>

  <p class="normal">Beni saygı ile karşıladı. Bir saat kadar öteden beriden konuştuk. Sonra dedi ki:</p>

  <p class="normal">“Burayı teşrifinizden bilistifade sizi Şeyh Efendi Hazretleri’yle görüştüreyim. Sizi görmek ve tanışmak ile memnun olacağına eminim.”</p>

  <p class="normal">Bunu söyleyerek kalktı. Beraberce yukarı kata çıkarak Şeyh Efendi’nin odasına girdik. Şeyh Mehmed Zâfir Efendi, sedirin üzerinde bağdaş kurmuş oturuyordu. Bizim içeri girdiğimizi görünce yerinden kalkmak istedi. Ben, acele ederek, ayağa kalkmasına meydan vermeyerek elini öptüm. Beni hürmetle yanı başına oturttu ve Seyyid Ömer Efendi’nin yüzüne baktı.</p>

  <p class="normal">Seyyid Ömer Efendi beni takdim etti.</p>

  <p class="normal">Şeyh:</p>

  <p class="normal">“Görüştüğümüze çok memnun oldum” dedi.</p>

  <p class="normal">Öteden beriden konuşmaya başladık. Bütün düşüncem şeyhin muhtasar bir tercüme-i haline vakıf olmaktı. Söz arasında bir münasebet getirerek İstanbul’u teşrifini sordum.</p>

  <p class="normal">Şeyh cevap vererek:</p>

  <p class="normal">“Şeyhle beraber Medine-i Münevvere’deydim. Bir gün bana: ‘Derviş Zâfir, sen İstanbul’a gideceksin’ diye emretti. Ben de kalkıp buraya geldim. Burada yiyecek ekmeğim, içecek suyum varmış” dedi.</p>

  <p class="normal">Abdülhamid’e çatması hakkındaki rivayetin doğru olup olmadığını anlamış isem de, bunu şeyhim kendisinden sormayı münasip görmedim. Yarım saat kadar görüştükten sonra müsaade alarak, Seyyid Ömer Efendi ile beraber şeyhin yanından çıktık.</p>

  <p class="normal">Şeyh Mehmed Zâfir Efendi salah ve takva erbabından, dünya işleriyle alakası olmayan, zikir ve ibadet ile vakit geçirir bir zat olduğundan o Ebü’l-Hüda’ya rakip değil, Ebü’l-Hüda ona rakip idi. Abdülhamid’in ara sıra Şeyh Mehmed Zâfir Efendi’yi çağırarak huzuruna kabul etmesi, elini öpüp duasını alması Ebü’l-Hüda Efendi’nin hoşuna gitmez ve onu kendisine büyük bir rakip sayardı Şeyh Mehmed Zâfir Efendi ise, bunun aksi olarak, Ebü’l-Hüda’nın terakki ve ikbalini büyük bir lakaydi ile telakki ediyordu. Ebü’l-Hüda gibi ekşiye tuzluya karışmıyor, kimse için padişaha, vükelaya ve devaire müracaat ve iltimasta bulunmuyor, kendisine bir iş için delâlet ve tavsiyeyi rica eden olursa: “Biz derviş bir adamız dünya işleri için erkânı devleti rahatsız etmek bize münasip değildir. Böyle şeyler elimizden gelmez. Elimizden gelen duadır, Allah muvaffak etsin” cevabını verirdi. Kendine evlâtlarına karşı karihadan vaki olan ihsan ve iltifata da zuhurat diyerek tabi oluyordu. Bununla beraber Şazelî tekkesinde siyaset ve devlet işlerine karışanlar, Ebü’l-Hüda’nın aleyhinde atıp tutanlar vardı.</p>

  <p class="normal">Bunlardan biri Şeyh Mehmed Zâfir Efendi’nin büyük oğlu, Şura-yı Devlet azasından Mustafa Bey ve biri de Seyyid Ömer Efendi’ydi, Şeyhin ikinci oğlu Ahmed Efendi ise tam babası gibi derviş meşrep, dindar, mütevazı, dedikoduyu sevmez, devlet ve hükümet işlerine karışmaz bir zattı. Babasının vefatından sonra tekkeye o şeyh olmuştu.</p>

  <p class="normal">Ben, bu ilk ziyaretten sonra ara sıra Şazelî dergâhına gider, Seyyid Ömer Efendi’yi, Mahmud Zeki Efendi’yi, şeyhin oğullarını ziyaret ederdim.</p>

  <p class="normal">Bir gün Seyyid Ömer Efendi’ye, şeyhin padişaha münasebet peyda etmesi hakkındaki rivayetten bahis açarak bunun aslı olup olmadığını sordum.</p>

  <p class="normal">“Evet! Dedi. Şeyh efendi cifir ve remil ilimlerinde üstattır; olacak ve bitecek şeyleri evvelden keşfetmekte büyük mahareti vardır. Padişahın cülusundan altı yedi ay evvel bunu haber vermiştir. Bunun için hünkâr mühim bir iş zuhur ederse ondan sorar ve remile baktırır.”</p>

  <p class="normal">Demek ki Şeyh Mehmed Zâfir Efendi’nin Abdülhamid nezdinde vazifesi, eski padişahların saraylarındaki müneccimbaşıları vazifesi nevinden bir şeydi.</p>

  <p class="normal">Ebü’l-Hüda Efendi’nin ikinci oğlu rakibi, daha doğrusu kendine rakip gördüğü ve sandığı Feraşet-i Şerife Vekili Esad Efendi’ydi. Medine’deki hücre-i saadette, yani Peygamber’in kabri olan yerde herhangi bir hizmeti, dini bir şeref uhrevî bir necat vesilesi sayanlar, Evkaf Nezareti’nden orada bir feraşlık yani hizmetkârlık vazifesi satın alırlardı ve Evkaf Nezareti de bunun için, bir tasarruf, bir tapu senedi demek olan berat verirdi. Bu hizmeti satın alanlar kendileri bizzat Medine’ye gidip bu hizmeti görmezler ve bir ücret mukabilinde Haremeyn halkından birini vekil ederek gördürürlerdi. İşte feraşet vekili bu işi görmeye vekil edilen adamlardı.</p>

  <p class="normal">Esad Efendi Haremeyn ahalisinden olup hacı delili olarak her sene İstanbul’a gelip giderdi. Mekke ve Medine halkından birtakım adamlar vardı ki, İstanbul’a, Anadolu’nun bütün şehir ve kasabalarına, hatta büyükçe köylerine kadar giderler, bütün büyük ve büyükçe zatların konak ve evlerini ziyaretle, Mekke’de ve Hac zamanında dualarında bulunmak üzere onlardan az çok para alırlar ve topladıkları bu para ile memleketlerine dönünce bir sene geçinirler, ziyaret ettikleri yerlerden hac için Mekke’ye gidenlerin önlerine düşerek ziyareti icap eden yerleri gezdirirler ve onlara hac töreninin icrasında rehber ve delil olurlardı ve bu adamlara “Hacı delili” derlerdi.</p>

  <p class="normal">Esad Efendi İstanbul’u ziyaretlerinden birinde Şehzade Abdülhamid Efendi’nin sarayına gitmiş ve kendini sevdirdiği için efendi hazretlerinin feraşeti vekâletini deruhte etmişti. Cülusundan sonra padişah onu Feraşet-i Şerife vekili unvanıyla İstanbul’da alıkoyarak kendisine Yıldız civarında bir konak vermişti. Esat Efendi çoluk çocuğu, hizmetçi ve cariyeleriyle orada müreffeh bir hayat geçirir ve haremi şerifteki feraşlık vazifesini vekâletle icra ettirirdi.</p>

  <p class="normal">Ebü’l-Hüda Efendi Arapların, İstanbul’da kendisinden başka başvuracak, müracaat edecek, bir kapıya malik olmalarını bir türlü çekemediği için Feraşet-i Şerife vekili Esad Efendi’ye rakip kesilmiş, padişah nezdinde onun birkaç kere aleyhinde söz söylemiş ise de Abdülhamid bu sözlere, sırf haset ve çekememezlik eseri olduğunu sezdiğinden ehemmiyet verip kulak asmamıştı.</p>

  <p class="normal">Esad Efendi’yi şahsen tanımadım. Fakat onun da değerli hayırhah, misafirperver bir adam olduğunu işitmiştim.</p>

  <p class="normal">Ebü’l-Hüda’nın üçüncü ve en büyük rakibi Şeyh Cemaleddin Efendi idi.</p>

  <p class="normal">Bu zat İranlı ve ulemadan olup hürriyet taraftarı, istibdat aleyhtarıydı. Siyasî esbaptan dolayı İran’dan kaçıp Afganistan’a gitmiş ve orada yerleşmiş olduğundan, “Afganî” demekle şöhret bulmuştu. Bu zatta İstanbul’a geldi. Her gelen biraz tanınmış adamlar gibi padişahın iltifat teveccühüne mazhar olarak Nişantaşı’ndaki Misafirhane-i Hümayun’a yerleştirilmişti.</p>

  <p class="normal">Şeyh Cemaleddin-i Afganî son derece cömert, güler yüzlü, iyi ve çekici sözlü, ilim ve fazilet sahibi ve bilhassa hürriyet taraftarı olması dolayısıyla az zamanda İstanbul’da mensupları, ziyaretçileri çoğalmıştı. Hususiyle Ebü’l-Hüda Efendi’ye uzun zamandan beri kafa sallamış ve fakat bir külâh kapamamış olan Arap gençleri, Mısır mültecileri, İstanbul’da bulunan Irak ve İran münevverleri onun etrafına toplanmışlardı.</p>

  <p class="normal">Bütün ziyaretçilerini büyük bir saygı ile karşılar, ikram ve izaz eder, yedirip, içirir, fakir olanlarına da ayrıca harçlık verirdi.</p>

  <p class="normal">Onun İstanbul’a gelmekten asıl maksadı Abdülhamid nezdinde büyük bir makam kazanmak, padişahı eline alarak onu idare etmek suretiyle bir takım siyasi düşüncelerini tatbik edebilmekti, çünkü şark memleketlerinde amellerini tatmin için en müsait Türkiye’yi bulmuştu. Hâlbuki buraya gelir gelmez kendisine en büyük muarız ve mâni Ebü’l-Hüda’yı karşısında bulmuş, onu düşürmedikçe sarayda padişaha söz geçirecek derecede mühim bir mevki işgaline imkân olmadığını anladığı için aleyhinde atıp tutmağa açıktan açığa yalancı, hilekâr, desiseci, devlet ve millet haini, asıl ve nesli alçak, dilencilikten gelme biri olduğunu söylemeye başlamış, hatta ona soyadı olan Sayyadî yerine, Şehhadî (dilenci) dermiş.</p>

  <p class="normal">Cemaleddin Afganî’nin bu sözleri, tabii günü gününe Ebü’l-Hüda’ya eriştiriliyormuş, çünkü en emin adamlarından üç dört kişiyi, güya kendine darılmış gibi görünmek suretiyle Cemaleddin Afganî’ye intisap ettirmiş ve gece gündüz onun beraberinde ve hizmetinde bulunmaya memur edildiği gibi bütün hafiyelerini de ona karşı seferber etmiş.</p>

  <p class="normal">Bunlar her gün Cemaleddin Afganî’nin sözlerini, işlerini, nerelere gidip geldiğini, kimlerle görüştüğünü Ebü’l-Hüda’ya yetiştiriyorlar, o da fena halde kızıp küplere biniyormuş. Sırasını getirerek ikide bir de onun bir ihtilalci, bir anarşist, bir padişahlık düşmanı olduğunu, burada hükümet aleyhinde, meşruti idare lehinde propaganda yapıp bir takım safdil gençleri baştan çıkardığını ve binaenaleyh memleketle vücudu muzır olduğu için hudut harici edilmesi icap edeceğini söylüyormuş.</p>

  <p class="normal">Cemaleddin Afganî de padişahla görüştüğü zamanlarda Ebü’l-Hüda aleyhinde bulunmaktan saray haricinde söylediği sözleri Abdülhamid’e de söylemekten geri kalmıyormuş.</p>

  <p class="normal">Hünkâr da bu iki büyük rakibin birbiri hakkında söyledikleri sözlerinden, her ikisinin ahval-i umumiye ve hususiyelerine vakıf olmak suretiyle istifade etmek istiyor. Cemaleddin Afganî’nin sözlerini Ebü’l-Hüda’ya ve Ebü’l-Hüda’nın dediklerini de Cemaleddin Afganî’ye söylüyormuş.</p>

  <p class="normal">Abdülhamid, Fransızların “Diviser pour régner”<sup class="calibre3"><a href="../Text/abdulhamid_split_059.html#footnote-581-46" id="footnote-581-46-backlink">[46]</a></sup> sözünü mevkii tatbik ve icraya koyarak birinin sözünü ötekine ve onun sözünü da berikine yetiştirmek âdetindeydi.</p>

  <p class="normal">Bununla da maksadı aralarına fesat ve düşmanlık koyarak kendi aleyhinde birleşememelerini temin idi.</p>

  <p class="normal">Padişah Cemaleddin Afganî’den hiç hoşlanmıyor, onun İstanbul’da bulunmasını istemiyor ise de onu memleketten çıkarmayı yahut buradan başka tarafa gitsinler, diye rica etmeyi de münasip görmüyordu. Cemaleddin Afganî’nin bütün şark memleketlerindeki büyük şöhretinden çekiniyordu. Onun İstanbul’da hürriyet lehindeki propagandasından ürküyor, fakat onu memleketten kovmak ile aleyhinde bir dedikodu mevzuu çıkarmak da arzu etmiyordu. Ebü’l-Hüda’ya:</p>

  <p class="normal">“Ne yapalım? Misafirimizdir, gücendirmeyelim. Ancak tedbirli de bulunalım. Binaenaleyh onu daima göz önünde tutunuz.”</p>

  <p class="normal">Diye emir ve tembih etmekle iktifa ediyordu.</p>

  <p class="normal">Nihayet bir gün Cemaleddin Afganî hastalandı. Hastaneye götürülerek kanserden muzdarip olduğu anlaşıldığından ameliyat yapıldı ve bunun üzerine vefat etti. O zaman bu ölümün, Abdülhamid’in emriyle Ebü’l-Hüda’nın adamları tarafından zehirlenmiş olduğuna, götürüldüğü hastanede ameliyat neticesinde vefat ettiği suret-i mahsusada uydurularak yapıldığına atfedenler oldu, hatta bunu bazı ecnebi gazeteleri de yazdılar.</p>
</body>
</html>
