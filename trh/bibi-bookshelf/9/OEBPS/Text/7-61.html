<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>7-61.html</title>
		<link href="../Styles/template.css" rel="stylesheet" type="text/css"/>
<meta content="urn:uuid:74b084de-05e8-4ffc-a2a7-ab0a0824d5e4" name="Adept.expected.resource"/>
	</head>
	<body>
		<div id="x7-61.html" xml:lang="tr-TR">
			<div class="Basic-Text-Frame">
				<p class="split"></p>
				<p class="anabas1">9. Bölüm</p>
				<p class="resimara"><img alt="6.png" class="image" height="10" src="../Images/6_fmt47.jpeg" width="200"/></p>
				<p class="arabaslik-orta" id="toc_marker-8-10">SOĞUK SAVAŞ</p>
				<p class="resim-1"><span class="char-style-override-14"><img alt="7.png" class="image" height="20" src="../Images/7_fmt47.jpeg" width="46"/></span></p>
				<p class="paragraf-1">“Üç Büyük” devlet, Almanya ve Japonya karşısındaki zaferlerini, yeni bir uluslararası örgüt, Birleşmiş Milletler’i kurarak kutladı. Örgütün Mayıs 1945’te San Francisco’daki kuruluş konferansı dünya halklarına, savaşı ebediyen hezimete uğratacak yeni bir barış ve işbirliği düzeni vadetti. Bu seferki örgütün, iki savaş arasındaki selefi, İkinci Dünya Savaşını önlemek için hiçbir şey yapamayan Milletler Cemiyeti’nden çok farklı olacağı iddia ediliyordu. Bu iddia, daha iyi olacağına içtenlikle inandıkları bir dünya için savaşan ve acı çeken insanlar arasında sempati yarattı ve onları duygulandırdı.</p>
				<p class="paragraf-1">Bununla birlikte Milletler Cemiyeti’nin ‘başarısızlığı’ tesadüfi değildi; yaratılışta var olan bir hatadan kaynaklanıyordu. Milletler Cemiyeti, 1918’in muzaffer devletlerinin dünyayı aralarında parselledikleri Versailles Antlaşması’nın bir parçası olarak kurulmuştu. Lenin onu bir ‘hırsızlar mutfağı’ olarak tanımlamıştı ve öyküye göre ‘hırsızlar birbiriyle çatışıyordu’. Birleşmiş Milletler de, her ne kadar Cenevre’de (çocuk fonunu oluşturan UNICEF, Dünya Sağlık Örgütü vs.) fakirlere çorba dağıtılan bir mutfağı olsa da, selefinden farklı değildi. Karar verme yetkisi Güvenlik Konseyi’nin dört daimi üyesinin<span class="dipp"><a class="footnote-link" href="#footnote-225-1063" id="footnote-225-1063-backlink">1063</a></span> –Britanya, ABD, Fransa ve Rusya– elindeydi ve bunlar kendi aralarında dünyanın geri kalan kısmına hâkim oluyor, baskı uyguluyor ve sömürüyordu. </p>
				<p class="paragraf-1">San Francisco günlerinde bile, perde arkasında kavga etmeye başlamışlardı. Churchill, öyle görünüyor ki kendi generallerinin bile ciddiye almayacağı, ‘Rusya’nın ortadan kaldırılması için Birleşik Devletler’in ve Britanya İmparatorluğu’nun iradesini empoze etmek’<span class="dipp"><a class="footnote-link" href="#footnote-225-1064" id="footnote-225-1064-backlink">1064</a></span> üzere, yenilmiş Alman askerlerini silahlandırarak, Rusya’nın üzerine salma planlarını tartışıyordu. ABD konuşmaktan da öte işler yapıyordu: Ağustos 1945’te Japonya’ya karşı nükleer silah kullanma kararı, en azından kısmen, Stalin’e açıkça elindeki yok etme gücünün muazzamlığını gösterme arzusundan ilham alıyordu. </p>
				<p class="paragraf-1">Bir yıldan fazla bir süre, her devlet pozisyonunu sağlamlaştırır, şimdi savaş sona erdiğine göre sanayiini yeniden organize eder, son zamanlarda işgal etmiş olduğu dünyanın çeşitli yerlerini yönetmeye çalışır ve içerdeki beklentileri söndürmeye çalışırken, gerilim içten içe kaynadı. Britanya’nın İşçi Partisi hükümeti, 1945’in radikalizm dalgasını, sosyal yardımları geliştirerek ve demiryollarıyla madenleri millileştirerek yatıştırmaya çalıştı. ABD, 1936-37’dekilerden bile daha yüksek bir grev düzeyi yaşadı. Doğu Avrupa’daki Rus işgal kuvvetleri, bir zamanların küçük Komünist partilerinin, büyük bürokratik örgütlere dönüşmesine nezaret ettiler.</p>
				<p class="paragraf-1">Bunların her birinin yöneticileri, denetim yapılarını haklı çıkarmak için uluslararası uyum duygusuna ihtiyaç duyuyordu. Fransa, İtalya ve hatta Britanya’da hükümetler, Komünist Parti’nin grevlere karşı oluşundan hâlâ yararlanıyorlardı. Doğu Avrupa’da, Rus askerlerince işgal edilmiş devletlerin, savaş öncesi sağ, orta ve sosyal demokrat partilerin bir koalisyonu tarafından yönetilmeleri Stalin’in işine geliyordu. </p>
				<p class="paragraf-1">Büyük devletler arasındaki kavgalar 1946-47’de açığa çıktı. Şimdi Britanya’da muhalefette olan Churchill, 1946 Mart’ında Missouri, Fulton’da, ‘Baltık’ta Stettin’den Adriyatik’te Trieste’ye kadar kıtanın üzerine demir bir perde inmiştir’ diye ilan etti. Kuşkusuz, yalnızca 18 ay kadar önce Moskova’da Stalin’le yaptığı sinik pazarlığın bunda rolü olduğundan söz etmedi. Ne de iki gün sonra ırk ayrımına dayanan “Jim Crown”<span class="dipp"><a class="footnote-link" href="#footnote-225-1065" id="footnote-225-1065-backlink">1065</a></span> Virginia eyaletinde, ‘özgürlük’ ve ‘demokrasi’ nutukları çekmekte herhangi bir çelişki gördü. Bir yıl sonra Truman, Yunanistan’da bir yıl önce 1.300 EAM-ELAS destekçisinin katledilmesinden sorumlu olan baskıcı rejimin destekçiliğini Britanya’dan devralarak, Churchill’in sözlerini eyleme dönüştürdü.</p>
				<p class="paragraf-1">Kısa süre sonra bunu, Avrupa ekonomilerini ABD egemenliği altında canlandırma projesi, Marshall Planı izledi. Bu plan, Rus işgali altındaki bölgeler de dahil bütün Avrupa’ya bir yardım önerisi olarak sunuldu. Ancak bunun uygulanmasında çalışmış olan –ve daha sonra ABD’nin Vietnam savaşında önemli bir rol oynayacak olan– iktisatçı W. W. Rostow, bu planın, ‘hâlâ Stalin’in nüfuzu dışında kalan bölgeleri güçlendirmeyi amaçlayan’ bir ‘saldırı’nın parçası olduğunu açıklıyor.<span class="dipp"><a class="footnote-link" href="#footnote-225-1066" id="footnote-225-1066-backlink">1066</a></span> Planın duyurulmasından sonraki birkaç hafta içinde ve ABD’nin kışkırtmasıyla, Fransa ve İtalya’daki sağın ve ortanın partileri Komünistleri hükümetlerden dışladılar.<span class="dipp"><a class="footnote-link" href="#footnote-225-1067" id="footnote-225-1067-backlink">1067</a></span> Bu, (tam da hükümet krizinin çıktığı bir sırada Paris, Renault’daki büyük grev de dahil) üç yıl boyunca grevlere karşı çıkan Thorez ve Togliatti’nin ödülüydü. 1948 baharında ABD, Komünist ve Sosyalist ortak adaylar listesinin genel seçimleri kazanmaması için İtalya’ya fonları akıttı ve şayet kazanırlarsa diye, (daha sonra NATO’nun kanadı altına girecek) silahlı bir yeraltı örgütü, Gladio, için eski faşistlerden adam toplamaya başladı.</p>
				<p class="paragraf-1">Stalin de Doğu Avrupa’nın Rusya işgali altındaki bölgesindeki potansiyel muhalefeti önlemek için benzer önlemler alıyordu. Rus ordusu, polisin ve gizli polisin kendi atadığı kişilerin elinde olmasını garanti altına almıştı. Şimdi Rusya’nın buyruklarına direnmeyi yok edecek bir dizi hamle yapılıyordu. İlk olarak, Komünist olmayan bakanlar görevden uzaklaştırıldı; sosyal demokrat partiler, üyelerinin duyguları ne olursa olsun, Komünist parti ile birleşmeye zorlandı; daha sonra Stalin’den herhangi bir derecede bağımsız hareket edebilecek parti liderleri (İspanya’da savaşmış hemen herkes dahil) yargılandı, hapislere kondu ve çoğu kez sürgüne gönderildi. Bulgaristan’da Kostov, Macaristan’da Rajk, ve Çekoslovakya’da Slansky idam edildi. Polonya’da Gomulka ve Macaristan’da Kadar yalnızca hapse atıldı. Stalin yalnızca piyasa kapitalizminin Batı yanlısı destekçilerini uzaklaştırmaya kararlı değildi. Ortaya çıkmakta olan bağımsız Komünistlerin önderlik ettiği rejimlerden de –özellikle 1948 yılında Tito’nun Yugoslavya’sı ile koptuktan sonra– çılgına dönüyordu. Tito gibi ‘emperyalist ajanı’ ve ‘faşist’ diye suçlanacak Doğu Avrupa Komünist liderlerin göstermelik yargılama dalgası bunu izledi. </p>
				<p class="paragraf-1">Kısa süre sonra ‘Soğuk Savaş’ olarak bilinecek şeyin en gözle görünür ifadesi 1948 yazında oldu. Almanya ve başkenti Berlin dört işgal bölgesine bölünmüştü. Şimdi ABD, Britanya ve Fransa kendi bölgelerini birleştirdiler ve onu Rus bölgesinden ayırmakta etkili olan yeni bir parayı yürürlüğe koydular. Rusya, Batı Berlin’e kara ve demir yoluyla yiyecek maddelerinin ve malların akışı üzerine ambargo uygulayarak buna tepkide bulundu. Muazzam bir ABD ve Britanya hava taşıma sistemi gerekli şeylerin akışını sürdürmede başarılı oldu ve bu ‘özgürlüğün savunulması’ yolunda Anglo-ABD propagandasının bir parçası haline geldi. </p>
				<p class="paragraf-1">Bu kampanya Batı’da Komünist ve sol kanat eylemcilere karşı bir kampanyanın arka planını oluşturdu. ABD’de, Taft-Hartley yasası Komünist görevlilerin sendikalardan atılmasını gerektiriyordu; (öğretmenler ve üniversite hocaları da dahil) kamu çalışanları ‘sadakat yemini’ imzalamadıkları için işlerinden atıldı; sözde Komünist ilişkileri lanetlemeyen yönetmenler ve yazarlar, Senatör Joe (Joseph) McCarthy’nin, Temsilciler Meclisi Amerikan Karşıtı Faaliyetler Komitesi’nce Hollywood’da çalışmaktan menedildi. Yazar Dashiell Hammett komünist olduğu gerekçesiyle hapse atılanlardan biriydi. Charlie Chaplin’in ülkeye girmesi, Paul Robeson’un ülkeden çıkması yasaklandı. Bu işlerin tüyler ürpertici zirvesi olarak Ethel ve Julius Rosenberg, Ruslara gizli atom sırları verdikleri iddiasıyla elektrikli sandalyeye gönderildi. Fransa ve İtalya’da anti-komünist kopmalar sendikal hareketi paramparça etti. Britanya’da birkaç büyük sendika Komünistlerin görev almasını yasakladı. </p>
				<p class="paragraf-1">Batı’da bunlar olurken Doğu Avrupa’da Stalinci ideolojinin en kısır biçimi, hapishaneler ve çalışma kamplarıyla, itiraz eden herkese empoze ediliyordu. </p>
				<p class="paragraf-1">İki blok kısa sürede rakip askeri ittifaklar, NATO ve Varşova Paktı şeklinde örgütlendi ve büyük ölçüde ekonomik olarak birbirlerinden koptular. ABD, Doğu Bloku’na çok sayıda ‘stratejik’ ihracatı yasakladı; Rusya ise bu blok içinde ‘ekonomik, siyasi ve ideolojik faaliyetlerin blokun bütününün ihtiyaçlarına kayıtsız şartsız uyması’ konusunda ısrarlı oldu.<span class="dipp"><a class="footnote-link" href="#footnote-225-1068" id="footnote-225-1068-backlink">1068</a></span></p>
				<p class="paragraf-1">Her iki tarafta da askeri harcamalar, ABD ulusal üretiminin yüzde 20’si ve Rusya’nın küçük üretiminin yüzde 40’ına ulaşacak şekilde, barış zamanında görülmemiş boyutlara ulaştı. ABD atom bombasından 100 kez daha fazla tahrip edici hidrojen bombasını geliştirir ve nükleer bombalar taşıyan uçak filolarını sürekli seyir halinde bulundururken, Rusya ABD’ye rakip olabilmek için atom bombasını geliştirmek için gizli şehirler kurdu. İki süper gücün nükleer cephanesinin dünyayı birkaç kez yok etmeye yetecek boyutlara ulaşması için çok süre geçmedi. Yine de her iki taraftaki generaller bu silahların muhtemel kullanımı konusunda savaş oyunları oynuyorlardı.</p>
				<p class="paragraf-1">‘Demir perde’nin her iki tarafında ideolojik itaat empoze edilirken, ‘bomba’nın gölgesi altında bir kuşak yetişti. Her iki kampta da bu canavarlığa karşı çıkmaya cesaret edecek herhangi bir kişi öte tarafın destekçisi ve hatta ‘ajanı’ olmakla yaftalanmayı bekleyebilirdi. Çoğu kez bu yaftalama muhalefette olanlarca da kabul ediliyordu. Batı’da ve Üçüncü Dünya’daki pek çok sosyalist, SSCB yöneticilerinin kendi yanlarında olduğuna inanma konusunda yanıltılmışlardı; bu arada Doğu Bloku’ndaki pek çok muhalif, ‘özgürlük’ ve ‘demokrasi’ iddiasında bulunan Batılı liderlere inanıyordu. 1950’lerin başında bu saçmalığa karşı çıkanların sayısı çok azdı. </p>
				<p class="paragraf-1">Soğuk Savaş hiçbir zaman dünya ölçeğinde sıcak savaşa dönüşmedi. Eğer dönüşseydi şimdi çok azımız yaşıyor olurduk. Ama Soğuk Savaş Kore’de ısındı. 1945 sınır çizgisine göre Kuzey ve Güney’de başa geçirilen rakip diktatörler, ülkeyi birleştirerek meşruiyet kazanmak istiyorlardı ve 1949 baharından itibaren çatışmalar başladı. Kuzey’deki diktatör Kim İl Sung, Güney’deki rakibi Syngman Lee bu şansı bulmadan önce hareket etmeye karar verdi. Stalin’den izin aldıktan sonra ve Güney’deki rejimin hemen çökeceği beklentisi içinde 1950 Haziran’ında bir saldırı başlattı. Ne o, ne de Stalin ABD’nin müdahale edeceğini düşünmemişlerdi. Ama Güney’in ordusu, her ne kadar ülkenin en güney ucuna kadar çekildiyse de çökmedi ve ABD yardıma koştu. ABD, Doğu Bloku’nun Kore’deki başarısının, devrimci retoriğe başvuran, güçlü bir Komünist Parti’ye sahip olan ve hâlâ harap ve yoksul durumda bulunan Japonya’da yaratacağı etkiden korktu. ABD Başkanı Truman ayrıca Kore savaşını, askeri harcamalarda büyük bir artışı onaylama konusunda daha önce gönülsüz olan Kongre’yi ikna etmek için bir bahane olarak da gördü.</p>
				<p class="paragraf-1">Savaş üç yıl sürdü. İnsan kayıpları muazzamdı. Batılıların kayıpları 500.000’di ve öte tarafın kayıpları ise bunun üç katıydı. İki milyon Koreli sivil öldü ve Güney’deki nüfusun yarısı evlerini kaybetti ya da mülteci oldu. Kore halkının büyük kitlesi hiçbir şey kazanmadı. Savaşın sonundaki sınır çizgisi başlangıçtakiyle aynıydı ve milyonlarca insan öteki taraftaki dostlarını ve akrabalarını görmekten ebediyen engellenmiş oldu. Savaş başladığında Güney’de Kim İl Sung’a oldukça büyük destek ve ordularına yardım etmek üzere biraz gerilla faaliyeti vardı. Geride kalan Güneyli solcular on yıllarca hapislerde yattılar; Kim İl Sung’un ordularıyla birlikte kuzeye sığınanlar, hapsedildi ya da ‘güvenilmez unsurlar’ olarak idam edildi. Bu arada bir dizi diktatör Güney Kore’yi yönetti ve sözde onun için savaşıldığı söylenen ‘demokrasi’nin en sınırlı şekline sahip olunabilmesi için bile hemen hemen 40 yıl geçmesi gerekti. </p>
				<p class="paragraf-1">Bu nafile ve barbarca savaş, Soğuk Savaş’ı özetliyordu. Önceki iyi yüzyılın muazzam teknolojik gelişmeleri, birbirine rakip yönetici sınıfların insanlığı tehdit etmesi için kullanılıyordu. Bunların her biri, dünyanın mümkün olduğunca büyük kısmını tabi kılmak için Aydınlanma’nın dilini kullanıyordu ve her biri böyle yapmanın haklı olduğu konusunda çok sayıda insanı ikna etmeyi başarıyordu. </p>
				<p class="arabaslik-sol"><span class="char-style-override-3">En Kısa Süren Altın Çağ</span></p>
				<p class="alinti1" xml:lang="en-GB">Yoksulluk ve güvensizlik yok olma sürecindedir. Yaşama standardı hızla yükseliyor; işsizlik korkusu düzenli bir şekilde azalıyor ve de sıradan genç işçi, babasının aklına hiçbir zaman gelmemiş olan umutlara sahiptir.<span class="dipp" style="font-size:0.86em;"><a class="footnote-link" href="#footnote-225-1069" id="footnote-225-1069-backlink">1069</a></span></p>
				<p class="paragraf-1">Bunlar, Britanyalı sağ kanat sosyal demokrat Anthony Crosland’in 1956’daki sözleridir. Bernstein’ın 60 yıl önce yaptığı gibi, onun vardığı sonuç, kapitalizmin krizlerin üstesinden geldiği ve ‘bizlerin …muazzam bir bolluğun eşiğinde durduğumuz’du.<span class="dipp"><a class="footnote-link" href="#footnote-225-1070" id="footnote-225-1070-backlink">1070</a></span></p>
				<p class="paragraf-1">Sonraki olaylar onun yanlış olduğunu kanıtladı. Ama onun derlediği istatistiklere meydan okunması söz konusu değildi. Dünya kapitalizmi o zamana kadar gördüğü en sürekli büyümeyi yaşıyordu. 1970’lere gelindiğinde ABD ekonomisi, 1940’ta olduğundan üç kez daha fazla üretiyordu; Alman sanayi üretimi 1949’un beş katıydı ve Fransa’nın üretimi dört kat artmıştı. İtalya, bir köylü ülkesi olmaktan belli başlı bir sanayi gücü olmaya dönüşmüş ve Japonya ABD’nin arkasından ikinci sırayı alacak kadar ileri sıçramıştı. Bugün pek çok iktisat tarihçisinin dönemi ‘altın çağ’ olarak tanımlamasına şaşmamak gerekir. </p>
				<p class="paragraf-1">Çok sayıda insanın hayatı değişmişti. İşsizlik daha önce yalnızca canlılık yıllarında kısa dönemler için görülen düzeylere – 1950’lerin başlarında ABD’de yüzde 3’e; 1960’lara gelindiğinde ise Britanya’da yüzde 1,5, Batı Almanya’da yüzde 1’e kadar düşmüştü. ABD, Britanya ve İskandinav ülkelerinde 1950’lerde, Fransa ve İtalya’da 1960’larda, gerçek ücretler ağır ama az ya da çok kesintisiz bir şekilde yükselmişti. İşçiler ana babalarından daha iyi yaşıyorlardı ve çocuklarının daha da iyi yaşamasını bekliyorlardı. </p>
				<p class="paragraf-1">Bu yalnızca bir yüksek ücret meselesi değildi. Ücretler, elektrikli süpürgeler, çamaşır makineleri, buzdolapları, televizyonlar, anında sıcak su üretme sistemleri gibi bir dizi tüketim maddesine harcanıyordu. İşçi sınıfının hayat standardında niteliksel bir sıçrama söz konusuydu. Ev işleri hâlâ kadınlar için bir yüktü ama artık uzun saatler süren pişirme, diz çökme ve ovalama gerektirmiyordu. Yiyecek maddeleri günlük değil haftalık olarak satın alınabiliyordu (köşedeki bakkalın yerini alan süpermarketin kapısını açıyordu). Çeşitli türden eğlence, sinema, tiyatro ya da dans salonlarını göze alamayanlar için bile evde hazırdı. </p>
				<p class="paragraf-1">Başka değişiklikler de vardı. İşverenler beş buçuk günlük hafta yerine, beş günlük haftaya ve birden fazla haftalık yıllık tatillere razı oldular. 1936 yılında Fransa’da işçilere büyük bir kazanç gibi görünen ayrıcalıklar Batı Avrupa ve Kuzey Amerika’da sıradan bir hale gelmişti. Kitleler için tatil, kırsalda birkaç gün ya da deniz kenarında bir hafta geçirmek anlamına gelmeye başlamıştı. Geçmişte tutkusu bir bisiklet satın almakla sınırlı olan işçiler, şimdi ikinci el bir araba için tasarruf yapabiliyordu. Genç işçiler ilk kez kendi adlarına bir pazar oluşturabilecek kadar yüksek gelirler elde ettiler. ‘Gençlik kültürü”, gençlik rüyalarının ve güvensizliklerinin ateşlediği modalar ve pop şarkılara olan hevesle, doymak bilmeyen bir talep halinde 1950’lerin ortalarında doğmuştu. </p>
				<p class="paragraf-1">Tüketim ve hayat tarzındaki değişiklikler üretimdeki değişikliklerle el ele gidiyordu. Savaş yıllarının yeni teknikleri gerçek yeteneğini gösterdi. Yeni ya da genişletilmiş fabrikalar yeni işgüçleriyle çamaşır makineleri, buzdolapları, elektrikli süpürgeler, televizyonlar ve hepsinden önemlisi otomobiller üretti. ABD’de yüzlerce, binlerce ya da kimi otomobil ve uçak fabrikalarında olduğu gibi, on binlerce işçinin toplandığı fabrikalarda 70 milyondan fazla, Britanya’da sekiz milyon imalat işçi çalışıyordu. Zamanla seri üretim fabrikaları pek çok başka çalışma alanı için model oldu. Bunların sıkı disiplinli çalışma modeli hızla büyüyen süpermarket zincirlerine; zaman ve eylem araştırmaları veri işleme ve yazdırma merkezlerine; ödeme sistemleri kömür madenlerine ve işletmecilik yöntemleri dok ve inşaat alanına yayıldı. Böylesi fabrikalardan ilham alan uygulamalar o kadar yaygınlaştı ki kimi sanayi sosyologları dönemi nitelemek için ‘Fordizm’ sözcüğünü kullandılar. Sanayi devriminde fabrikanın, işçilerin koşullarını iyileştirmek için mücadele potansiyeli olanağı sunması gibi, fabrika benzeri çalışma uzun süren canlılık döneminde daha da büyük çapta yaygınlaştı. Detroit, Turin, Coventry, Dagenham, Köln ve Billancourt’un otomobil, Seattle’ın havacılık sanayi ve Kaliforniya’nın silah fabrikaları, büyük çelik fabrikaları, kömür alanları ve gemi yapım tersaneleriyle birleşerek sermaye sahiplerine karşı potansiyel direnme merkezleri oluşturdu. Tam istihdam koşulları altında bu, sermayenin kendisinin dikkate alması gereken bir şeydi. Kuzey Amerika’da ve Batı Avrupa’nın çoğunda, toplumun istikrarı için ‘konsensüs’ vazeden politikacılara güveniliyordu. </p>
				<p class="paragraf-1">Uzun ekonomik canlılık yılları, eski yoksul yasalarının sonunda ‘refah devleti’ne dönüştürüldüğü yıllar oldu. Sermaye açısından bu kısmen sendikaları ve siyasî aracıları (Avrupa’da sosyal demokrat politikacıları, ABD’de ‘liberal’ Demokratları) kullanarak savaştan öncekinden potansiyel olarak çok daha güçlü olan bir işgücünün rızasını satın alma meselesiydi. Bu ayrıca, çocuk bakımını ve eğitimi geliştirme önlemleriyle pahalı işgücünün etkili bir şekilde yeniden üretilmesini sağlamanın bir yoluydu. Her iki durumda da refahın ‘reform’u, 19. yüzyılda ve bugün olduğu gibi, refahı kısarak insanları işgüçlerini daha ucuza satmaya zorlamak değildi. </p>
				<p class="paragraf-1">Uzun süren ekonomik canlılık muazzam önem taşıyan başka değişiklikler de getirdi. İşgücü kıtlığı, sermayenin yeni işçiler bulmak için dünyayı baştan başa dolaşmasına yol açtı. Kırsal İtalya’dan göçmen işçiler kısa sürede Belçika madenlerini ve İsviçre fabrikalarını çalıştırıyor ve bu arada Milan ve Turin’in artan nüfusuna ekleniyordu. Eski siyah yarıcıların Los Angeles, Detroit ve Chicago’ya dolmaları bir tufan şeklini aldı. Alman şirketleri doğudan göçmenleri iyi karşılıyor ve Türkiye ile Yugoslavya’dan milyonlarca ‘konuk işçi’nin gelmesini örgütlüyordu. Fransız şirketleri Kuzey Afrika’dan işçi aldılar. Britanya’nın sağlık hizmetleri Karayipler’de, tekstil fabrikaları Pencap’da işçi arıyordu. Kapitalizm uzun zamandan beri her kıtadaki insanın emeğini dünya piyasası aracılığıyla bir araya getirmişti. Şimdi de insanların çoğunu büyük şehirlerine çekiyordu. Bu durum farklı kültürlerden gelen insanların az ya da çok kaynaşmasına neden oldu. Ama ayrıca, bir etnik grubu ötekine karşı kışkırtma girişimlerine de yol açtı. </p>
				<p class="paragraf-1">Son olarak ekonomik canlılık, cinsiyetler arasında da tarihsel değişikliklere neden oldu. Yeni işgücü kaynaklarına büyük ihtiyaç duyan sermaye, sanayi devriminin ilk yıllarında olduğu gibi, kadınlara yöneldi. Başta tekstil olmak üzere kadınlara dayanan sanayiler her zaman olmuştu ve en azından Birinci Dünya Savaşı’ndan beri sanayideki kadın işçi sayısı sürekli artmıştı. Ancak evli kadınların büyük çoğunluğu (1950’de Britanya’da yüzde 80) ücretli bir işe sahip değildi. İşgücünün yeniden üretilmesinin sağlanmasını garanti etmek üzere devlet evli kadınların evde oturmasını, çocuklarına bakmasını ve kocalarına hizmet etmesini teşvik ediyordu – ve de evli kadınların çoğu kazanabilecekleri düşük ücretleri, hem ev işi hem de ücretli işin çifte yükünü üstlenmek için yeterince özendirici bulmuyorlardı. Uzun süren ekonomik canlılıkla birlikte büyük bir değişiklik oldu. Yeni ev gereçleri ev işlerinin yükünü azalttı ve ücretli işe girilebilmesini kolaylaştırdı. İşverenler, çocuk bakımıyla da bağdaşır bir şekilde, kadınları yarı zamanlı istihdam etme konusunda kararlıydı ve ev gereçlerini satın almak için gereken fazladan para, bu tür işlere girmeleri için kadınları özendirdi. </p>
				<p class="paragraf-1">Yeni düzenlemeler ekonomik baskıların bir sonucuydu. Ama çok daha geniş sonuçları oldu. Çalışma hayatına çekilen kadınlar, ücretlerinin onlara sağladığı bağımsızlığı memnuniyetle karşıladılar. Bu onları kendi başlarına ayakta durmak için daha hazırlıklı yapıyordu. Kadınlar, sınıflı toplumun ortaya çıktığı 5.000 yıldan beri kamusal bir role kabul edilmemişlerdi. Şimdi kadınların çoğunluğu evlerinin özel alanından sanayinin kamusal alanına çekiliyorlardı. </p>
				<p class="paragraf-1">Çifte yük varlığını sürdürüyordu. İşverenlerin kadın işçileri iyi karşılamalarının nedenlerinden birisi onlara daha düşük ücretler ödeyebilmeleriydi. Emek piyasası hâlâ, bir erkeğin gelirinin kadınınkinden daha önemli olduğu nosyonu etrafında yapılanmıştı. Bir sürü ideolojik önyargı bunu destekliyordu; yani kadın aslında bebeğe bakmakla görevliydi. Ama kapitalizmin kâr ve sermaye biriktirme güdüsü, kadının bu düzene kafa tutabilme koşullarını yaratıyordu. Bu durum kadının özgürlüğü yolunda, bu talebi hiçbir zaman tatmin edemese de, görülmemiş bir talep için zemini hazırlıyordu.</p>
				<p class="arabaslik-sol"><span class="char-style-override-3">Kolonilere Özgürlük</span></p>
				<p class="paragraf-1">15 Ağustos 1947’de Jawaharlal Nehru, Delhi’deki Kırmızı Kale’de Hindistan’ın ulusal bayrağını yükseltti. Britanya, imparatorluğunun ‘Tacdaki Mücevher’ini bırakıyordu. İmparatorluk çağı, Afrika’nın karma karışık edilmesinden bir 60 yıl sonra, her ne kadar can çekişmesi 1990’larda Güney Afrika’da beyaz azınlık yönetiminin kesin olarak terk edilmesine kadar devam edecek olsa da, sona eriyordu. </p>
				<p class="paragraf-1">Britanya’nın yöneticileri Hindistan üzerindeki kontrollerini isteyerek bırakmadılar. Bu konudaki girişimleri geriye, cemaat çatışmalarının kanıyla boyanmış bir alt-kıta bıraktı. </p>
				<p class="paragraf-1">Hindistan ulusal hareketi 1930’larda yeni bir hız kazanmıştı. Dünya bunalımı kırsal alanları yoksullaştırmıştı. ‘İyice kuzeydeki Keşmir prensliği’nden, güneydeki Andhra ve Travancore’a kadar her yerde radikalizm görülüyordu’.<span class="dipp"><a class="footnote-link" href="#footnote-225-1071" id="footnote-225-1071-backlink">1071</a></span> Grevlere katılan işçilerin sayısı 1932’de 128.000’den 1934’te 220.000’e yükselmişti.<span class="dipp"><a class="footnote-link" href="#footnote-225-1072" id="footnote-225-1072-backlink">1072</a></span> Kongre (Partisi’nin) etkisi, Nehru ve Subhas Chandra Bose gibi liderlerin yönetimindeki sol kanadının etkisiyle birlikte artmıştı. Kiraların ve vergilerin azaltılması programı etrafında kampanya yürüten Kongre’nin adayları, 1937’de eyalet meclisleri için yapılan seçimleri farkla kazandılar. İslam Birliği, Müslümanlar için ayrılan sandalyelerin yalnızca dörtte birini kazanabildi. </p>
				<p class="paragraf-1">Ancak Kongre içindeki gerçek güç, sağın ve Gandi’ye yakın olan Hintli kapitalist bir zümrenin elindeydi. Kongre’nin yönetimindeki eyalet hükümetleri kısa süre sonra, sınıf temelli ajitasyonu sürüncemede bırakan, greve karşı yasalar çıkarmaya başladılar. Müslüman ayrılıkçılar Hindu toprak sahiplerinin davranışları nedeniyle bütün Hinduları ve Hindu şovenistler, Müslüman toprak sahiplerinin kötülükleri için bütün Müslümanları suçlarken, cemaat çatışmalarının yeniden başlamasının yolu açılmıştı.</p>
				<p class="paragraf-1">Britanya’ya karşı olan düşmanlık, hiçbir Hintliye danışmadan ve ‘özgürlük’ için savaşılacağı iddiasına rağmen Hindistan’a kendi hükümetini oluşturma hakkını bile reddederken, Hindistan’ın Almanya ile savaşta olduğunun açıklanması üzerine arttı. Gandi bile 1942 yılında kitlesel bir ‘Hindistan’ı Terk Et’ kampanyasına razı oldu. Grevler, öğrenci ve işçilerin katıldığı kitlesel gösteriler ve polisin insanları sokakta dövdüğü birbirini izleyen çatışmalar oldu. Yüzlerce olayda polis silahsız göstericilere ateş açtı. Britanya’ nın tesislerine gerilla saldırıları yapıldı, polis istasyonları yakıldı, telgraf hatları kesildi ve demiryolu hatları engellendi. Baskı, sonunda hareketi bozdu. 2.000 zayiat vardı ve yalnızca Bombay’da 2.500 kişi kırbaç cezasına çarptırıldı. Köyler yakıldı ve hatta havadan makineli tüfek ateşine tutuldu. Ama Britanya genel valisi General Archibald Wavell, 1943 sonlarında Churchill’e, ‘savaştan sonra Hindistan’ı denetlemek için gerekli baskı gücü, Britanya’nın olanaklarını aşacaktır’ diyordu.<span class="dipp"><a class="footnote-link" href="#footnote-225-1073" id="footnote-225-1073-backlink">1073</a></span> </p>
				<p class="paragraf-1">İmparatorluk otoritelerinin oynayacakları son bir kartları vardı. Kongre’yi dengelemek üzere İslam Birliği’ne yöneldiler. Birliğin bütün Müslümanları temsil ettiğini iddia ederek, 1937 seçimlerindeki başarısız sonuçlara rağmen, bazı eyaletlerin kontrolünü onlara verdiler. Bu Birliğin en iyi bilinen lideri Muhammed Ali Cinnah, şimdi –bir zamanlar karşı çıktığı– ayrı bir İslam devleti talebine sahip çıktı. Böyle bir devletin sınırlarını çizmek, içine çok sayıda Hindu ve Sih’i katmadan ve Hindu çoğunluğun yaşadığı bölgelerdeki çok büyük sayıdaki Müslüman’ı buralardan çıkarmadan mümkün değildi. Geçmişte cemaatsel ayrımı reddetmiş olan Komünist Partisi, Britanya, savaş çabalarının desteklenmesinin bir parçası olarak, ve Müslümanlar ve Hinduların iki farklı ‘millet’ olduğunu iddia ederek, bu talebe uydu. Bu cemaatsel bölünmeyi önleyecek bir ulusal hareket için hâlâ muazzam bir potansiyel vardı. Şubat 1946’da, Bombay’daki Britanya donanmasının Hintli küçük subayları ırkçı hakaretlere ve beyazlara göre daha düşük olan ücretlerine karşı protestolara başladılar. Protestolar 78 gemide ve 20 kıyı istasyonunda, öğrencilerin ve işçilerin gösterileriyle desteklediği isyanlara dönüştü.<span class="dipp"><a class="footnote-link" href="#footnote-225-1074" id="footnote-225-1074-backlink">1074</a></span> İsyancılar, Hindu, Müslüman ve kızıl bayraklar taşıyorlardı. İmparatorluğu korumak için kurulmuş olan askeri güçlerin, 1857’den sonra ilk kez kitlesel olarak ona karşı çıkmasıydı bu ve Müslüman-Hindu-Sih birliğini pekiştirmek ve cemaatçiliği etkisiz bırakma olanağının yolunu açmak için aşağıdan yapılmış bir hareketti. Ancak Kongre’nin liderleri bunu uygun bulmaya hazır değildi. Gandi isyana karşı çıktı ve Nehru isyanı sakinleştirmeye çalıştı. İsyan her ne kadar Britanya’nın iktidara tutunma konusundaki herhangi bir umudunu yok ettiyse de cemaatçilik ayakta kalmayı başarabildi. </p>
				<p class="paragraf-1">Cinnah’ın İslam Birliği –ilk ve tek kez yapıyor olsa da– seçimlerdeki Müslüman oyların büyük kısmını topladı ve bunu cemaatsel ajitasyon yoluyla, ayrı bir devlet için bastırma yolunda bir direktif olarak gördü. Bengal’de yerel hükümetin İslam Birliği’nden olan başkan ve 1942-43 kıtlığında tahıl karaborsası yoluyla milyonlar kazanmış olan Suhrawardy, Hindulara kitlesel şiddet başlattı.<span class="dipp"><a class="footnote-link" href="#footnote-225-1075" id="footnote-225-1075-backlink">1075</a></span> Hindu şovenistler, Müslümanlara yönelik karşı katliamları başlatmak için fırsat yakaladılar ve 5.000 kişi öldü. İzleyen günlerde birbiri ardı sıra şehirlerde cemaatsel isyanlar oldu ve bir yıl sonraki nihai dehşetin zeminini hazırladı. </p>
				<p class="paragraf-1">Kongre liderlerinin ve onların iş çevrelerindeki destekçilerinin, güdük de olsa, kendi devletlerine sahip olmak için gözleri dönmüştü ve Cinnah’la alt-kıtanın bölünmesi için anlaştılar. Hindistan hakkında hiçbir şey bilmeyen bir İngiliz bürokrat, Radcliffe, Bengal ve Pencap’ı ortadan bölen bir çizgi çekti. Pencap sınırının her iki tarafında, komşu şehirler Lahor ve Amritsar da dahil, tamamıyla karışık Hindu, Müslüman ve Sih nüfus vardı. Şimdi çizginin bir tarafında sağcı Müslüman katiller, öte tarafında sağcı Hindu ve Sih caniler, kendilerine tahsis edilen sınırı katliam, terör ve ‘yanlış’ dine mensup olanları sürerek güvenlik altına almaya giriştiler. 250.000’le bir milyon arasında insan öldü. Aynı zamanda, güruhlar, Pakistan’a göç etmeye ‘ikna etmek’ için Delhi ve Lucknow gibi şehirlerdeki hatırı sayılır sayıdaki Müslüman’a saldırdı.</p>
				<p class="paragraf-1">Bölünmenin dehşetini son bir felaket izledi – iki yeni devlet arasında savaş. Her ikisi de, Müslüman çoğunluğa, Hindu bir prense ve hapiste olan Müslüman bir muhalefet liderine sahip olan Keşmir üzerinde hak iddia etti. Pakistan ve Hindistan, her ikisi de, burayı silahla gasp etmeye kalkıştı. Başkent Srinigar’a ilk Hint ordusu girdi. Her iki rakip orduyu yüzlerce mil uzunluğundaki bir çizgi üzerinde yüz yüze bakar durumda bırakan bir ateşkesten önce, bir yıl kadar aralıklı çatışmalar devam etti. </p>
				<p class="paragraf-1">Bölünmenin her iki ülke üzerinde de yıkıcı etkileri oldu. Hindistan’daki Hindu şovenistlerin elini güçlendirdi; farklı yerel kast, dil ve dinsel grupların patronlarına dayanan Hint yerel siyaset eğilimini cesaretlendirdi. Pakistan’la askeri çatışma insanların hayatlarını iyileştirmek için gerekli kaynakları da tüketti.</p>
				<p class="paragraf-1">Pakistan üzerindeki etkileri daha da kötü oldu. Bu ülkenin insanlarının sahip oldukları tek ortak şey dindi ve orada bile Sünni ve Şii Müslümanlar arasında çatışmalar oluyordu. Ülke, birkaç yüz mil uzunluğundaki Hindistan toprakları tarafından ikiye bölünmüş durumdaydı. Doğuda insanların çoğu Bengalce, Batıda ise Pencapça konuşuyordu. Ama ulusal dil, orta kuzey Hindistan’dan göç etmiş bir azınlığın konuştuğu Urducaydı. Üstelik, batıdaki parçanın geniş bölümleri neredeyse feodal bir iktidara sahip toprak sahiplerinin egemenliğindeydi. Sonuç, süregiden bir siyasal istikrarsızlık, birbirini izleyen askeri diktatörlükler ve 1971 yılında doğu Pakistan’ın Bangladeş’i oluşturmak üzere ayrılması ve halk ayaklanmasının kanlı bir şekilde bastırılmasından sonra Batı Pakistan’da daha başka askeri darbeler, eski başbakanının idam edilmesi ve 1990’larda en büyük sanayi şehri Karaçi’nin iç savaşa yakın bir duruma düşmesi oldu. </p>
				<p class="paragraf-1">Bununla birlikte bölünme felaketi Britanya’nın, başka yerlerde muazzam etki yaratacak olan, çekilmesini önleyemedi. Emperyalistler geri çekiliyordu ve her kolonide bu dersleri öğrenmeye hazır insanlar vardı.</p>
				<p class="arabaslik-sol"><span class="char-style-override-3">‘Halkın Çin’i’</span></p>
				<p class="paragraf-1">1949 yazında, Britanya’nın Hindistan’dan çekilmesinden tam iki yıl sonra Mao Zedung, Zhu De ve Liu Shaoqu gibi Komünist liderlerin yönetimindeki Halk Kurtuluş Ordusu Beijing’i işgal etti. Çin’in büyük Tayvan adası ve Britanya kolonisi Hong Kong dışında tümünü birleştirmek üzere bu ordu güneye doğru ilerlerken, bir yüzyıl kadar önce ülkeye empoze edilmiş olan yabancı ayrıcalıkları ve yabancı savaş gemileri dönemi tamamıyla sona ermişti.</p>
				<p class="paragraf-1">Mao’nun ordusu, bir grup Komünist ve 1920’lerin sonunda güneydeki Kiangsi eyaleti sınırında bir üs kurarak, Çan Kay-Şek’in ulusal ordusunun katliamlarından kaçan muhalif askerlerle kurulmuştu. Bu ordu, Çin tarihinde dönemsel olarak görülen isyancı köylü ordularına benzer bir şekilde yerel köylüleri saflarına katmıştı. Çan Kay-Şek’in birliklerince sıkıştırılınca, güney ve batı Çin’den kuzeybatının ucundaki Yenan’a, 7.000 millik dolambaçlı bir ‘uzun yürüyüş’ yaptılar. Yola çıkan 100.000 kişinin onda birinden daha azı hedefe vardı. Ancak bu geride kalanlar, özellikle 1937’de Japonya’nın Çin’e saldırmasından sonra, yeni destekler oluşturmayı başardı. </p>
				<p class="paragraf-1">Çan Kay-Şek’in ordusu Japonya tarafından içerilere doğru sürülmüştü ve artık Komünist güçlerle savaşacak durumda değildi. Japonlarla savaşılırken, rakip Çin kuvvetlerinin birbirlerine katlanmaktan başka bir seçenekleri olmadığını kabul etmek zorunda kalmıştı. Ama kendi ordusu hiç kimseyle savaşabilecek durumda değildi. Generallerinin pek çoğu yalnızca askerlerin ve arazilerinden geçtikleri köylülerin sırtından zengin olmak tutkusuyla güdülenmişti. Buna karşılık Halk Kurtuluş Ordusu, gücünü sürekli artırdı. Japonya ile savaşarak eğitimli orta sınıflar; kiraları düşürme politikası izleyerek köylüler arasında prestij elde etti ve hatta faaliyetleri için istikrarlı bir ortam sağlayarak kimi Çinli kapitalistin bile desteğini sağladı. </p>
				<p class="paragraf-1">1945’te Japonya’nın çöküşüyle Çan Kay-Şek’in elinde, ABD’den (daha az ölçekte olmak koşuluyla Rusya’dan, zira bu aşamada Stalin Komünistlere destek vermiyordu) sağladığı büyük yardımlarla daha büyük bir ordu vardı. Ama Mao’nun ordusunun morali daha yüksek ve disiplini daha iyiydi. İkisi arasında iç savaş çıktığı zaman, Çan Kay-Şek’in ordusu (generaller dahil) büyük kesimlerin taraf değiştirmesiyle çözülmeye başladı. 1949’a gelindiğinde Çan Kay-Şek kıtadan –Kuomintang’ın bugün hâlâ hükümete egemen olduğu– Tayvan’a çekildi. </p>
				<p class="paragraf-1">Mao’nun zaferi, Çan Kay-Şek’in generallerinin cebine muazzam fonlar akıtan ve bu ülkeyi kendi gayriresmî imparatorluğu olarak gören ABD için korkunç bir şok oldu. ABD, Mao’nun bir Komünist (Stalin’in Çan Kay-Şek’e yardım sağladığı ve Mao’ya iktidarı almamasını öğütlediği gerçeğini görmezlikten gelerek) Stalin’in de bir Komünist olduğu ve bu yenilginin de dünya çapında bir Komünist tertibinin sonucu gerçekleştiği şeklinde bir akıl yürüttü. Mao’nun zaferinden yalnızca aylar sonra patlak veren Kore Savaşı’ndaki ABD askeri operasyonları, Kuzey Kore’den Çin sınırına doğru yayılan birlikleriyle, Çin’i Kuzey Kore’nin yardımına zorladı ve (her ne kadar aralarındaki ittifak yaklaşık on yıl yaşayacak olsa da) Mao’yu Stalin’in kollarına itti. ABD aynı zamanda Vietnam’da yükselen Fransız sömürgeciliğini ‘hür dünya’nın ‘Komünizm’e karşı savunulması bağlamında gördü ve Fransa’nın 1954 yılına kadar savaşı sürdürmesine olanak verecek fonları ve silahları temin etti. </p>
				<p class="paragraf-1">Solun büyük kısmı da tam zıt bir yorumla ABD’ye benzer bir sonuca ulaştı. Çin ve Rusya şimdi, ortaklaşa, ‘barış ve sosyalizm’ blokunu oluşturuyordu. Dahası kimileri, Çin’in kırsal gerilla yoluyla iktidarı ele geçirmenin ne kadar kolay olduğunu gösterdiğini ileri sürüyordu. Çin’in, muazzam uzaklıklar, Japon istilası, Çan Kay-Şek ordusunun ahlaksızlığı gibi 1930’ların ikinci ve 1940’ların ilk yarısındaki özel koşullarını görmezden geliyorlardı. Ayrıca, Mao’nun ordusunda köylülere dayanmasına karşılık, ‘kurtarılmış bölgeler’deki yönetsel yapısının ve kadrolarının şehirlerin eğitimli orta sınıflarının radikalleşmiş üyelerinden oluştuğunu da göremiyorlardı. </p>
				<p class="arabaslik-sol"><span class="char-style-override-3">İmparatorlukların Son Durağı</span></p>
				<p class="paragraf-1">Britanya’nın Hindistan’ı terk etmesinden hemen sonra gelen Mao’nun zaferi, her taraftaki sömürgelerde emperyalizmin yenilebileceği duygusuna katkıda bulundu. Fransız Cezayir’inde ayaklanma kıpırdanmaları ve Vietnam’da bağımsız bir hükümet kurma girişimleri çoktan başlamıştı. Savaştan önce, Doğu Hint Adaları’ndaki büyük Hollanda kolonisinde milliyetçi bir hareket de başlamıştı. Bu hareketin liderleri tabanlarını genişletmek için Japon işgalinden yararlanmışlar, işgalci güçlerle kısmen işbirliği yaparak, Japonya çekilince kendilerini yeni ülkenin, Endonezya’nın hükümeti olarak ilan etmişlerdi. Şimdi Hollanda sömürgeciliğini yeniden tesis etme girişimlerine karşı savaşıyorlar ve 1949 yılında Başkan Sukarno yönetiminde bağımsızlığa ulaşıyorlardı. Malaya’da, Japonya’ya karşı direnişin, Britanya destekli belkemiğini oluşturan yerel Komünist Parti, Britanya’dan kurtulmak için savaşa hazırlanıyordu. Afrika ve Batı Hint Adaları’ndan Kwame Nkrumah, Jomo Kenyatta ve Eric Williams gibi, birbirlerini 1930’larda Londra’da tanımış olan gençler de bağımsızlık için ajitasyon yapmak üzere ülkelerine dönmüşlerdi. Şam, Bağdat ve Kahire gibi Arap başkentlerinde, kimi zaman devletin subay kadroları içinde stratejik olarak konumlanmış yeni bir genç orta sınıf kuşağı, gerçek bağımsızlığı elde etmek için hesaplar yapmaya ve Atlantik’ten Basra Körfezine, birleşik bir ‘Arap ulusu’nun rüyasını görmeye başlamışlardı. Sömürgeci güçlerin kurtuluş hareketlerine tepkisi, eskiden olduğu gibi, makineli tüfekler, bombalı saldırılar ve toplama kamplarıyla oldu. Fransa’nın Vietnam, Madagaskar, Cezayir ve Batı Afrika’daki sömürgelerinde; Britanya’nın Malaya, Kenya, Kıbrıs, Aden ve Rodezya’da<span class="dipp"><a class="footnote-link" href="#footnote-225-1076" id="footnote-225-1076-backlink">1076</a></span> ve Portekiz’in Angola, Mozambik ve Gina Bissau’daki tepkisi buydu.</p>
				<p class="paragraf-1">Ama eninde sonunda bu yaklaşımın amaca ulaşmayı zorlaştırdığı, yalnızca Avrupalı çıkarlarına karşı halkın düşmanlığını derinleştirmeye yaradığı anlaşıldı. Yöneticilerin artan sayıda bir kısmı, daha iyi bir politikanın, ‘bağımsız’ hükümetlerin başı olarak, kendilerine sadık bir şekilde hizmet edecek yerli figürlerin yetiştirilmesinde olduğunu gördü. Britanya, Ortadoğu’nun çoğu yerinde, Batı Afrika’da ve Batı Hint Adaları’nda bu yaklaşımı benimsedi. Britanya Malaya’da Komünistlerin önderlik ettiği bağımsızlık hareketine karşı ağır baskı uyguladı (askerler ölü ‘terörist’lerin ellerini ve hatta kafalarını kestiler ve yarım milyon insanı zorla dikenli tellerle çevrilmiş köylerde iskân ettiler). Ama Britanya ayrıca, Çinli azınlığa karşı ırkçı güvensizlik politikası izleyerek destek kazanmış ‘ılımlı’ Malayalı politikacılara bağımsızlık vadetti. Köyleri bombaladığı ve insanları, pek çoğunun öldüğü, toplama kamplarına doldurduğu Kenya; askerlerin işkence yaptıkları Kıbrıs gibi ‘yerlilere karşı taviz vermemeye çalıştığı ve sıkı durduğu yerlerde bile Britanya sonunda, daha önce hapsettiği ya da sürdüğü siyasal liderlerle (Jomo Kenyatta ve Başpiskopos Makarios) iktidarın ‘barışçı’ bir şekilde devri konusunda görüşmelere oturdu. </p>
				<p class="paragraf-1">Fransa sonunda Vietnam’da ve Cezayir’de bu yaklaşımı kabul etmek zorunda kaldı. Ama bunu, kazanamayacağı savaşlar için büyük kaynaklar harcadıktan ve çok sayıda insan öldürdükten sonra yaptı. İsyana eğilimli kolonyalist generallerin 1958-62 yıllarında birbirini izleyen askeri darbe girişimleriyle bu zehir Fransız siyasetini kirletti ve 1958 yılında Ulusal Meclis’in General de Gaulle’e neredeyse diktatörce yetkiler vermesiyle sonuçlandı. Cezayir’in bağımsızlığıyla ilgili nihai anlaşma bir milyon Cezayirli göçmenin ayrılıp Fransa’ya gitmesine ve OAS terör örgütünün Paris’te bir dizi sağcı bombalama gerçekleştirmesine yol açtı. </p>
				<p class="paragraf-1">Batı Avrupa’nın en geri kapitalizmi Portekiz, sömürgelerine tutunmaya çalıştı ama sonunda, bunları elde tutmanın maliyetinin Portekiz’in kendi içinde devrimci bir kalkışmayı kışkırtması üzerine, 1974-75’te buraları terk etmek zorunda kaldı. Afrika’nın güneyindeki ırkçı göçmen rejimleri olarak elde kalan tek yerler, sonunda Zimbabwe olarak siyah çoğunluk yönetimini 1980’de kabul etmek zorunda kalan Güney Rodezya ile nihayet 1994’te onu izleyen Güney Afrika oldu. </p>
				<p class="paragraf-1">Batı Avrupalı güçlerin Asya’nın yarısından fazlasında ve Afrika’nın hemen hemen tamamında doğrudan yönetimi terk etmesi çığır açıcı öneme sahip bir süreçti. Hemen hemen iki yüzyıldır dünya tarihinin çizgisinin Londra ve Paris’ten geçtiği bir dönemin sonuna işaret ediyordu. Bununla birlikte, dünyanın büyük kısmının, az sayıdaki ekonomik açıdan gelişmiş ülkenin çıkarlarına uygun bir şekilde egemenlik altında tutulduğu anlamında, emperyalizmin sonuna işaret etmiyordu. Üçüncü Dünya’da Güneydoğu Asya’da ve Ortadoğu’da acı çatışmalar bu olguyu defalarca kanıtlar.</p>
				<p class="arabaslik-sol"><span class="char-style-override-3">Petrol ve Kan</span></p>
				<p class="paragraf-1">Muazzam petrol rezervleriyle Ortadoğu, 20. yüzyılın ikinci yarısında her emperyalizm için açıkça en büyük ödüldü. Britanya Ortadoğu’daki imparatorluğunu Birinci Dünya Savaşı sırasında Mekke yöneticisi Şerif Hüseyin’le bir ‘Ulusal Arap Ayaklanması’nda işbirliği yaparak genişletmiş ve ona Türkiye’nin yönetimindeki tüm toprakları vaadetmişti. Ama Britanya hükümeti Siyonist liderlere de, Arap ülkelerinden birisini, Filistin’i, yakındaki Süveyş Kanalı’na yönelik Arap tehditlerine karşı bir engel oluşturacağı düşüncesiyle, Avrupa’dan gelecek Yahudi göçmenler için tahsis edeceğini vaadetmişti. İsrailli siyasi lider Abca Ban’ın daha sonra açıkladığı gibi, ‘Biz Britanya’nın egemen güç olmasına yardım edecektik ve Britanya da bize, Ulusal Yahudi Evi’ni geliştirmek için yardım edecekti’.<span class="dipp"><a class="footnote-link" href="#footnote-225-1077" id="footnote-225-1077-backlink">1077</a></span></p>
				<p class="paragraf-1">Bu ikili pazarlık bir noktaya kadar geçerli oldu. Britanya şirketleri Irak ve İran’daki petrol rezervlerine el attılar ve gönüllü Yahudi göçmenler, 1930’larda Britanya İmparatorluğu’nun karşı karşıya kaldığı en ciddi isyan olan bir Filistin Arap isyanının bastırılması için Britanya adına çalıştılar. Ancak zaman içersinde bu politika geri tepti. Zengin Arap sahiplerinden toprak satın alan ve yüzyıllardır oraları ekip biçen köylü aileleri yerlerinden eden Siyonist göçmenlere karşı artan bir Arap düşmanlığı gelişti. Avrupa’da zulümden kaçan Yahudiler, kendilerini Filistin’de başkalarına zulüm etme beklentisiyle karşı karşıya buldular. Britanya, daha sonra Yahudi göçünü sınırlandırarak Arapların öfkesini zararsız hale getirmeye çalıştı ama iki tarafın saldırısıyla karşı karşıya kaldı. 1946’ya gelindiğinde, Araplara boyun eğdirmek için silahlandırılmış olan Yahudi paramiliter gruplar, Britanya askerlerine ve tesislerine karşı saldırılar düzenliyorlardı. </p>
				<p class="paragraf-1">Britanya kendi yaratmış olduğu sorundan, 1947’de askerlerini çekerek ve kendi petrol çıkarlarının savunmasını Irak, Ürdün ve Mısır’daki kukla Arap monarşilerine bırakarak kaçmaya çalıştı. ABD ve Rusya, Britanya dışarı çıkarken, içeri girme konusunda kararlıydılar ve Filistin’in bölünmesi ve (arazinin yarısını, nüfusun üçte birine vermek suretiyle) bir İsrail göçmen devletinin kurulması yönünde Birleşmiş Milletler’deki bir karar tasarısını ortaklaşa desteklediler. İsrailli göçmenler, Komünist yönetimindeki Çekoslovakya’dan hatırı sayılır miktarda silah ve ABD’den destek temin ettiler. Savaş çıkınca Deir Yassin köyünün sakinlerini katlederek Arap nüfusun çoğunu, kaçmaları için terörize ettiler ve sözde Filistin’e yardım etmek üzere, geriye kalan Filistin topraklarına (başlangıçtaki Filistin topraklarının yalnızca yüzde 20’si) el koyup Ürdün ve Mısır kralları arasında bölüştüren, Arap monarşilerinin gönderdiği kötü örgütlenmiş bir orduyu yendiler. İsrail, silah ve parasal destek karşılığında Batı çıkarlarına –genellikle bu ABD anlamına geliyordu– hizmet etmeye istekli ve yetenekli güçlü bir göçmen devleti olarak kuruldu. </p>
				<p class="paragraf-1">Bunlar bölgeye istikrar getiremezdi. İsrail’in Arap orduları karşısındaki zaferinin neden olduğu öfkenin kıvılcımı, Mısır’da Abdül Nasır yönetiminde milliyetçi subayların askeri bir darbeyle iktidara gelmesine yardımcı oldu ve Britanya yanlısı monarşiyi sona erdirdi. Nasır’ın, Britanya ve Fransa’nın sahip olduğu Süveyş Kanalı’nı millileştirmesi, Britanya emperyalizminin bölgedeki son büyük girişimini kışkırttı. Kasım 1956’da Britanya, Fransız ve İsrail birlikleri Mısır üzerine ortak bir saldırı başlattı. Saldırı askeri açıdan hemen hemen başarılı oldu ama siyasal olarak tümüyle geri tepti. Britanya’nın mali sorunlarından istifade eden ABD operasyonun fişini çekti ve Ortadoğu’daki egemen güç Britanya’nın ayağını kaydırıp yerine geçti. Bu arada, bölgenin her yerindeki Britanya karşıtı ajitasyon dalgası, iki yıl sonra, Britanya destekli Irak monarşisinin devrilmesine yol açtı. </p>
				<p class="paragraf-1">ABD, Britanya’nın hem İsrailli göçmenlere hem de yanaşma Arap rejimlerine dayanma politikasını sürdürdü. İsrail’e dünyanın başka herhangi bir yerindekinden daha fazla askeri yardım sağladı. Aynı zamanda Suudi Arabistan monarşisi ile sıkı işbirliği yaptı; İran Şahı’nın mutlak egemenliğini yeniden sağlaması için darbeleri (1953) teşvik etti ve 1962’de Irak’ta iktidarı, içinde genç Saddam Hüseyin’in de bulunduğu Baas Partisi’ne verdi. Bununla birlikte, bunları yalnızca devletler ve halklar arasındaki çelişkileri teşvik ederek yapıyordu ve bu çelişkiler bir dizi savaşa –1967 ve 1973 Arap-İsrail savaşları; 1976’dan sonra Lübnan’daki uzun iç savaş; 1980’ler boyunca Irak’la İran arasındaki dehşet verici savaş; İsrail’in 1982’de Lübnan’ı işgal etmesi ve 1991’de ABD yönetimindeki Irak’a karşı savaş– yol açacaktı. Yirminci yüzyıl yeniden zenginliğin, bu kez petrol zenginliğinin, kana dönüştüğünü görüyordu. </p>
				<p class="arabaslik-sol"><span class="char-style-override-3">Aynanın İçinden</span></p>
				<p class="paragraf-1">Rusya’da oluşturulan ekonomik örgütlenme biçimi, eski sömürge, yeni bağımsız devletlerin pek çoğunu hayran bırakıyordu. Bunların çoğu koloni yönetimi altında durgunluk hatta gerileme yaşamışlardı. 1950’lerde Hindistan’daki yiyecek arzı 400 yıl önce Ekber zamanındakinden daha fazla değildi. Bu arada Rus ekonomisi bütün diğer ekonomilerden daha hızlı büyüyebileceğini göstermiş ve Batı’da kapitalizmin başına bela kesilen dönemsel gerilemelerden kurtulabilecek gibi görünmüştü.</p>
				<p class="paragraf-1">1989’da Berlin Duvarı’nın yıkılmasından sonra, Stalin ya da ondan sonra gelen Hruşçov ve Brejnev Rusya’sında, hiçbir şeyin asla işlemediğini iddia etmek moda oldu. Gerçekte, Stalinist yöntemler 30 yıl boyunca, muhtemelen Japonya dışında, dünyanın herhangi bir başka yerinde görülenden daha hızlı ekonomik büyüme sağladı. 1928 yılında ağırlıklı olarak geri bir tarım toplumu olan bir ülke, ABD’ye Soğuk Savaş silahlarında meydan okuyabilen, uzaya uydu (Sputnik) ve insan (Yuri Gagarin) göndermede ABD’yi geçen esaslı bir sanayi ülkesi haline geldi. </p>
				<p class="paragraf-1">Rus sisteminin keskin düşmanları bile o zaman bunu kabul ettiler. Daha sonraki Britanya Başbakanı İşçi Partili Harold Wilson, 1953 yılında ‘Rusya’daki heyecan verici üretim artışı ve üretim kapasitesi’nden söz edebiliyordu.<span class="dipp"><a class="footnote-link" href="#footnote-225-1078" id="footnote-225-1078-backlink">1078</a></span> Bu algı yanlış değildi. Doğu Avrupa’nın oldukça yeni bir ekonomi tarihi, ‘bölgede merkezi planlamanın ilk iki on yılında (1950-1970) elde edilen ortalama büyüme oranının, savaş arası yıllardaki (1925-29) en yüksek oranlardan daha iyi’ olduğunu gösteriyor.<span class="dipp"><a class="footnote-link" href="#footnote-225-1079" id="footnote-225-1079-backlink">1079</a></span></p>
				<p class="paragraf-1">Rusya’da Stalinizm 1917 devriminin tecrit edilmesinden ve boğulmasından kaynaklandı. Sistem Doğu Avrupa’da, Yugoslavya dışında, Almanları kovan direniş ordusunun komutanlarınca yukardan empoze edildi. Ancak her iki durumda da gelişmesini ve ilk yıllarında derin kökler salmasını temin eden şey yalnızca baskı değildi. Sanayii kurma yollarını sağlayarak toplumun geniş orta tabakalarına önemli bir gelecekleri olduğunu da hissettirdi. Ayrıca çok büyük sayıda insana bir tür yukarıya doğru hareketlilik sağladı – vasıflı sanayi işçisi yönetici olma şansına sahipti ve köylü kırsal hayatın ilkelliğinden şehrin daha geniş olan ufuklarına kaçabiliyordu. </p>
				<p class="paragraf-1">Toplumu değiştirebilme, sanayileşebilme, şehirleşebilme ve kitleleri eğitebilmenin mümkün olduğu duygusu dünyanın sanayileşmemiş bütün ülkelerinde eğitimli orta sınıfın belirli kesimlerine çekici geliyordu – bu sanayinin yaygınlaşmasının kendileri için de iyi ücretli işlerin yaygınlaşması anlamına geldiği bir çekicilikti. Ne var ki yaygınlaşma, küçük firmaların büyüyerek gelişmiş ülkelerdeki belli başlı şirketlerle rekabet edecek duruma gelmesini beklemekle mümkün olacak bir şey değildi. Önce küçük firmalar piyasadan kovulacaktı. Büyüklüğe ihtiyaç vardı ve bu ancak devletin onları bir araya getirmesiyle ve fonlarla beslemesiyle mümkün olabilirdi. Ayrıca doğrudan yabancı rekabeti karşında korunmaları geriyordu ki bunu da ancak devlet sağlayabilirdi. Genellikle ‘sosyalizm’ diye yanlış adlandırılan devlet kapitalizmi çözüm gibi görünüyordu. </p>
				<p class="paragraf-1">Zaten yüzyılın başlarında devlet, Japonya ve çarlık Rusya’sında büyük sanayinin gelişmesi için merkezi bir rol oynamıştı. Birinci Dünya Savaşı ve iki savaş arası yıllar gelişmiş ülkelerde devletin rolünü çok arttırmıştı. 1930’ların sonuna gelindiğinde Nazi Almanya’sında devletin sanayii kontrolünün boyutları, ‘Avusturyalı-Marksist’ ekonomist ve eski Maliye Bakanı Hilferding’i, kapitalizmin yerini yeni bir üretim biçiminin aldığı konusunda ikna edecek hale gelmişti.<span class="dipp"><a class="footnote-link" href="#footnote-225-1080" id="footnote-225-1080-backlink">1080</a></span> Batı ülkelerinin en ‘serbest piyasa’lı olanında, ABD’de bile devlet, 1941-44 yıllarında pek çok fabrika kurmuş ve ekonomik faaliyetin çoğunu denetlemişti. </p>
				<p class="paragraf-1">Devlet kapitalizmine doğru olan eğilim, yerel olarak kontrol edilen ekonomilerin en zayıf olduğu yerlerde en fazla oldu. Dolayısıyla devlet, kapitalizmi yeniden örgütleme girişimlerinde ve 1930’ların popüler Brezilyalı başkanı Vargas yönetiminde Brezilya’yı, 1940’larla 1950’lerin başında diktatör Perón yönetiminde Arjantin’i sanayileştirmede merkezî bir rol oynamıştı. Böyle bir arka plana uygun olarak, yalnızca Komünistler değil fakat Doğu Avrupa’da 1945-47’de onlarla yönetimi paylaşan sosyal demokrat ve burjuva politikacılar da, devletin sanayinin büyük kısmını kontrol etmesini ve ‘merkezi planlama’ya başvurmasını itirazsız kabul ediyorlardı. Hindistan’da Kongre (Partisi) iktidara gelmeden önce bile bir grup sanayici bir araya gelmiş, devlet sermayesinin yanı sıra özel sermayeyi de kullanarak, devlet planlaması için Rus modeline çok benzeyen ‘Bombay programı’nı kabul etmişti.</p>
				<p class="paragraf-1">Dolayısıyla Hindistan, Çin, Mısır, Suriye, Irak ve Cezayir’in güçlü bir devlet sektörü ve uzun dönemli planlamaları vardı. Ancak bu kendilerine sosyalist diyen devletlerle sınırlı değildi. Kuomintang Çin’inde sanayinin büyük kısmı devletin elindeydi ve bu trend Kuomintang Tayvan’ında da devam etmiş ve 1961 yılında bir darbe ile iktidarı ele geçiren Güney Koreli General Park (zorunlu olarak devlet mülkiyetini içermese de) devlet planlama ve kontrolünü o sırada daha ileri olan Kuzey Kore’yi geçmek için tek çözüm olarak görmüştü.</p>
				<p class="paragraf-1">Stalinist ‘planlama’ altında ekonomik büyümenin öteki yüzü, Batı’nın sanayi devrimleri sırasında olduğu gibi, işçilerin katlanmak zorunda oldukları korkunç koşullardı. Ancak büyüyen sanayi aygıtını yönetenler ve de devlet, bazıları bir zamanlar öyle olsalar da, işçi değildi.</p>
				<p class="paragraf-1">İlk yıllarında devlet kapitalizmi etkili göründü. Hindistan ve Mısır, 1960’ların sonlarında hâlâ ağırlıklı olarak tarım ülkeleriydi; insanlarının çoğunluğu derin yoksulluk içinde yaşıyordu ve yeni sanayileri her türlü problemle karşı karşıya idi. Ama 20 yıl öncesine göre de gözle görünür şekilde farklıydılar ve modern dünyanın çok daha fazla bir parçasıydılar. Bu geniş orta sınıflar arasında, yöneticiler için belirli bir güven yaratıyor ve bu rejimlere istikrar getiriyordu. Çin, Hindistan ve Mısır gibi, devlet kapitalizminin gelişmesine, köylülüğün yararına büyük mülkleri parçalayan toprak reformunun eşlik ettiği yerlerde, her ne kadar reform yoksul köylüler ve topraksız işçilerden çok orta ve zengin köylülere yarar sağlamış olsa da, yöneticiler kırsal alanlarda da güçlü kökler saldılar. </p>
				<p class="paragraf-1">Ancak zamanla bu keyif azalıp yok oldu ve hatta Mısır’daki gibi rejimler Stalinist modelin unsurlarını uygulamaya başladıklarında, Rusya ve Doğu Avrupa’da bunun sınırlılıkları çoktan kendini göstermeye başlamıştı. </p>
				<p class="arabaslik-sol"><span class="char-style-override-3">1956’ya Giden Yol</span></p>
				<p class="paragraf-1">Stalin, çeyrek yüzyıl süren neredeyse mutlak bir iktidardan sonra 1953’te öldü. Kimi zaman bir yöneticinin ölümü, çalışma arkadaşlarını yıllar içinde biriken sorunlar üzerinde yoğunlaşmaya zorlar; bu kez de öyle oldu.</p>
				<p class="paragraf-1">Stalin’in yardakçıları, görünenin altında muazzam bir hoşnutsuzluk olduğunun belli belirsiz farkındaydılar. Ayrıca, aralarından birisinin Stalin’in devlet terörü aygıtını ele geçirip, diğerlerine kaşı uygulamasından da korkuyorlardı. Stalin’in cenazesi kalkar kalkmaz, kendi aralarında gizlice kavga ederken (psikopat polis şefi Beria bir liderler toplantısından neredeyse silah zoruyla çıkartıldı ve idam edildi), sınırlı reformları yürürlüğe koydular.</p>
				<p class="paragraf-1">Daha sonra 1956 Şubat’ında, Komünist Parti genel sekreteri Hruşçov, liderlik mücadelesinde elini güçlendirmek için partinin etkili kişilerine bazı çıplak gerçekleri açıklamaya karar verdi. Moskova’daki 20. parti kongresine, Stalin’in binlerce suçsuz insanın ölümünden ve milyonlarca ulusal azınlık mensubunun sürülmesinden sorumlu olduğunu söyledi. Dahası, 1941’de, Alman istilası sırasında, Stalin’in yetersiz ve korkak davrandığını belirtti. Bu açıklamaların, dünyanın her yerinde Stalin’in bir yarı tanrı olduğu öğretilmiş insanlar üzerindeki etkisi, her ne kadar pek çokları zihinlerini buna kapatmış olsalar da, çarpıcı oldu..</p>
				<p class="paragraf-1">Bu arada, Hruşçov’un selefi hakkında söylediği şeylerden çok daha önemli bir başka şey daha oldu. Devlet kapitalist yönetim aygıtının altındaki kitleler ayaklanmaya başlamışlardı.</p>
				<p class="paragraf-1">İlk kalkışma, Stalin’in ölümünden hemen sonra, 1953 Haziran’ında Doğu Almanya’da oldu. Doğu Berlin’deki dev bir inşaat alanında çalışan işçiler, aynı ücret karşılığında daha fazla çalışmak zorunda kalınca greve gittiler. Şehrin merkezinde gösteri yaparlarken on binlerce insan onlara katıldı. Ertesi gün, Doğu Almanya’daki belli başlı her sanayi merkezi greve yönelmişti. Göstericiler hapishanelere girdiler, polis istasyonlarına ve yönetimdeki partinin bürolarına saldırdılar. Sonunda yalnızca Rus birliklerinin müdahalesi grevi durdurdu. Bu, Almanya’nın 1918-19’da defalarca görmüş olduğu işçilerin kendiliğinden klasik ayaklanmasıydı ama işçiler adına yönettiğini iddia eden devlet, kapitalist bir rejime yönelmişti. Greve giden işçilerin bazı kesimleri, 1920’lerin Weimar Cumhuriyeti’nde en solda olan işçilerdi. Ayaklanmaya katıldığı için Doğu Berin’de Komünist Parti’den ihraç edilenlerin yaklaşık yüzde 68’i, Hitler iktidara gelmeden önce parti üyesi olmuşlardı.<span class="dipp"><a class="footnote-link" href="#footnote-225-1081" id="footnote-225-1081-backlink">1081</a></span> Bunlar ayaklanmayı, gençliklerini adadıkları işçilerin kontrolü olması mücadelesinin bir devam olarak gören eski militanlardı.</p>
				<p class="paragraf-1">Doğu Almanya’daki ayaklanmadan kısa süre sonra Rusya’nın kendisinde, Vorkuta’daki dev köle çalışma kampında bir ayaklanma oldu. Orada madenleri işleten çeyrek milyon işçi greve gitti. Hükümet madenleri silahlı askerlerle kuşattı, görüşme önerdi ve sonra da grevcilerin seçtiği temsilcileri, 250 kişiyi, öldürdü. Ancak bu eylem hoşnutsuzluğun ne kadar patlayıcı olabileceğini gösterdi ve rejim izleyen iki yıl içinde kampta bulunanların yüzde 90’ını salıverdi. İç savaştan sonra ABD’de olduğu gibi, köle emeği yerini, sanayileşmiş bir ekonominin ilkel sermaye birikimi için uygun bir sömürü şekli olan ücretli emeğe bıraktı.</p>
				<p class="paragraf-1">Bununla birlikte, 1956’da, Hruşçov’un Stalin’i suçlamasını izleyen aylarda, ayaklama potansiyeli gerçekten kendini gösterdi. Polonya’nın Poznan şehrindeki bir grev tam anlamıyla bir ayaklanmaya dönüştü, Rejim, hareketi yayılmasına zaman bırakmadan bastırmayı başardı ama oradan kaynaklanan sarsıntı dalgalarının bütün toplumsal düzeni sarsmasını engelleyemedi. Rejimin tepesinde rakip hizipler denetim için birbiriyle savaşırken, Ekim ve Kasım’da ülke devrimin eşiğinde gibi görünüyordu. Sansür çöktü, işçiler kendi komitelerini seçmeye başladılar ve haklarını güç kullanarak korumaya yemin ettiler. 1940’ların sonunda hapse atılmış olan parti liderlerinden birisi olan Gomulka yeniden göreve getirilirken, insanlar ‘Ekim’de bahar’dan söz etmeye başladılar. Gomulka Rus birliklerinin askeri müdahale tehdidiyle karşı karşıya idi ve işçileri Katolik kilisesinin ve ABD propaganda istasyonu Hür Avrupa Radyosu’nun<span class="dipp"><a class="footnote-link" href="#footnote-225-1082" id="footnote-225-1082-backlink">1082</a></span> yardımıyla kendisine güvenmeleri konusunda ikna etti.</p>
				<p class="paragraf-1">Polonya olayları Macaristan’da tarihin büyük devrimlerinden birisinin tetikleyicisi görevini yaptı. Öğrencilerin gösterisi Budapeşte’ye doğru yol alırken, on binlerce işçinin desteğini sağladı. Bir kesim Stalin’in kocaman bir heykelini parçaladı. Bir başka grup radyo istasyonuna gitti ama içerdeki polis ajanlarının ateşiyle karşılaştı. İşçiler fabrikaların içindeki spor kulüplerinden silahları ele geçirdiler, kışlalardan birinin askerlerini yanlarına kazandılar ve kısa sürede şehrin büyük kısmının kontrolünü ele geçirdiler. Ülkedeki her şehirde benzer hareketler etkili bir şekilde yerel iktidarı, fabrika konseylerinin ve devrim komitelerinin eline geçirdi. </p>
				<p class="paragraf-1">Britanya Komünist Partisi’nin gazetesi<span class="char-style-override-2"> Daily Worker</span> tarafından Macaristan’a gönderilen Peter Fryer şu haberi veriyordu:</p>
				<p class="alinti1" xml:lang="en-GB">…işçilerin bu komitelerinin, 1905 devrimi ve Şubat 1917’de Rusya’daki işçi, köylü ve asker komitelerine çarpıcı benzerliği … Bunlar bir anda ayaklanmanın organları haline geldiler –fabrikalarda, üniversitelerde, madenlerde ve ordu birliklerinde seçilen delegeler– ve silahlı insanların güvendiği halkın öz yönetiminin organları.<span class="dipp" style="font-size:0.86em;"><a class="footnote-link" href="#footnote-225-1083" id="footnote-225-1083-backlink">1083</a></span> </p>
				<p class="paragraf-1">Rejimin bir kesimi, Gomulka’nın Polonya’da yaptığına çok benzer şekilde, bir başka gözden düşmüş Komünisti, Imre Nagy’yi, bir koalisyon hükümetinin başına getirerek hareketi yeniden kontrol altına almaya çalıştı. Ancak 4 Kasım’da –tam da Britanya, Fransa ve İsrail’in Mısır’a saldırdığı sırada– Rus tankları Budapeşte’ye girdi ve ana binaları ele geçirdi. Sonunda binlerce kişiyi öldürerek, şiddetli silahlı direnişle karşılaştıkları hareketi ezdiler, şehrin kimi kesimlerini harabeye çevirdiler ve 200.000’den fazla insanın sınırdan Avusturya’ya kaçmasına yol açtılar. Genel bir grev şehri on beş günden fazla felç etti ve Büyük Budapeşte Merkezi İşçi Konseyi, aslında, Rusya’nın kukla yöneticisi Janos Kadar hükümetine alternatif bir hükümet oluşturdular. Ancak sonunda işçi konseyleri de ezildi ve liderleri yıllar sürecek hapis cezalarına çarptırıldı. ‘Dörtte üçü yirmi yaş civarında işçiler’ olan 350 kişi idam edildi.<span class="dipp"><a class="footnote-link" href="#footnote-225-1084" id="footnote-225-1084-backlink">1084</a></span> Ölenler arasında, Imre Nagy ve kısa ömürlü hükümetinin dört üyesi daha vardı.</p>
				<p class="paragraf-1">Resmi Komünist çizgi, devrimin yalnızca Batılı ajanlar tarafından planlanan kapitalizm yanlısı bir gençlik çılgınlığı olduğu şeklindeydi. Soğuk Savaş döneminde pek çok başka olayda görüldüğü gibi, Batı’da devrimin en genel öyküsü birbirine çok benziyordu. Buna göre devrim, Batı kapitalizmi çizgisinde ‘özgür bir ülke’ oluşturmayı amaçlıyordu. Aslında devrimde önemli rol oynayanların pek çoğunun daha geniş bir perspektifi vardı. Onlar kapitalist ‘özgürlük’ adına savaş öncesi dönemde Macaristan’ı yöneten diktatörlüğü hatırlıyor ve içinde işçi konseylerinin kilit rolü oynayabileceği –her ne kadar olayların hızı bunun nasıl bir sistem olacağına açıklık getirmelerine zaman tanımamış olsa da– farklı bir sistem istiyorlardı. Bu konuda kuşkusu olan herkes, o zamandan bu yana yayınlanmış olan çeşitli belge koleksiyonlarını okumalıdır.<span class="dipp"><a class="footnote-link" href="#footnote-225-1085" id="footnote-225-1085-backlink">1085</a></span> Devrimle ilgili yeni ve güvenilir bir Macar çalışması bunu ayrıntılarıyla anlatmaktadır:</p>
				<p class="alinti1" xml:lang="en-GB">İnsanların günlük hayatını ilgilendiren talepler fabrika ve işçi konseylerinin manifestolarında görülebilir. Bunlar … nefret edilen parça işi, haksız iş kotaları ve düşük ücretler, düşük sosyal başarı ve pek fakir yiyecekler hakkında pek çok ayrıntı içermektedir… Devrimde en etkin savaşçılar yalnızca özgürlük ve bağımsızlık için mücadele etmediler ama ayrıca ve pek çoğunun ‘gerçek sosyalist’ bir toplumda var olduğuna inandığı insanca yaşama biçimi ve insanca çalışma koşulları için de mücadele ettiler… Ekonomik düzenin sanayide, madencilikte ve ulaşımda karar vermeyi üreticilerin (işçiler, teknisyenler ve öteki görevliler) eline bırakmasını istediler … ‘Büyük toprak sahipleriyle fabrika sahiplerinin ve bankerlerin hâkimiyetlerini yeniden kurma girişimlerini reddediyoruz’ şeklindeki bir açıklama, değişik düşüncede olan temsilcilerin onayladıkları bir ifadeydi.<span class="dipp" style="font-size:0.86em;"><a class="footnote-link" href="#footnote-225-1086" id="footnote-225-1086-backlink">1086</a></span></p>
				<p class="paragraf-1">Macar devrimi, Soğuk Savaş’ta her iki tarafın egemen ideolojilerine meydan okudu. Gerçekleri görme cesareti olanlara, SSCB’nin uzun süreden beri Karl Marx, Friedrich Engels ve Rosa Luxemburg’un geleneğinden uzaklaştığını kanıtladı. Ayrıca, Stalinci totaliterliğin içerden her türlü değişim hareketini bastırabileceğini, dolayısıyla, ona karşı Batı emperyalizminin desteklenmesi gerektiğini savunan liberal ve sosyal demokratların ne kadar yanıldıklarını gösterdi. Bu karamsarlık bir zamanlar en solda olan sayısız entelektüelin, John Dos Passos, John Steinbeck, Max Shachtman, Stephen Spender, Albert Camus, James T. Farrel, John Strachey, George Orwell, Saul Bellow’un kafalarını karıştırmıştı ve bu isimlerin listesi sonsuzdur. George Orwell’in <span class="char-style-override-2">1984</span>’ünde karşısındakilere 2+2=5 dedirtecek kadar beynini yıkayabilecek güçlü bir diktatör tahayyülü yer aldı. Macaristan böyle bir diktatörlüğün ne kadar kolay yıkılabileceğini ve onun içinden, gerçek kurtuluş için bastıran güçlerin çıkabileceğini göstermiştir. Eğer bu Macaristan’da olduysa, bir gün Stalinist devlet kapitalizminin kalbi Rusya’da da olabilirdi. </p>
				<p class="paragraf-1">Her iki blokun liderleri devrimin anısını gömme konusunda acele ettiler. Bir yarım yüzyıl kadar, Macaristan’da bu olaydan, ‘karşı-devrim’ olduğu dışında söz etmek yasaklanmıştı. 1986 gibi geç bir tarihte, sokakta bunu anan bir öğrenciyi polis dövmüştü. Batı’da bu, kısa süre sonra unutuldu. 1970’lerin başında kasap Kadar’dan, Batı medyasında liberal bir ‘reformcu’ olarak söz ediliyordu. Karşılıklı hafıza kaybı her iki tarafın da, yekpare olanın çatlayıp parçalanabileceğini unutmasına neden oldu. Çekoslovakya’ da 1968’de bu yine olduğunda, her iki taraf da şaşırıp kaldı. </p>
				<p class="arabaslik-sol"><span class="char-style-override-3">Küba Devrimi</span></p>
				<p class="paragraf-1">Amerika Birleşik Devletleri dünyanın her tarafına yayılmış kendi uydularına sahipti. Bunlar 1950’lerin sonunda, Meksika sınırının güneyinde (Honduras, El Salvador, Nikaragua, Panama ve Guatemala); Karayipler’de (Küba, Dominik Cumhuriyeti ve Haiti); ve doğu Asya’daydı (Filipinler, Güney Kore, Güney Vietnam ve Tayland). ABD birlikleri Panama’yı bölen Kanal Bölgesi’nde ve Güney Kore’de daimi olarak konuşlanmıştı. Yüzyılın ilk kısmında Haiti, Nikaragua ve Küba’ya birkaç kez çıkmışlar; 1946’ya kadar Filipinleri sömürge olarak yönetmişler ve hem Küba’nın doğu sahilinde Guantanamo’da, hem de Filipinler’de muazzam üsler bulundurmuşlardı.</p>
				<p class="paragraf-1">Bu görünüşte bağımsız devletler genellikle küçük ve çoğu kez son derece parçalanmış askeri figürler, toprak beyleri, siyasi patronlar ve ara sıra da yerli kapitalistlerden oluşan yönetici gruplarca yönetiliyordu. Bunların yerel olarak çok dar bir tabanları vardı ve bunu ahlaksızlığın en ileri biçimleriyle zulmün en iğrenç şekillerini birleştirerek telafi etmeye çalışıyorlardı. Bunların zayıflıkları, onları ABD yardımına, askeri danışmanlarına muhtaç ettiği ve ABD’nin ekonomik çıkarlarına kafa tutmalarını önlediği için ABD siyasetinin de işine geliyordu. Ancak bu aynı zamanda, onları desteklemek için ABD’nin müdahale yeteneği herhangi bir şekilde kuşkulu hale gelirse, kolaylıkla dağılabilecekleri anlamına da geliyordu. ABD’nin bu tür müdahalelere istekli olduğu, 1954 yılında CIA Guatemala’da mutedil reformcu bir hükümeti devirme işini örgütlediğinde görülmüştü. </p>
				<p class="paragraf-1">Beş yıl sonra altından kalkamayacağı bir yenilgiyi kayda geçirdi. Fulgencio Batista’nın çürümüş ve diktatoryal Küba rejimi aniden çöktü ve iktidar, liderliğini Fidel Castro, kardeşi Raul ve sürgündeki Arjantinli Doktor Ernesto ‘Che’ Guevara’nın yaptığı bir grup gerillanın eline geçti. </p>
				<p class="paragraf-1">Bu gerillalar en çok iki yıl kadar önce adanın en uzak köşesine çıkmışlardı. Zaferi kazandıktan sonra, başarılarını ya köylü kitlesinin desteğine ya da adanın şeker plantasyonlarında çalışan işçilerin desteğine bağlayan mitler yaratıldı. Aslında gerillaların uzakta oluşları onları tüm işçilerden ve köylülüğün çok küçük bir azınlığı dışında herkesten tecrit ediyordu. Onların zaferi, Batista rejiminin ileri derece siyasal tecrit olmuşluğundan yararlanabilmiş olmalarından kaynaklanıyordu. Bu rejim, adanın iki temel orta sınıf partisini kendisine yabancılaştırmış ve ileri derecede ahlaksızlığı nedeniyle kapitalist sınıfı rahatsız etmişti – Küba (<span class="char-style-override-2">Baba </span>filminde gösterilmiş olduğu gibi) Mafya gangsterliğinin merkeziydi ve ‘Karayipler’in genelevi’ olarak biliniyordu. Ayrıca 1930’larda kazanılmış olan toplumsal kazançları azar azar geri alarak nüfusun çoğunluğunu da küstürmüştü. Sonunda, ABD bile devrileceğinden korktuğu bir diktatöre yardım sağlamayı durdurmuştu.</p>
				<p class="paragraf-1">Bu koşullar altında Batista’yı devirmek için çok fazla bir şey gerekli değildi. Castro’nün küçük gerilla grubu (1956 sonunda adaya ilk çıkanların yalnızca 20’si sağ kaldı<span class="dipp"><a class="footnote-link" href="#footnote-225-1087" id="footnote-225-1087-backlink">1087</a></span> ve 1958 yazında yalnızca 200 kişilerdi) çığa neden olan bir kartopu gibiydi. Batista’nın ordusu onları yenmek için çok zayıf ve çok güçsüz olduğu için, onların varlığı bile onun güçsüzlüğünü kanıtlıyordu ve zaman içinde bu ordu da dağıldı. </p>
				<p class="paragraf-1">1959’un ilk gününde Havana’ya giren asi ordusu, Küba’daki bütün sosyal sınıfların desteğine sahipti. Ama yine de Batista rejiminin çok az bir desteğe sahip olmasına yol açan objektif koşullarla karşı karşıya idi. Başlıca ihracatı olan şekerin dünya piyasalarındaki oynak fiyatına bağımlı olan ve fert başına üretimin 1920’lerdekinden daha fazla olmadığı Küba ekonomisi, farklı sınıfların birbirine zıt taleplerini karşılayabilme yeteneğinden yoksundu. Kapitalistler ve onların ABD’li iş ortakları kârlarını artırmak ve bunu dışarı taşıyabilmek istiyorlardı. İşçiler ve emekçiler kazançlarının artmasını ve köylüler ise sefil gelirlerinin iyileşmesini istiyorlardı. Hem gerilla ordusu için kadro oluşturan hem de şehirlerde ona büyük bir destek ağı sağlayan genç eğitimli orta sınıf, Küba ekonomisini, kendilerine değer verecek ve iyi ücretli işler sağlayacak şekilde geliştirmek istiyorlardı. </p>
				<p class="paragraf-1">Castro bir sınıfı, diğerlerini kendine düşman etmeden tatmin edemezdi. Kapitalistleri tatmin etmek, Batista’nın öylesine felaketli bir şekilde izlediği yola girmek demekti ve Castro bunu yapmaya hazır değildi. Bunun yerine, seçimini işçi sınıfının ve köylülüğün desteğini kazanacak belirli bir reform (toprak reformu, sosyal güvenlik ve sağlık hizmetleri ve eğitim kampanyaları) politikası izlemekten ve iddialı sanayileşme planlarını gerçekleştirmek için devleti kullanmaktan yana yaptı. Bu eninde sonunda yerleşik kapitalist çıkarlarla ve büyük ABD iş çevreleriyle çatışma anlamına gelen bir seçimdi, zira ‘Küba ekonomisi ABD ekonomisine öylesine bağımlıydı ki, ülke pek çok açıdan ABD’nin bir parçasıydı’.<span class="dipp"><a class="footnote-link" href="#footnote-225-1088" id="footnote-225-1088-backlink">1088</a></span> </p>
				<p class="paragraf-1">Castro iktidara geldikten on sekiz ay sonra adadaki ABD kökenli petrol rafinerileri, ucuz Rus petrolünü işlemeyi reddettiler. Castro bunları millileştirdi. ABD buna, Küba’nın şeker hasadtının büyük bir kısmını satın aldığı anlaşmayı feshederek karşılık verdi; Küba ABD kökenli şeker şirketlerini, fabrikaları, elektrik ve telefon tekellerini millileştirdi ve Rusya ile olan ticari ilişkilerini geliştirdi. ABD medyasını Castro-karşıtı bir histeri kapladı ve Miami’deki iş çevrelerinde, sürülmüş kişiler, Castro’nun devrime ‘ihanet’ ettiği yolunda yaygara kopardılar. </p>
				<p class="paragraf-1">Daha sonra 1961 Nisan’ında CIA, Castro’yu devirmek niyetiyle bir sürgünler ordusunu adanın Domuzlar Körfezi’ne çıkarttı ve kimliği belirsiz Amerikan uçakları Küba havaalanlarını bombaladılar. Küba halkı rejimin arkasında dururken bu macera büyük bir başarısızlıkla sonuçlandı.</p>
				<p class="paragraf-1">Yeni seçilmiş ABD Başkanı John F. Kennedy’nin ilk işlerinden birisi bu çıkarmaya onay vermek olmuştu. Kennedy, 1962 yılında öldürülmesinden sonra pek çok liberal için kült bir figür haline geldi. Ama Küba ile olan ilişkilerinde hiçbir liberallik işareti ortaya koymadı. O ve kardeşi Robert, Castro’ya karşı derin bir kişisel düşmanlık geliştirdiler ve Küba liderinin hayatına yönelik, Mafya figürleri aracılığıyla (aralarında patlayıcı puroların! da bulunduğu çılgınca planların yer aldığı) CIA komplolarına onay verdiler. Ayrıca adanın ABD destekli işgali için plan yaptılar. Onların manevraları 1962 yılında Rusya ile doğrudan bir karşı karşıya gelişe yol açtı. </p>
				<p class="paragraf-1">O günleri yaşayan pek çok insan için 20-27 Ekim 1962 haftası, Soğuk Savaş’ın bir nükleer savaşa çok yaklaştığı, hayatlarının en korkulu haftasıydı. ABD savaş gemileri, herhangi bir Sovyet gemisinin adaya ulaşmasını zorla engellemek amacıyla Küba’yı kuşattı. Kıtalar arası balistik füzeler, denizaltılardan atılan füzeler ve 1.400 bombardıman uçağı alarma geçirildi. Her biri birkaç nükleer silah yüklü ve emir geldiği anda SSCB’deki hedefleri bombalamaya hazır onlarca bombardıman uçağı sürekli havada kaldı. Ve İkinci Dünya Savaşı’ndan sonraki en büyük ABD işgal gücü –100.000 asker, 90 gemi, 68 uçak filosu ve 8 uçak gemisi– Küba’nın yalnızca 60 mil uzağındaki Florida’da toplandı. </p>
				<p class="paragraf-1">Kennedy hükümeti Hruşçov’un yönetimindeki SSCB’nin Küba’ya gizlice nükleer füzeler yerleştirdiğini öğrenmişti. ABD, Batı Avrupa ve Türkiye’deki üslerinden Rus şehirlerini vurabilecek durumdaydı. Küba’daki füzeler Rusya’ya aynı kapasiteyle ABD şehirlerini vurma olanağı verecekti. Castro ve Che Guevara, Küba’ya karşı bir Amerikan saldırısını caydıracağı gerekçesiyle bu füzeleri kabul etmişlerdi. Kuşkusuz bu yanlıştı çünkü Rusya’nın bir nükleer çatışmada sırf Küba’yı memnun etmek için kendi şehirlerini riske atma ihtimali çok düşüktü. </p>
				<p class="paragraf-1">Bununla birlikte ABD hükümeti, bu füzeleri kaldırtmak için nükleer bir savaş riskine hazırdı. Dünyanın bir nükleer savaşa ne kadar yaklaşmış olduğu daha sonra başkanın kardeşi Robert Kennedy tarafından açıklandı: ‘Hepimiz Rusya’nın Küba nedeniyle bir savaşa girmeye hazır olması halinde, bir nükleer savaşa girmeye de hazır olduğu ve bizim de altı ay sonra olduğu gibi çatışmaya hazır olmamız gerektiğine karar verdik’. ABD başkanlık tartışmalarının onaylı kopyaları, dünyanın en büyük gücünün hükümetinin Rusya ile bir nükleer savaşı göze almaya gerçekten hazır olduğunu göstermektedir.<span class="dipp"><a class="footnote-link" href="#footnote-225-1089" id="footnote-225-1089-backlink">1089</a></span> Bunlar ayrıca, Kennedy’nin Küba ile ilgili saplantısının daha geniş bir sorunla, ABD’nin global hegemonyasının azalacağı korkusuyla ilişkili olduğunu göstermektedir. </p>
				<p class="paragraf-1">Savaş yalnızca Hruşçov’un son dakikada geri adım atması ve füzeleri kaldırmayı kabul etmesiyle –Politbüro’dan zorlukla geçirdiği ve Kübalı liderleri aleyhine çevirdiği bir kararla– önlenmiş oldu. </p>
				<p class="paragraf-1">Aslına bakılırsa, Rusya liderliği, kendisiyle ABD emperyalizmi arasında dünyanın mevcut paylaşımını, Macaristan Devrimi sırasında ABD’nin de bu paylaşımı tehlikeye atmak istememesi gibi, tehlikeye atmamaya karar verdi. Bunun izleyen yıllarda önemli imaları oldu. Her iki taraf da muazzam miktarlarda nükleer silah depolamaya devam ettiler. Ama bunu ‘détente’ –birbirlerinin ayağına çok fazla basmama anlayışı– temeline dayalı olarak yaptılar. Bu 1980’e kadar, bu arada her iki kampta da büyük karışıklıklar olmasına rağmen devam etti.</p>
				<p class="paragraf-1">Küba liderleri Rusya’nın füzeleri geri çekme kararına çok üzüldüler. Bir pazarlık malzemesi olarak kullanılmışlardı ve bu konuda yapabilecekleri çok fazla bir şey de yoktu; zira Rus ekonomik yardımına bağımlıydılar. Bu bağımlılık Küba’da, sanayileşme planlarının belirli ölçekte küçültülmesi ve devrim öncesinin şeker ihracatına dönülmesi anlamına geliyordu. Devrimin ilk yıllarının mesajı olan ‘tarımın çeşitlendirilmesi’nin yerini rekor düzeyde şeker üretimi çağrısı aldı. Rusya’nın politikasının empoze ettiği kısıtlamaları kırmak için kısa bir uluslararası girişim oldu. Küba liderleri, ‘Latin Amerika Dayanışma Örgütleri’ni ve Rusya’nın Üçüncü Dünya Komünist Partileri ve kurtuluş hareketlerine uyguladığı politikalara karşı yarı açık eleştiriler yaptıkları, ‘Üç kıta’ konferanslarını düzenlediler. Sonunda Che Guevara, bu eleştirileri gerilla mücadelesiyle Kongo-Zaire ve Bolivya’da hayata geçirmek üzere Küba’dan ayrıldı. Ancak ne eleştiriler ne de Che Guevara’nın pratiği, belirli bir durumdaki sınıfsal güçlerin somut değerlendirmesine dayanmıyordu. Aksine, Guevara, Küba’nın son derece özel koşullarında başarılı olan, devrimci mücadele modelini empoze etme girişiminde bulunuyordu. Kongo müdahalesi feci bir yenilgiydi ve Bolivya eylemi, Che bir CIA ajanı tarafından yakalandıktan sonra vurularak öldürülünceye kadar felaketten felakete sürüklendi. 1968’e gelindiğinde Castro ve Küba hükümeti yeniden Rusya’nın yaklaşımını desteklemeye yönelmişti. </p>
				<p class="arabaslik-sol"><span class="char-style-override-3">Vietnam Savaşı</span></p>
				<p class="paragraf-1">1960’ların başında ABD hükümeti Vietnam’ı, hasım güçlere karşı askeri eylemler düzenlemek üzere ‘danışmanlar’ kullanılan yerlerden biri olarak görüyordu. ‘Otuz tane Vietnam’ımız var’ demişti Robert Kennedy bir gazeteciye.<span class="dipp"><a class="footnote-link" href="#footnote-225-1090" id="footnote-225-1090-backlink">1090</a></span> İlk bakışta kendine güvenmesi için nedenleri vardı. Latin Amerika’ya istikrar kazandırmak için planlanan bir ABD hükümet programı, ‘’Gelişme İçin İttifak’, Küba devriminin tekrarlanmasını önlemekte başarılı olmuş ve Venezuela, Guatemala, Bolivya ve sair yerlerdeki gerilla hareketleri yenilgiye uğratılmıştı. 1960’ların ortasında, Amerikan askerlerinin zamanında seferber edilmesi, Kongolu asilerin, ABD’nin adamı diktatör Mobutu’ya karşı ilerleyişini durdurmuş ve Dominik Cumhuriyeti’nde bir halk ayaklanması girişimini önlemişti. Endonezya’da Amerikan askerlerine gerek bile kalmamıştı. CIA, solcu generallerin başarısız bir komplo sonucu yarım milyon insanı öldürdüğü bahanesini kullanan General Suharto ile birlikte çalışarak, Üçüncü Dünya’nın en güçlü Komünist Partisi’ni yok etmiş ve bağımsızlık lideri halkçı Sukarno’yu devirmişti.</p>
				<p class="paragraf-1">Ancak Robert Kennedy’nin Vietnam konusundaki böbürlenmesi doğru çıkmadı. Ülke, 1954’te Kore Savaşı’yla ilgili anlaşmayla bölünmüştü. Fransa’nın bu ülkeyi sömürge olarak elinde tutma girişimi, Vietminh kurtuluş hareketinin Dien Bien Phu’da Fransa’ya büyük bir yenilgi tattırmasıyla, yıkıcı bir darbe almıştı. Ancak Vietminh, Rusya ve Çin tarafından ülkenin yalnızca Kuzey yarısını kontrol etme ve Güney’de Fransa’ya yardım eden Vietnamlı grupları, yaklaşmakta olan seçimlerde ülkeyi bir bütün olarak yönetmeleri için serbest bırakma konusunda ikna edilmişti. Fransa’nın savaş çabalarının büyük kısmını destekleyen ABD, şimdi güneyi yöneten hükümete sponsorluk ediyor ve seçimlerin hiçbir zaman yapılmamasını sağlamaya yardım ediyordu. </p>
				<p class="paragraf-1">Güney’de her türlü muhalefete karşı artan bir baskı vardı. Budist rahipler kendilerini yakarak bunu protesto ediyor, eski Vietminh savaşçıları kırsala kaçıyor ve kendilerini savunmak için silaha sarılıyorlardı. Kısa süre sonra yaygın gerilla savaşı ve şehirlerde sürekli huzursuzluk başladı ve ortada, varlığı artan miktarda ABD desteğine bağlı bir hükümet bulunuyordu. Kennedy başkanlığı aldığı zaman 400 olan ‘danışman’ sayısı, suikaste uğradığı günlerde 18.000’e yükselmişti. 1965 yılında deniz piyadeleri Danang deniz üssüne indiler ve bir ay içinde ülkede 35.500 Amerikan askeri bulunuyordu ve bu sayı yıl sonunda 210.000’e yükselmişti. Bu arada ABD hava kuvvetleri, hem güneyde hem de kuzeyde kurtuluş güçlerini mücadeleyi bırakmaya mecbur edecekleri inancıyla, günlerce, haftalarca ve yıllarca tarihin en büyük bombardımanıyla ülkeyi dövdü. </p>
				<p class="paragraf-1">Vietnam savaşı, Kore’deki savaş gibi, düzenli ordular tarafından yürütülen ve Kuzey’deki yöneticilerin her an durdurabilecekleri bir savaş değildi. Baskıcı bir rejime karşı kendiliğinden mücadelelerden doğmuştu ve de Kuzey Vietnam’ın liderleri, ulusal bağımsızlık mücadelesinin öncüleri olma prestijine ciddi bir zarar vermeden bu mücadeleye arkalarını dönemezlerdi. </p>
				<p class="paragraf-1">ABD kolay çıkışı olmayan bir yıpratma savaşının tuzağına yakalanmıştı. Kuzey’le olan sınır noktasına yakın Khe Sanh’da bir üs kurabilmiş ve büyük bir bedel karşılığında kurtuluş güçlerinin burayı almasını önleyebilmişti. Ama bu üssü çevredeki kırsal alanları dize getirmek için kullanamıyordu ve sonunda burayı terk etmek zorunda kaldı. Şehirlerin kontrolünü elinde tutabiliyor ama 1968’de Vietnam’ın yeni yılı Tet’te, kurtuluş güçlerinin ani bir saldırısıyla neredeyse tamamen ezilip geçilmeyi önleyemiyordu. ABD, askeri harcamalarının yüzde 30’una varan ve büyük iş çevrelerinin protestolarına neden olan, Vietnam savaşının maliyetinin hızla artmasını durduramıyordu. Son olarak, genç insanlar savaşın dehşetine ve savaşmak için askere alınmaya karşı isyan ederken, savaşın ABD toplumunda büyük yaralar açmasını önleyemiyordu.</p>
				<p class="arabaslik-sol"><span class="char-style-override-3">Çin: Büyük İleri Atılım’dan Piyasaya</span></p>
				<p class="paragraf-1">1950’lerde ve 1960’ların başlarında Çin’in resmî imajı, gülen köylülerin, neşeli işçilerin ülkesi, SSCB ile birlikte Komünist dünyanın ortak lideri, barış ve bolluk sosyalizmine doğru hızla ilerleyen bir ülke şeklindeydi. Bu, dünya üzerindeki binlerce sol kanat gazetede işlenen bir imajdı. </p>
				<p class="paragraf-1">ABD’nin de buna rakip kendi Çin imajı vardı. Diğerleri arasındaki en büyük Kızıl Tehdit oydu; örgütlü bir nefretin toplumu; yüz milyonlarca insanın tepedekilerin emriyle beyinsizce çalıştığı, George Orwell’in <span class="char-style-override-2">1984</span>’teki karabasanına Rusya’dan daha yakın bir dünya. Bu imaj Vietnam savaşını destekleyen Amerikan propagandasında çok güçlü bir rol oynadı. ABD, Çin’in güneye doğru etkisini yaymaya ve özgürlüğü yok etmeye kararlı olduğunu iddia ediyordu. Eğer Vietnam’da başarılı olursa, sıra ‘dominolar’ gibi devrilecek Güneydoğu Asya’nın öteki ülkelerine gelecekti ve bu ‘özgür dünya’da hiçbir yer güvenli olmayana kadar devam edecekti. </p>
				<p class="paragraf-1">Her iki imaj da dünyadaki insanların beşte birinin ya da daha çoğunun yaşadığı Çin’in gerçekleriyle bağdaşmıyordu. ABD propagandası, en azından 1950’lerin ortasından itibaren Rusya ile Çin arasındaki artan ihtilafı görmezden geliyordu. 1960’ların başında Rusya yardımı kesmiş ve binlerce danışmanını Çin’den geri çağırmıştı ve de iki ülke uluslararası toplantılarda birbirlerinin politikalarını alenen suçluyorlardı. </p>
				<p class="paragraf-1">Resmî Çin propagandası, ülkedeki sınıf farklılıklarını ve halkın büyük bir çoğunluğunun içinde yaşadığı ileri derecedeki güçlükleri saklıyordu. 1949 yılında Çin’in büyük şehirlerini kontrol altına alınca, Halk Kurtuluş Ordusu’nun liderleri, kapitalistlerin kimi kesimleri de dahil bütün sınıfları ekonomik yeniden inşa programı etrafında birleştirmeye yönelik bir politika izlemişlerdi. Bu, 1950’lerin başında az çok Stalin’in Rusya’da izlediği modele benzer ve onun gibi Batı’da kapitalizmin yaptığı şeyi gerçekleştirmeyi amaçlayan bir sanayileşme modeline yol açtı. Kuomintang rejimi altında pek çok sanayi, devlet elindeydi ya da daha önceki Japon sahiplerinden müsadere edilmişti. Devlet şimdi geri kalanların çoğunu da ele geçiriyordu ama eski sahiplerine sabit kâr payları ödüyordu (dolayısıyla Kızıl Çin’de hâlâ milyonerler vardı). Devletin kontrol aygıtı, esas itibariyle eğitimli orta sınıf üyeleriyle dolduruluyor ve Kuomintang döneminin pek çok yetkilisi yerinde bırakılıyordu. Büyük toprak sahiplerinin egemen olduğu bölgelerde toprak reformu yapılmış ancak hali vakti iyi olan köylülere dokunulmamıştı. İşçi kitlesinin durumu daha çok eskisi gibiydi. </p>
				<p class="paragraf-1">Bu önlemler hatırı sayılır bir ekonomik büyüme sağladı – resmi rakamlara göre 1954-57 için yılda ortalama yüzde 12. Ancak bu, ileri sanayi ülkelerine yetişme hedefine yaklaşılmasını sağlamadı ve Mao Zedung etrafındaki bir kesim Çin lideri, can alıcı adımlar atılmadığı takdirde Çin’in de yerinde sayan bir Üçüncü Dünya ülkesi olmaktan ileri gidemeyeceğinden korkmaya başladılar. 1958 yılında Liu Shoqi ve Deng Xiaoping gibi liderlerin muhalefetine rağmen, ultra-hızlı sanayileşme hedefleyen ‘Büyük İleri Atılım’ı başlattılar.</p>
				<p class="paragraf-1">Ağır sanayinin, her yörenin kendi demir ve çeliğini üretmesiyle başlayarak, eskisinden çok daha hızlı gelişmesi sağlanacaktı. Milyonlarca yeni sanayi işçisi, köylülerden özel küçük araziler geri alınarak ve insanlar büyük ‘Halk Komünleri’nde yaşamaya zorlanarak beslenecekti. 1958 ve 1959’da ‘atılım’ başarılı gibi göründü. Resmi sanayi büyüme hızı yılda neredeyse yüzde 30’du ve Çin Komünizmi’nin dünyadaki savunucuları, ‘komünler’i, yeni bir çağın şafağı olarak selamladılar. 1960’ta gerçek ortaya çıktı. Çin, komünleri işler hale getirecek teknik malzemeye sahip değildi ve yalnızca köylüleri sürü gibi bir yere toplamak, bir aileyi diğerine karşı çıkaran yüzyılların geleneklerinin üstesinden gelmek için yeterli değildi. Tahıl üretimi feci şekilde düştü ve milyonlar açlık nedeniyle öldü. Yeni yerel sanayilerin teknik düzeyi düşüktü; son derece verimsizdi ve kaynakları tükettiği için de, genel olarak ekonomiye zarar verdi. Büyük İleri Atılım, korkunç bir fiyat ödeyen geniş halk kitlesi için bir felakete dönüştü. İrade gücü tek başına yüzyılların durgunluğunu ve emperyalizmin neden olduğu sanayice gerilemeyi ortadan kaldıramazdı.</p>
				<p class="paragraf-1">Liderlik Mao’yu iktidar mevkiinden uzaklaştırarak ve daha ölçülü bir sanayileşme yaklaşımına dönerek buna tepki gösterdi. Ancak bu politika da, büyük bir başarı sağlamadı. Sanayi üretimi 1965’te 1960’tan daha düşüktü. İşgücü yılda 15 milyon artarken, yeni iş sayısı yalnızca yarım milyon artıyordu ve de 23 milyon üniversite mezunu anlamlı işler bulmakta zorluk çekiyordu.<span class="dipp"><a class="footnote-link" href="#footnote-225-1091" id="footnote-225-1091-backlink">1091</a></span> </p>
				<p class="paragraf-1">Sorunlar birikirken, liderlikteki Mao Zedung çevresi bir kez daha acil eylemin bu açmazı kırabileceğini düşündü. Bu kez bunu sonuca ulaştıracak bir araç bulduklarını düşünüyorlardı – umutları kırılmış olan çok sayıda genç insan. 1966’da Mao ve onu destekleyen, karısı Jiang Qing ve savunma bakanı Lin Biao da dahil bir zümre, ‘Proleter Kültür Devrimi’ni ilan ettiler.</p>
				<p class="paragraf-1">Çin, dediler, parti ve ülkenin yapılarını yürüten insanların ‘kültür’ü nedeniyle geri bırakılmaktadır. Bu insanlar yumuşak ve tembel olmuşlardır. Bu tür eğilimler Rusya’yı çoktan de-Stalinizasyonun ‘kapitalist yoluna’ sokmuştu. Çin’i de eski Konfüçyüsçü yollara doğru geri çekebilirdi. Mao’nun politikalarına engel olanları kitle önünde eleştirerek bunu durdurmak gençliğin göreviydi. Mao’nun grubu tüm eğitim kurumlarını altı ay süreyle kapattı ve ücretsiz tren ulaşımı sağladıkları 11 milyon lise ve üniversite öğrencisini bu eleştiriyi ülkenin her yerine yaymak üzere teşvik etti.</p>
				<p class="paragraf-1">‘Proleter Kültür Devrimi’ hiçbir anlamda proleter değildi ve hiçbir anlamda devrim değildi. Öğrenciler kitlesel gösteriler düzenler ve ülkeyi dolaşırken işçilerin çalışmaya devam etmeleri bekleniyordu. Gerçekten de, ‘Kültür Devrimi’nin mesajının bir kısmı, işçilerin ikramiye oranları, sağlık ve güvenlik sorunları gibi ‘kapitalist’ endişeleri bırakmaları gerektiği, zira bunların ‘iktisadi’ şeyler olduğu ve ‘Mao Zedung düşüncesi’nin herkes için yeterli bir motivasyon oluşturduğu şeklindeydi. Aynı zamanda öğrencilere asker ve polis aygıtının işleyişine karışmamaları da bildirilmişti. Bu, devleti altüst etmeyi önlemeye yönelik bir ‘devrim’di!</p>
				<p class="paragraf-1">Öğrenci ‘Kızıl Muhafızlar’, asabiyetlerini kurumlara değil, yeterli devrimci heyecan göstermeyen bireylere yöneltmeye teşvik ediliyordu. En yukarda bu, ‘Büyük İleri Atılım’ sırasında Mao’ya karşı çıkanları hedef alma anlamına geliyordu. Liu Shaoqi, Den Xiaoping ve diğerleri görevden alındı. Yerel düzeyde ise yetkisi çok az olan ve her nasılsa ‘eski yolları’ temsil eden öğretmenler, yazarlar, gazeteciler, kâtipler ya da aktörleri, günah keçisi ilan etme anlamına geliyordu. Bu irrasyonel zulüm, eski ‘Kızıl Muhafız’ Jung Chang’ın, <span class="char-style-override-2">Yaban Kuğuları </span>adlı anılarında ve <span class="char-style-override-2">Elveda </span>filminin sahnelerinde, Beijing operasının bir sanatçısı ve bir Kültür Devrimi kurbanının anlatıldığı <span class="char-style-override-2">Metresim</span> filminde ve Dai Houying’in bir grup entelektüel hakkındaki <span class="char-style-override-2">Duvarın Taşları </span>adlı romanda çok canlı bir şekilde yansıtılır.</p>
				<p class="paragraf-1">Ancak Kültür Devrimi yalnızca irrasyonel ani bir boşalma değildi. Mao’nun istismar ettiği gerilim yeterince gerçekti. Ve bu nedenle, Mao başlatmış olduğu hareketi kontrol altında tutamıyordu. Pek çok şehirde ve pek çok kurumda rakip ‘Kızıl Muhafızlar’ ve ‘Kızıl Asiler’ ortaya çıktı. Bunların bazıları yerel devlet ve parti aygıtlarınca manipüle ediliyordu. Ama diğerleri, halk kitlesinin hayatını ilgilendiren sorular soran ve Şanghay’da büyük grevlere karışan genç işçileri kendine çekmeye başladı. </p>
				<p class="paragraf-1">Mao şimdi aylar önce kendi başlatmış olduğu hareketi durdurmaya çalışıyordu ve her yörede düzeni yeniden tesis etmesi için Lin Biao’nun ordusuna çağrı yaptı. Bu, öğrencilerden bazısının, tüm toplumsal sisteme karşı çıkmaya yönelmesine yol açtı. Hunan’da bir grup, ‘yeni bürokratik burjuvazinin yönetimi’ni lanetlediler. Diğerleri 1970’lerdeki ‘demokrasi duvarı’ hareketinin yolunu açan eleştirilerde bulundular.<span class="dipp"><a class="footnote-link" href="#footnote-225-1092" id="footnote-225-1092-backlink">1092</a></span> Ordunun kararlı harekâtı, hâlâ Mao’ya inanan geniş öğrenci kitlesinin yardımıyla, Kızıl Muhafız hareketini sona erdirdi. Bu hareket sırasında, ne kadar yanlış bir şekilde de olsa duygularını ifade etmeye başlayanlar ağır bir bedel ödediler. Milyonlar yorucu işler yapmak üzere şehirlerden zorla çıkarılarak uzak kırsal alanlara gönderildi – bir tahmine göre Şanghay’ın nüfusunun onda biri şehirden gönderildi.<span class="dipp"><a class="footnote-link" href="#footnote-225-1093" id="footnote-225-1093-backlink">1093</a></span></p>
				<p class="paragraf-1">Bununla birlikte, Kültür Devrimi’ne kitlesel katılımın sona ermesi, Çin’de karışıklığın sonu olmadı. 1970 yılında Mao’nun belirlenmiş halefi Lin Biao, başarısız kalan darbe söylentileri arasında aniden Rusya’ya gitmek üzere ülkeden kaçtı ama Sovyet sınırına çok yakın bir yerde uçağı düştü. 1970’lerin ilk bölümü, merkezi iktidarın, daha önce gözden düşmüş olan Deng Xiaoping’i, belirlenmiş halefi olarak geri getiren Çu Enlay’ın ellerinde toplandı. Mao’nun karısı ve üç işbirlikçisi (‘Dörtlü Çete’) 1974’te kısa bir süre kontrolü ele geçirdi; Deng’i uzaklaştırdı ve Kültür Devrimi’nin diline geri döndü. Çu Enlay’ın ölümünü anmak için yapılan muazzam gösteriler ne kadar az destekleri olduğunu gözler önüne serdi; 1976’da Mao öldükten sonra devrildiler ve hapse atıldılar.</p>
				<p class="paragraf-1">Dünyanın her tarafındaki solun çoğu Kültür Devrimi’ne güvenmişti. Pek çok ülkede ABD’nin Vietnam savaşına karşı çıkanlar, Vietnam lideri Ho Şi Minh’in olduğu kadar Mao Zedung’un portrelerini taşıyorlardı. ‘Mao’nun düşünceleri’nin anlatıldığı <span class="char-style-override-2">Küçük Kırmızı Kitap</span>’taki basmakalıp sözler sosyalist faaliyetin rehberi olarak gösteriliyordu. Ne ki 1972’de, daha fazla Amerikan uçağı Vietnam’daki hedefleri vururken, Mao ABD Başkanı Nixon’u Beijing’de selamladı ve 1977’de, Deng yönetimi altında Çin, piyasa mekanizmasını, Stalin’in ölümünden sonra haleflerinin Rusya’da yaptığından daha azgın bir şekilde kucaklamaya başladı.</p>
				<p class="paragraf-1">Batı medyası bu tür sağa sola sapmaları çılgın bir irrasyonelliğin sonuçları olarak gördü. 1970’lerin sonuna gelindiği zaman solda Maoizm ile özdeşleşmiş olanların pek çoğu, sosyalizme sırtlarını döndüler. Fransa’da eski Maoist ‘Yeni Filozoflar’, devrimin otomatik olarak tiranlığa yol açtığı ve devrimci solun faşist sağ kadar kötü olduğunu öğreten koca bir ekol oluşturdular. Bununla birlikte, son çeyrek yüzyılda Çin tarihinin irrasyonel görünen yolunun basit ve rasyonel bir açıklaması var. Çok basit olarak Çin, yöneticileri her ne kadar köylüleri aç bırakmış ve işçileri sıkıştırmış olsa da, zorla sanayileşmenin Stalinci yolunu başarıyla izleyecek iç kaynaklara sahip değildi. Ancak bir yüzyıllık emperyalist yağmanın sonrasında kolay bir başka seçenek de yoktu. Rasyonel çözümleri bulamayan ülke yöneticileri, irrasyonel olanları seçmek zorunda kaldılar. </p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-1063-backlink" id="footnote-225-1063">1063</a>	Çin, Güvenlik Konseyi’nin beşinci daimi üyesi idi (ve öyledir). Ama yeri, Tayvan’da ABD’ye bağlı bir hükümet oluşturmak üzere kıta Çin’inden kaçtıktan sonra  bile Çan Kay-Şek’in Kuomintang’ı tarafından işgal ediliyordu. 1970’lere kadar asıl Çin bu yeri elde edemedi.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1064-backlink" id="footnote-225-1064">1064</a>	Yakın zamanlarda ortaya çıkarılmış bilgiler hakkında bir haber, <span class="char-style-override-2">Guardian, </span>2 Ekim 1998.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1065-backlink" id="footnote-225-1065">1065</a>	<span>Jim Crown: Adını, eskiden yüzünü boyayarak zenci şarkıları söyleyen ve soytarılık eden hayalî bir karakterden alan ve Amerika’da ırk ayrımcı sistemi ifade etmek için kullanılan bir terim. Terim ayrıca, 1876 ile 1965 yılları arasında Amerika’da sözde “eşit ama ayrı”lık temelinde, ırk ayrımını legalize etmek için çıkarılmış yasaları ifade etmek için de kullanılır. </span><span class="char-style-override-2"> –çev.</span><span> </span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1066-backlink" id="footnote-225-1066">1066</a>	Aktaran D Horowitz, <span class="char-style-override-2">From Yalta To Vietnam </span>(Harmonsworth, 1967), s. 70,73.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1067-backlink" id="footnote-225-1067">1067</a>	Bakınız I H Birchall,  <span class="char-style-override-2">Workers Against the Monolith </span>(Londra, 1974), s. 62 ve P Ginsborg, <span class="char-style-override-2">A History, </span>s. 110-112.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1068-backlink" id="footnote-225-1068">1068</a>	Çekoslovak Komünist Parti gazetesi <span class="char-style-override-2">Novo Mıysl,</span> sayı 6-7, 1968’e göre.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1069-backlink" id="footnote-225-1069">1069</a>	A Crosland, <span class="char-style-override-2">The Future of Socialism </span>(Londra, 1956), s. 115.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1070-backlink" id="footnote-225-1070">1070</a>	A Crosland, <span class="char-style-override-2">The Future of Socialism,</span> s. 115.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1071-backlink" id="footnote-225-1071">1071</a>	B Stein, <span class="char-style-override-2">A History, </span>s. 327.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1072-backlink" id="footnote-225-1072">1072</a>	B Stein, <span class="char-style-override-2">A History, </span>s. 336.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1073-backlink" id="footnote-225-1073">1073</a>	B Lapping, <span class="char-style-override-2">End of Empire</span> (Londra, 1985), s. 356’ya göre.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1074-backlink" id="footnote-225-1074">1074</a>	M J Akbar, <span class="char-style-override-2">Nehru, </span>s. 369’da ve B Stein, <span class="char-style-override-2">A History, </span>s. 360’ta ayaklanmanın  farklı öyküleri vardır.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1075-backlink" id="footnote-225-1075">1075</a>	Bakınız, M J Akbar, <span class="char-style-override-2">Nehru, </span>s. 381-382.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1076-backlink" id="footnote-225-1076">1076</a>	Şimdi Zambia, Zimbabwe ve Malawi</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1077-backlink" id="footnote-225-1077">1077</a>	Aktaran, B Lapping, <span class="char-style-override-2">End of Empire, </span>s. 106.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1078-backlink" id="footnote-225-1078">1078</a>	<span class="char-style-override-2">Daily Telegraph, </span>28 Eylül 1953, aktaran P Foot, <span class="char-style-override-2">The Politics of Harold Wilson </span>(Harmondsworth, 1968), s. 111.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1079-backlink" id="footnote-225-1079">1079</a>	M C Kaser, <span class="char-style-override-2">An Economic History of Eastern Europe</span> (Londra, 1986), s. 9.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1080-backlink" id="footnote-225-1080">1080</a>	Aktaran M Haynes ve P Binns, ‘Eastern European Class Societies’, <span class="char-style-override-2">International Socialism, </span> 7 (Kış 1979). </p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1081-backlink" id="footnote-225-1081">1081</a>	M Jaenicker, <span class="char-style-override-2">Der Dritte Weg: Die Anti-Stalinistische Opposition gegen Ulbricht seit 1953 </span>(Köln, 1964), s. 51.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1082-backlink" id="footnote-225-1082">1082</a>	Bu olayların tam bir anlatısı için benim <span class="char-style-override-2">Class Struggles in Eastern Europe </span>(Londra, 1984) 6. bölüme bakınız.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1083-backlink" id="footnote-225-1083">1083</a>	P Freyer, <span class="char-style-override-2">Hungarian Tragedy </span>(Londra, 1956), s. 46.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1084-backlink" id="footnote-225-1084">1084</a>	G Litvan (drl.), <span class="char-style-override-2">The Hungarian Revolution of 1956</span>(Londra, 1966), s. 144’te özetlenen Macar resmi belgelerine göre.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1085-backlink" id="footnote-225-1085">1085</a>	En kapsayıcı koleksiyon için bakınız, B Lomax, <span class="char-style-override-2">Hungarian Workers’ Councils of 1956 </span>(New York, 1990). Radyo yayınlarının  transkripsiyonlarını da içeren daha erken bir koleksiyon, M J Lasky (drl.), <span class="char-style-override-2">The Hungarian Revolution</span> (Londra, 1957)’dir. Ayrıca bakınız,  S Kopacsi, <span class="char-style-override-2">In the Name of the Working Class</span> (New York, 1986)  ve devrimin dinamiklerinin kısa bir anlatımı için benim <span class="char-style-override-2">Class Struggles in Eastern Europe</span> adlı kitabının 7. bölümü.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1086-backlink" id="footnote-225-1086">1086</a>	G Litvan (drl.), <span class="char-style-override-2">The Hungarian Revolution, </span>s. 126-127.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1087-backlink" id="footnote-225-1087">1087</a>	J L Anderson, <span class="char-style-override-2">Che Guevara </span>(New York, 1997), s. 216’ya göre.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1088-backlink" id="footnote-225-1088">1088</a>	D Seers ve diğerleri, <span class="char-style-override-2">Cuba: the Economic and Social Revolution</span> (Noth Carolina, 1964), s. 20.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1089-backlink" id="footnote-225-1089">1089</a>	E R May ve P D Zelikow (drl.), <span class="char-style-override-2">The Kennedy Tapes: Inside the White House during the Cuban Missile Crisis </span>(Harvard University Press,1998).</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1090-backlink" id="footnote-225-1090">1090</a>	Aktaran D Halberstam, <span class="char-style-override-2">The Best and the Brightest </span>(Lonra, 1979), s. 78.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1091-backlink" id="footnote-225-1091">1091</a>	Sayılar, J Deleyne, <span class="char-style-override-2">The Chinese Economy (</span>Londra, 1973) s. 59’da.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1092-backlink" id="footnote-225-1092">1092</a>	Sheng-wu-lien’in ‘Çin nereye?’ manifestosu; çevirisi <span class="char-style-override-2">International Socialism,</span> 37 (yeni seri) içinde.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-1093-backlink" id="footnote-225-1093">1093</a>	J Deleyne, <span class="char-style-override-2">The Chinese Economy, </span>s. 59’a göre.</p>
					</div>
				</div>
			</div>
		</div>
</body>
</html>