<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yüzyılların Gerçeği ve Mirası - 6</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <blockquote class="calibre_9">
    <span class="italic"><span class="bold"><span class="calibre_1">BÖLÜM IV</span></span></span><br class="calibre2" />
    <span class="italic"><span class="bold"><span class="calibre_1">YENİ SİYASAL YAPI</span></span></span>
  </blockquote>

  <p class="calibre2" style="margin:0pt; border:0pt; height:1em"></p>

  <p class="calibre2" style="margin:0pt; border:0pt; height:1em"></p>

  <p class="calibre2" style="margin:0pt; border:0pt; height:1em"></p>

  <p class="calibre_5"><span class="calibre_1">Ekim Devriminden İkinci Dünya Savaşı’na kadar arka arkaya üç anayasa -1918, 1924, 1936 anayasaları- yapıldı Rusya’da. Bunlar, eski yapıyı altüst ederek yeni bir devlet kurdu: Tek yapılı değil federalist ve çokuluslu idi bu devlet; otokratik değil demokrasiye dayanıyordu, ancak geleneksel görüşten _ pek farklı bir demokrasi anlayışı idi söz konusu olan.</span></p>

  <p class="calibre_5"><span class="calibre_1">Rejimin özellikleri, tam bir komünizme doğru yürüyen bu geçiş döneminde, kurulup kök saldığı ve büyüdüğü</span> <span class="bold"><span class="calibre_1">tarihsel bağlam</span></span> <span class="calibre_1">göz önünde tutularak açıklanabilirler. Lenin, 1917’de Devrim’in arkasından, Sovyetler Birliği’nin içinde bulunduğu durumu şöyle belirtiyordu: “Sovyetler Cumhuriyeti, dünya sermayesinin kuşattığı bir kaledir... Bizim bütün bir halkı savaş için seferber etmek hak ve ödevimiz bunun sonucudur”. Birlik, sürekli savaş tehdidi altında yaşar gibi görmektedir kendini. Yöneticilerinin kimi tavırları, kimi amaçların geçici olarak terk edilişi; diktatörlük ve dünyanın iktisadî ya da diplomatik tablosunun sonucu olan -önceden farkedilmez- koşullara gerçekçi uyarlanış böyle açıklanabilir. Böylece temelleri atılan kurumlar, komünizmin gerçekleşmesini hazırlayan Marksist-Leninist ilkelerin esinlettikleriyle, koşulların dayattığı, ancak amaca ulaşıldığında ortadan kalkacak olan geçici çözümlerin bir</span> <span class="bold"><span class="calibre_1">karma</span></span><span class="calibre_1">sıdır.</span></p>

  <p class="calibre_"><span class="calibre_1">SİYASAL ÇERÇEVE</span></p>

  <p class="calibre_5"><span class="calibre_1">Siyasal çerçeve, her şeyden önce pek önemli bir sorunu çözer.</span></p>

  <p class="calibre_5"><span class="calibre_1">Nedir o?</span></p>

  <p class="calibre_7"><span class="italic"><span class="calibre_1">Çokuluslu devlet</span></span></p>

  <p class="calibre_5"><span class="calibre_1">Eski imparatorluğun zayıflıklarından biri,</span> <span class="bold"><span class="calibre_1">halklar üzerine</span></span> <span class="calibre_1">kurduğu</span> <span class="bold"><span class="calibre_1">baskı</span></span><span class="calibre_1">ydı: Merkeziyetçi bir rejim, kendine tabi kıldığı halkların gelenekleri, dilleri, dinleri üzerinde zalimce davranıyordu. O yüzden de bu halklar, devrimci ortama. yürekten katıldılar; geçici hükümetin çekingenlik ve kararsızlıkları, dışardan az çok Almanların sonra da İtilaf Devletlerinin dürtükledikleri ayrılıkçı hareketlere yol açmıştı. Böylece, milliyetler sorunu, hem kuramsal hem de pratik yönden, büyük bir önem taşıyordu. Lenin, savaştan çok önce,</span> <span class="bold"><span class="calibre_1">halkların kendi yazgılarını</span></span> <span class="calibre_1">serbestçe belirlemeleri ilkesini savunmuştu; çünkü “özgür ve gönüllü bir kaynaşma”ya sadece o götürebilirdi. Ancak, sosyalizmin gerçekleşmesinin merkezî bir devleti gerektirdiğine de inanıyordu; böylece federalizm, olsa olsa devrimin yol açtığı</span> <span class="bold"><span class="calibre_1">ayrılıkçılık dalgasını durdurma</span></span><span class="calibre_1">nın bir aracı, “birlik yolunda geçiş biçimlerinden biri” olabilirdi. 1921 yılından başlayarak da Stalin, Milliyetler Komiseri olarak, sorunun hangi anlamda çözülmesi gerektiğine işaret eder ve şöyle der: “Aslında, ulusal sorun... halkların (iktisadî, siyasal, kültürel) gecikmişliğini, geçmişten devraldığımız bu gecikmeyi ortadan kaldırmaktan ibarettir; geri kalmış halkların siyasal, kültürel ve iktisadî ilişkiler içinde Rusya’ya yetişebilmeleri de böyle mümkün olacaktır”.</span></p>

  <p class="calibre_5"><span class="calibre_1">Ekim Devrimi’nin ertesinde, Halk Komiserleri Kurulu, Rusya Ulusları Şartını yayımlamıştı: Belge, Rusya’daki halkların eşitliği ve bağımsızlığını, bu halkların -ayrılmak da dahil- kendi yazgılarını kendilerinin belirleyeceğini, aralarından kimine tanınmış ayrıcalıklara son verilmesini ve ulusal ve etnik azınlıkların özgürce gelişmelerini tanıyordu. O andan başlayarak, Bolşevik hükümet,</span> <span class="bold"><span class="calibre_1">Müslüman topluluklara</span></span> <span class="calibre_1">özel bir dikkatle bakar olur; bütün Rusya ve Doğu Müslümanlarına seslenen bir bildiri, onlara inanç ve örflerinin, ulusal ve kültürel kurumlarının artık “özgür ve dokunulmaz olduğu” güvencesini verir. Hemen arkasından, sömürgelikten kurtulma önlemleri alınır; yerli diller özerk cumhuriyetlerde resmî diller olarak tanınır; Moskova’da bir Doğu Emekçileri Üniversitesi kurulur ve Aşkabad’ta, Taşkent ve Bakü’de şubeleri açılır. Sonra, Sovyet merkezî iktidarı gitgide yerleşip güçlendikçe ve bir yabancı müdahalesi uzaklaştıkça, bağımsız oldukları ilan edilen halklar “Sovyet Sosyalist Cumhuriyetleri”ne dönüşürler ve 1918’de kurulan “Rusya Sovyetleri Federal Sosyalist Cumhuriyeti”ne bağlanırlar; arkasından da, 1922’de “Sovyet Sosyalist Cumhuriyetleri Birliği” kurulur ve Birlik, bir Sovyet Sosyalist Cumhuriyeti niteliğine sahip her devlete açık tutulur. Ona 1922’de katılanlara, 1924 ve 1929’da başkaları gelip girer. 1936’da 11 federe cumhuriyet, 22 özerk cumhuriyet, 9 özerk bölge ve 12 ulusal yöre vardır Birlik’te. Böylece, Sovyetler Birliği, değişik türdeki cumhuriyetlerden oluşan bir federal devlettir. Hepsinde aynı kurumlar vardır ve Birlik sınırları içinde herkes, hangi cumhuriyetten olursa olsun, aynı hak ve ödevlere sahiptir.</span></p>

  <p class="calibre_7"><span class="italic"><span class="calibre_1">Federatif, ama pek merkezîleşmiş bir devlet</span></span></p>

  <p class="calibre_5"><span class="calibre_1">Böylesine kurulmuş devlet, 1924 ve 1936 anayasalarınca, dünyanın bütün öteki federatif devletleri gibi örgütlenir: Bir federal hükümet bütün ortak davalarda egemenliği elinde tutar ve komiserler -sonra da bakanlar- marifetiyle, dışişlerini, dış ticareti, harbiye ve bahriyeyi, taşımacılığı, P.T.T.’yi, devletin siyasal yönetimini ve planlamayı yürütür. Geriye kalanlar, yani adliye, içişleri, eğitim ve öğretim, sağlık, Birlik’ten genel direktifler alınsa da, yerel yönetimlere bırakılmıştır.</span></p>

  <p class="calibre_5"><span class="calibre_1">Hükümetin organları da şunlardır: Her iki yılda en az bir kez toplanan Birlik Sovyetleri Kurultayı; Yüce Sovyet diye adlandırılan, Kurultayın seçtiği, yılda iki kez toplanan Birlik Merkezî Yürütme Kurulu ki, birbirine hakça eşit şu iki meclisten oluşur: Her cumhuriyetin halkınca -nüfusa oranla- seçilen Birlik Sovyeti; Cumhuriyetleri -birbirine eşit sayıda temsilcilerce- temsil eden Milliyetler Sovyeti. Her iki kurul, 27 üyeden oluşan Presidium’u seçerler: Bir tür ortaklaşa devlet başkanlığıdır bu, Yüce Sovyet’in toplantıları arasında görev yapar ve yetkileri Amerika Birleşik Devletleri Başkanınınkine benzer. Halk Komiserleri Kurulu’na (</span><span class="italic"><span class="calibre_1">Sovnarkom</span></span><span class="calibre_1">) gelince, Presidium’a ve Yüce Sovyet’e bağlıdır.</span></p>

  <p class="calibre_5"><span class="calibre_1">Görüldüğü gibi, federal yönetimin yetkileri pek geniş, yerel iktidarlarınki ise sınırlıdır. Böylece Sovyetler Birliği, her cumhuriyetin kendi anayasası ve organları olsa da,</span> <span class="bold"><span class="calibre_1">alabildiğine merkezîleşmiş</span></span> <span class="calibre_1">bir devlettir gerçekte. Bu sınırlı federalizm, halklara dillerini, kültürel geleneklerini sürdürme olanağı sağlar; sosyal alanda ve -yüksek eğitim bir yana- eğitimde yerel deneyimleri mümkün kılar. Uçsuz bucaksız bir ülkede ve yığınla işin çözüm beklediği bir ortamda, yerel örgütler geniş bir eylem özgürlüğüne sahiptirler. Kısacası, söz konusu federalizm, tutarlı ve becerikli bir politikaya bağlıdır, ancak halklara saygı ve onların gelişmesi konusunda ise, gerektiğinde sert ve kararlıdır.</span></p>

  <p class="calibre_7"><span class="italic"><span class="calibre_1">Halkların gözalıcı gelişmesi</span></span></p>

  <p class="calibre_5"><span class="calibre_1">Halklar karşısında, toprakları ele geçirmiş bir azınlığa dayanan sömürgeci Çar rejiminin uyguladığı şu idi: Slav kolonların çok sayıda yerleştikleri yerlerde bir</span> <span class="bold"><span class="calibre_1">özümseme</span></span> <span class="calibre_1">(</span><span class="italic"><span class="calibre_1">asimilasyon</span></span><span class="calibre_1">) politikası ve tek başına kaldıkları yörelerde de bir</span> <span class="bold"><span class="calibre_1">kayıtsızlık ve terketme</span></span> <span class="calibre_1">politikası!</span></p>

  <p class="calibre_5"><span class="calibre_1">Yeni rejim, daha ilk günlerden başlayarak, yığınların başlıca uğraşı olan tarım sorununa bir çözüm getirirken şunları da yapmaya çalıştı: Egemen kültür ve ekonomiyi, egemenlik altındaki kültür ve ekonomilerin karşısına çıkaran fikri ve iktisadî gelişmedeki eşitsizlikleri ortadan kaldırmaya; her ulusal kültürün kendi çerçevesinde olmak üzere, halkların fikri gelişmesini sağlamaya; geri kalmış yörelerin iktisadî planda gelişmesine çalışırken, oraların dil ve folklorunu korumaya çabaladı. 1925’te Stalin şöyle söylüyordu: “</span><span class="bold"><span class="calibre_1">İçeriğinde</span></span> <span class="bold"><span class="calibre_1">proletaryen ve biçiminde ulusal</span></span><span class="calibre_1">: Sosyalizmin gittiği evrensel ve insansal kültür budur. Proletaryen kültür, ulusal kültürü ortadan kaldırmaz, tersine ona proletaryen içeriğini kazandırır”.</span></p>

  <p class="calibre_5"><span class="calibre_1">Böylece, halkların kültürel gelişmesi, okullar açarak, gazeteler çıkararak, anadillerinde kitaplar yayımlayarak canlandırıldı; belli bir bilinç aşamasına geldikleri ölçüde, özerk yöre (1928’de Çerkezler böyle oldu), ya da özerk cumhuriyet (Moldav’lar), ya da federe cumhuriyet (Tacikistan) sırasına çıkarıldılar. Fikri düzey olanak sağladığında, yerel dil idarede, adliye ve okulda Rusçanın yerini alır; idarede çalışanlar gitgide daha fazla sayıda yöre insanından seçilir. Üniversitelerde eğitim Rusça iken, yerel dillerde, örneğin Tiflis’te Gürcüce yapılmaya başlanır. Eski ya da ulusal tarihsel adlar, Ruslaştırılmış adların yerini alır. En fazla geride kalmış ve en uzakta olup dilleri sadece sözel bir şiveden ibaret olan halklar için, bir yazı icat edilip bir alfabe yapılır. Sözlükler, gramerler düzenlenir. Tarihte ilk kez olarak, örneğin Altay Türklerinin dilinde kitaplar yayımlanır. Yalnız sözlü gelenekte bilinen halk eserleri, yazılı hale getirilir ve Rusçaya çevrilirken, evrensel edebiyatın en büyük eserleri de ulusal dillere kazandırılır. O güne değin yazısı bile olmayan ama önemli eserler yaratan halklarda ulusal edebiyatlar doğar: Cansi Kimonko’nun yaşam öyküsü (</span><span class="italic"><span class="calibre_1">Sukpay Kıyılarında</span></span><span class="calibre_1">) böyledir; yazar eserinde, kardeşlerinin, Udege göçebelerinin, Tayga avcılarının, özetle kuzeydoğu Sibiryalılarının yaşamını anlatır. Tiyatrolar çoğalır, yerli sanatlar yüreklendirilir. Böylece, Rus olmayan Sovyet edebiyatları olağanüstü bir gelişme içine girerler: Ermenicede İsakyan, Kazakçada Avezov’la Cambul Cabaev, Gürcücede Lordkipanitze, Lezgicede Suleyman Stalski, Karakalpakçada Kurbanbay, Tacibaev, Özbekçede Navoy... Kutup bölgesindeki on üç halk için, 1936’da, onların dilinde el kitapları kaleme alınır; okullar, hastane ve baytarlık merkezleriyle beraber kültürel merkezler açılır ve göçebelerin arkasından giden bir gezici eğitim örgütü, “Kızıl Çadırlar” kurulur, vb.</span></p>

  <p class="calibre2" style="margin:0pt; border:0pt; height:1em"></p>

  <blockquote class="calibre_8">
    <span class="italic"><span class="calibre_1">1913’ten önce 18 okulun olduğu Azerbaycan’da, 1940’ta 2.000 okul, 66 Bilimsel Araştırma Enstitüsü ve Bakü’de bir Bilimler Akademisi vardır; Gürcistan’da vaktiyle 157.000 öğrenci okurken 800.000 öğrenci okumaktadır ve özerk bir cumhuriyet olan Acaristan (Batum), 160.000 nüfusu için 250 okula sahiptir. Nüfusunun yüzde 97 ila 98’i okur-yazar değilken, 1939’da sadece 32,2’si böyledir. Taşkent’le Semerkand’ın birer üniversitesi vardır ve Cumhuriyetin sayısı 17.000 olan öğrenci sayısı bir milyonu aşmıştır; Kırgızistan’da, okur-yazar olmayanların sayısı 1914’ten İ939’a değin yüzde 9Wden 30’a inmiştir; 8.000’e karşı 327.000 öğrenci okumaktadır, Frunze’de de bir üniversite kurulmuştur. Kazakistan’da 60.000 üniversite öğrencisi vardır, 1913’te sadece tekbir gazete çıkarken, şimdi Kazakça 250’ye yakın gazete yayımlanmaktadır; 1918’de toplam 4.000 nüsha tutan 14 eser yayımlanmışken, yılda 5 milyon nüshaya varan 400 kitap adı sayılmaktadır.</span></span>
  </blockquote>

  <p class="calibre2" style="margin:0pt; border:0pt; height:1em"></p>

  <p class="calibre_5"><span class="calibre_1">Cehalete karşı savaşılırken, ulusal uygarlıkların yeniden doğuşu da yerli halkların yükselişinde hizmete girer ve Sovyetler Birliğinde eşitliği sağlamanın bir aracı olur.</span></p>

  <p class="calibre_7"><span class="italic"><span class="calibre_1">Kolonyal sorunun çözümü</span></span></p>

  <p class="calibre_5"><span class="calibre_1">Asıl</span> <span class="bold"><span class="calibre_1">ekonomilerinin gelişmesi</span></span><span class="calibre_1">yledir ki, bu cumhuriyetler birer koloni olmaktan çıkarlar ve Birliğe eşit haklarla katılmış cumhuriyetler haline gelirler; hepsinde planların, özellikle de Üçüncü Beş Yıllık Plan’ın sağladığı sanayide merkezîlikten uzaklaşma politikası sayesinde, sağlam bir iktisadî temele dayanmaktadır söz konusu eşitlik. Böylece, fikri ve kültürel düzeyi yükseltme yolundaki dev çaba, ekonomideki gelişme ile at başı gitmektedir ve ikincisi birincisinin de koşuludur zaten.</span></p>

  <p class="calibre_5"><span class="bold"><span class="calibre_1">Toprakların kollektifleştirilmesi</span></span><span class="calibre_1">, yerliler ile Rus kolonlar arasında varolan düşmanlığa son verdi;</span> <span class="bold"><span class="calibre_1">sanayileşme</span></span><span class="calibre_1">, halkları kucaklaştırarak, emek gücüne yoğun bir isteğe yol açarak, -mühendisler, yöneticiler, teknisyenler sıfatıyla- ulusal kadroların oluşumunu canlandırarak, gönenci ve yaşam düzeyini yükselterek, daha da etkili olmaya başladı. Bu bölgeler, sanayi metropolüne hammadde sağlayan koloni sömürüsünün toprakları değildir artık; ürünlerini gitgide değiştirirler ve demiryolları, bütün kaynaklarını değerlendirmenin kapılarını açar kendilerine. Kalkınma hızları Avrupa’da olduğundan çok daha fazladır ve yatırımlar, Birliğin Avrupa yakasına oranla çok daha yoğundur. 1931’de Rus Cumhuriyeti bütçesi, 1930’a oranla yüzde 31 artarken, bu artış Özbekistan bütçesinde yüzde 61, Türkmenistan’da yüzde 87, Tacikistan’da yüzde yüzde 108’dir; hepsinde büyük sermayeler yatırılmıştır böylece. Bütün bu bölgelerde “baş döndürücü bir değişiklik” görülür ve oraları</span> <span class="bold"><span class="calibre_1">eşitlik temelinde</span></span> <span class="calibre_1">Birliğin ekonomisine kesin olarak getirip sokar. Öyle olduğu içindir ki, bir saygın araştırmacı olan: G. Barraclough, “Sovyetler Birliği, ulusal sorunun iktisadî eşitlik planında çözülebileceğini gösterdi” diye yazabilmiştir; yazar şunu da ekler sözlerine: “İngilizlerin Hindistan’da iki yüz yıla yakın işgal boyunca yaptıklarından çok daha fazlasını, Sovyetler Birliği bir çeyrek yüzyılda Kuzey Kutbu ve Kafkasya halkları için yapmıştır”.</span></p>

  <p class="calibre_5"><span class="calibre_1">Ne var ki, bireylerin eşitliği gerçekleşmiş de olsa, kültürlerin ve dillerin eşitliği, gerçekten çok kuramsaldır. Neden öyle? Çünkü, Rus insanı, iktisadî ve siyasal yaşamda, sayıca bir üstünlük içindedir ve sahiplendiği yönetici rol, diline, giderek bilimsel ve teknik kültürüne egemen bir durum sağlamaktadır; dahası, bu dil bütün halklar arasında vazgeçilmez bir bağ olduğu gibi, eğitimde zorunludur, anadilden sonra ikinci sıradadır.</span></p>

  <p class="calibre_7"><span class="italic"><span class="calibre_1">Siyasal rejimin gelişmesi</span></span></p>

  <p class="calibre_5"><span class="calibre_1">Sovyetler Birliği’nin siyasal örgütlenişi</span> <span class="bold"><span class="calibre_1">Marksist ve Leninist düşünce</span></span><span class="calibre_1">den gelmektedir; ancak ideolojik kaynakları daha eski olup onları Jean-Jacques Rousseau’da, 1793 Anayasasında, Saint-Just’te, Sankülot’larla Bebeuf’te, özetle siyasal demokrasinin ilan ettiği hakların kuramsal ve geçici bir eşitlik sağladığını ve söz konusu eşitliğin de, iktisadî iktidarın bir azınlığın elinden devlete, yani herkese geçtiğinde etkili olabileceğini -bir uzun süreden beri- söyleyen yığınla düşünürde bulmak mümkündür. Ayrıca bu eşitliği, yalnız</span> <span class="bold"><span class="calibre_1">sosyalizm</span></span> <span class="calibre_1">hayata geçirebilir: Çünkü o, “bütün siyasal özgürlükleri korur, sadece sözde iktisadî özgürlükleri ortadan kaldırır”; bu sonuncular ise, “güçlü azınlıkların elinde bir hükmetme aracından” başka bir şey değildir; “sosyalizm, zayıfları koruyarak herkesin özgürlüğünü güvenceye bağlarken, en azından şanslarda eşitliği herkese sağlayarak eşitliği de güvence altına alınmış olur”.</span></p>

  <p class="calibre_5"><span class="calibre_1">Sosyalizmi ve onun koşulu olan sınıfsız toplumu nasıl gerçekleştirmeli?</span></p>

  <p class="calibre_5"><span class="calibre_1">Lenin, Ekim Devrimi sırasında yazdığı</span> <span class="italic"><span class="calibre_1">Devlet ve Devrim</span></span><span class="calibre_1">’de bunu gösterir ve uygulanacak ilkeleri -bütün açıklığıyla- sergiler. Proletarya, çarpıcı bir ihtilalle devlet mekanizmasını (ordu, polis, bürokrasi) ele geçirerek, egemen sınıf haline dönüşmeli, yani</span> <span class="bold"><span class="calibre_1">kendi diktatörlüğünü</span></span> <span class="calibre_1">kurmalıdır; söz konusu diktatörlük de, bir amaç değil bir araç olup eski ayrıcalıklı sınıflar ortadan silindiğinde ve sosyalizmin iktisadî temelleri yerine oturduğunda, sona erecektir. Böylesi bir rejimdir ki, tam bir savaş komünizmi ortamında, 1918 Anayasasını koymuştur: Bir mücadele anayasası olarak geneloyu getirir, ancak eski yönetici sınıflarla onları destekleyenleri ondan yoksun kılar; rejimin başlıca desteği olan kent proletaryasına kırsalda oturanlardan daha güçlü bir temsil olanağı sağlar. Yerel Sovyetler, kenttekiler iki dereceli, kırsaldakiler üç dereceli açık bir oylamayla, Rusya çapında Sovyetler Kurultayı’nı seçerler; o da, Merkez Yürütme Komitesi’ni belirler. Zaferden sonra ve yerli halkların katılımı sağlandığında, 1924 Anayasası, Milliyetler ve Birlik Sovyetlerinden oluşan Yüce Sovyet’iyle, Merkez Yürütme Komitesi ve Prezidyum’u ile federalist bir devlet kurar; ama eşitsiz seçim sistemini de sürdürür. Nedeni de şudur: Kollektifleşme karşısında kararsız ve çekingen köylü kitlesinin sayıca ve iktisadî yönden önemi, Sovyetler Birliği’nin düşmanlarca çevrili bir ortamda tek başına kalışı, kendisine açıkça bağlı olmayanlar karşısında güvensiz olmaya götürür rejimi. Özellikle, başlayan hızlı sanayileşme, rejim için bir hayat-memat meselesidir ve söz konusu sanayileşme de bütün halka kendini dayatan büyük özveriler pahasına gerçekleşebilir; ayrıca o özveriler de enerjik bir iktidar merkezileşmesini istemektedir. Ünlü İngiliz düşünürü Harold Laski, diktatörlüğü sürdürmeye ve güçlendirmeye götüren sistemin mantığını pek güzel açıklar.</span></p>

  <p class="calibre2" style="margin:0pt; border:0pt; height:1em"></p>

  <blockquote class="calibre_8">
    <span class="italic"><span class="calibre_1">“Okur-yazar olmayan köylülerin çoğunlukta olduğu bu geniş ülkede, der özetle Laski, halka bir disiplin uygulamak gerekiyordu ki, ancak bir diktatörlük üstlenebilirdi bunu... Sanayileşme politikasının dayattığı sınırlamalara düşman -yaygın- bir</span></span> <span class="calibre_1">kulak</span><span class="italic"><span class="calibre_1">’lar sınıfının varlığını sürdürmesine razı olmak, söz konusu politika için felaket olurdu... Batı Avrupa’nın kendi sanayi devrimine ödediği -o büyük- fiyatı hatırlayan ve söz konusu devrimin yol açtığı protesto edebiyatını okuyan biri, Sovyet şeflerinin giriştiği deneyimin dev boyutları hakkında bir fikir edinmeye başlayabilir. Ona bir kez girişme kararını verdikten sonra, işin demokratik yollarla sürdürülebileceğini düşünemiyorum. Çünkü, Bolşeviklerin istedikleri özveriler üstüne halkın karşısına bir ikinci kez çıkacak bir hükümet, hiç kuşkusuz iktidardan silinip süpürülürdü; böylece, arkasından gidilen amaç göz önünde tutulursa, içerdeki durum, tek başına bir diktatörlüğü zorunlu kılıyordu.”</span></span>
  </blockquote>

  <p class="calibre2" style="margin:0pt; border:0pt; height:1em"></p>

  <p class="calibre_5"><span class="calibre_1">Böylece, beş yıllık planların Stalin’in ve Komünist Parti’nin diktatörlüğü ile atbaşı gitmesi hiç de bir rastlantı değildir.</span></p>

  <p class="calibre_5"><span class="calibre_1">On iki yıl sonra, planların başarıya ulaşması,</span> <span class="italic"><span class="calibre_1">kulaklar</span></span><span class="calibre_1">’ın ve son kapitalist direnişlerin kökünden tasfiyesi, rejimi yerleştirmiş ve ona, 1936 Anayasası’nda yeni birtakım hükümleri koyma fırsatını vermiştir: Oy, gerçekten, 18 yaşından başlayarak erkek ve kadın herkes için, hiçbir ayrım gözetmeden</span> <span class="bold"><span class="calibre_1">genel ve eşit</span></span> <span class="calibre_1">olur; seçmen hakları, kentte ve köyde birbirinin aynı olup gizli ve doğrudandır; her 300.000 kişi, yıllığına bir milletvekili seçer ve “halkın hizmetkârı” olarak görülen temsilci kendisini seçenlerin verdikleri vekâlete uygun hareket etmezse, temsilcilikten uzaklaştırma hakkı vardır halkın. Adaylar, “komünistler ve partisizler” içine alan tek bir listede, “sosyal örgütlerle emekçi kuruluşlar”ca sunulur.</span></p>

  <p class="calibre_5"><span class="calibre_1">Anayasa, son olarak, yurttaşlara tanınan</span> <span class="bold"><span class="calibre_1">temel haklarla</span></span><span class="calibre_1">, onların</span> <span class="bold"><span class="calibre_1">ödevler</span></span><span class="calibre_1">ini sıralar: Bunlar, çalışma hakkı, dinlenme hakkı, eğitim hakkı; yaşlılıkta, hastalık halinde ya da çalışma yeteneği kaybedildiğinde maddi güvence hakkı; kadın-erkek eşitliği; milliyet ya da ırk ayrımı yapılmaksızın yurttaş eşitliği; vicdan özgürlüğü, söz, basın, toplantı özgürlükleridir. Ödevlere gelince, onlar da, Anayasaya saygı, iş disiplinine, “sosyal ödev”e, “sosyalist toplumda yaşam kuralları”na saygı, sosyal mülkiyeti koruma ve güçlendirme, ülke savunması için askerlik hizmetidir.</span></p>

  <p class="calibre_7"><span class="italic"><span class="calibre_1">Komünist Parti, kaynakları ve örgütlenişi</span></span></p>

  <p class="calibre_5"><span class="calibre_1">Aslında, “diktatörlükle yönetilen bir demokratik toplum”dur söz konusu olan; diktatörlük de,</span> <span class="bold"><span class="calibre_1">Komünist Parti’nin diktatörlüğü</span></span><span class="calibre_1">dür. Gerçekten, 1936 Anayasası’nın 126. Maddesi, Sovyet yurttaşlarının kuracağı ya da geliştireceği sosyal örgütlenişleri sayar: Bunlar sendikalar, kooperatifler, kültürel demekler, spor kuruluşları, vb.’dir. Ancak orada, parti tekelinin altını çizer ve şöyle der: “İşçi sınıfından en bilinçli yurttaşlar ile öteki emekçi tabakalar, Sovyetler Birliği Komünist Partisi’nde birleşmişlerdir; parti, emekçilerin öncüsüdür”. Tek partinin uyguladığı “proletarya diktatörlüğü” Marksist öğretiye uygundur: Çünkü ona göre, siyasal partiler, ideolojik eğilimlerin ve fikri görüşlerin değil, iktisadî çıkar topluluklarının, giderek aslında sınıfların sözcüleridirler; sınıfların kayboluşu her türlü sosyal zıtlığın da kayboluşunu beraberinde getirdiğinden, birbirinden farklı partilerin varlığını gereksiz kılar. Proletarya diktatörlüğünü, sosyalizme doğru şimdiki yürüyüş de zorunlu kılmıştır: Sınıfsız toplum kurulmadıkça, yani burjuva sınıfının yeniden doğuşu tehlikesi kapıda bekledikçe, iktidarı fethetmiş olan işçi sınıfı onu ancak bir diktatörlük yoluyla elinde tutabilir; ayrıcalıklı sınıfları yüzyıllardır sahip oldukları yığınla etki aracından böyle yoksun kılabilir.</span></p>

  <p class="calibre_5"><span class="calibre_1">Nedir partinin görevi?</span></p>

  <p class="calibre_5"><span class="calibre_1">Önce, ulusun kadrolarını oluşturacak yeni seçkinleri seçmek, onları yönetme görevi amacıyla eğitmektir. Ayrıca, devlet organlarını denetlemek, onları hareketlendirmek ve bağlılıklarını araştırmaktır. Son olarak, yönetenlerin kitlelerle sürekli ilişkisini sağlayacak olan da odur: Parti, elindeki sayısız hücrelere dayanarak, kamuoyunun durumu ve tepkileri konusunda yöneticileri bilgilendirir ve böylece rejimin halktan soyutlanması tehlikesini savuşturur. Parti, öte yandan, yukardan gelen direktifleri halkın her kesimine yayar, toplumdaki bütünlüğün anlam ve zorunluluğu konusunda bilinçlendirir onları. Böylece Komünist Parti, “Rus politikasının altyapısının temel öğesidir”.</span></p>

  <p class="calibre_5"><span class="calibre_1">Öyle olunca,</span> <span class="bold"><span class="calibre_1">partiye girip çıkma</span></span> <span class="calibre_1">ister istemez önem kazanmış, yöneticiler, içeriye sızabilecek nahoş insanları oradan uzaklaştırmakta alabildiğine dikkatli olmuşlardır.</span></p>

  <p class="calibre2" style="margin:0pt; border:0pt; height:1em"></p>

  <blockquote class="calibre_8">
    <span class="italic"><span class="calibre_1">1917 Nisan’ında, gizlilikten çıkıldığında, 80.000 üyesi vardı partinin; aynı yılın Ağustos’unda 240.000’e varır sayı, Ekim Devriminden sonra daha da büyür ve 1918 Mart’ında 270.000’e ulaşır; 1919’da da bir “yeniden yazım”a gidilir, 1920 Mart’ında üye sayısı 300.000, 1921 Mart’ında 732.521 olur ve bunların da yüzde 41’i işçi, yüzde 28,2’si köylü, yüzde 30,8’i müstahdemdir. Üyeler arasına, “küçük-burjuva olsun olmasın komünist düşünceye kapalı, olanlar”, “karyeristler”, “bürokratlar, dürüst olmayanlar, duraksayıcılar, Manşevikler, kendilerini gizleyenler, sahtekârlar” da gelip sızmıştır. 1921’de, yeni bir temizlemeye gidilerek yüzde 25 dolayında bir azaltma olur ve Partinin 1922 Mart’ındaki XI. Kurultayında, partiye giriş koşulları saptanır: Köylüler, zanaatçılar, askerler ve işçilerle başkaları arasında bir ayrım gözetilir; ve üyelik için de tavsiye ve belli bir süre staj istenir. Lenin’in ölümünde, partiye pek önemli bir katılış olur: İşçilerin oranı 1925’te yüzde 57,9’a çıkar, toplam partili sayısı da 800.000’i aşar; partiye giriş koşulları hafifletilir. 1927’de partinin üye sayısı 1.147.074; 1929’da 1.500.000; 1930’da 1.677.000; 1933’te 2.555.000’dir; işçilerin oranı da yüzde 62,2’ye ulaşır. Kadınların sayısında da bir ilerleme görülür: 1924’te yüzde 8,2 olan oran, 1932’de 15,9 olur. 1934 ve 1935 yıllarında, özellikle de Kirov’un öldürülmesinin arkasından, üye sayısında düşüş olur, 1938’de 1.920.000’e kadar iner, sonra tekrar yükselir, 1940’ta 3.400.000’dir. 1939’da, Parti’nin XVIII. Kurultayında giriş koşulları değiştirilip daha da hafifletilir: Rejimin yerine oturması ve eski yönetici sınıfların kaybolması, partiye giriş için tek bir sistemin kabulüne yol açar, adayların sosyal durumlarına göre kategorilere ayrılması usulü terk edilir; tavsiye edenler üçe iner ve staj da bir yılla sınırlanır. “Çözücü öğeler”in sızması ve geçmişe bağlı eski öğelerin uyanması tehlikesi kaybolduğundan, kitle halinde temizlemeler yasaklanır artık; parti örgütlerinin kendileri adayları seçer olur.</span></span>
  </blockquote>

  <p class="calibre2" style="margin:0pt; border:0pt; height:1em"></p>

  <p class="calibre_5"><span class="calibre_1">Çarpıcı niteliklerden biri de,</span> <span class="bold"><span class="calibre_1">partinin gençlere verdiği yer</span></span><span class="calibre_1">dir. 1927’de, üyelerin yüzde 25,3’ü en az 25 yaşında, yüzde 85,8’i de en az 40 yaşında iken, genç ortalaması gitgide artar ve pek genç insanlar önemli görevlere getirilir. Üyelerin kültür düzeyi de giderek yükselir. 1927’de, yüksek öğrenim görmüş parti üyeleri yüzde 0,8 iken, bu oran sonraki yıllarda tersine döner. 1939’da, partinin yapısı hatırı sayılır ölçüde değişikliğe uğrar: Parti, yeni</span> <span class="italic"><span class="calibre_1">intelligentsia</span></span><span class="calibre_1">yı, yani pek çok sayıda teknisyeni, mühendisi, bilimle uğraşanı, beş yıllık planların gerçekleşmesiyle ortaya çıkan bu insanları çatısı altına kabul eder ve böylece kadroların kültür düzeyi alabildiğine yükselmiş olur.</span></p>

  <p class="calibre_5"><span class="calibre_1">Partinin örgütüne gelince... 1925 yılından başlayarak, 1922’den beri parti sekreteri olan Stalin’in etkisi arttıkça, partinin örgütlenişi de belirginleşir ve güçlenir. Olayların etkisiyle, özellikle ilk beş yıllık planın yürürlüğe girmesi, arkasından sanayileşme ile kollektifleştirmede ilerlemeler, ekonominin gelişmesi, son olarak Kirov’un öldürülmesini izleyen büyük temizlemeden sonra kadrolardaki kıtlık, partinin birçok kez yeniden örgütlenişine yol açar.</span></p>

  <p class="calibre_5"><span class="calibre_1">Partinin örgütü, hükümetinki gibi, değişik 4 ya da 5 katlı bir</span> <span class="bold"><span class="calibre_1">piramit görünüşünde</span></span><span class="calibre_1">dir. Temelde, örgüt bütün cumhuriyetlere, her birinde de bölgelere dağılmış halde ve bölge birlikleri (</span><span class="italic"><span class="calibre_1">oblasti</span></span><span class="calibre_1">) de, illere ve bucaklara bölünmüş durumdadır. Bunun gibi, temelde, fabrika, sovhoz, kolhoz ve askerî birlikler de bulunuyor. Yukardan aşağıya genel örgütleniş aynı: Kongre ya da konferanslar, komiteler, sekreterlikler. Partinin en yüksek organı Rusya çapında bir kongredir ve her cumhuriyetin de kendi kongresi vardır; sonra, Moskova’daki örneği tekrarlayan merkez komitesi ve sekreterlik.</span></p>

  <p class="calibre_5"><span class="calibre_1">Bir başka önemli özellik olarak, parti, “</span><span class="bold"><span class="calibre_1">demokratik merkeziyetçilik</span></span><span class="calibre_1">” üstüne kuruludur. Parti tüzüğü onu şöyle tanımlıyor: “En aşağıdan en yukarıya kadar, partinin bütün yönetici organlarının seçimle gelmesi; bu organların parti örgütleriyle düzenli ilişkiler içinde olması; sıkı disiplin ve azınlığın çoğunluğa tabi olması; üst organların kararlarının alt organlar için bağlayıcı nitelik taşıması”.</span></p>

  <p class="calibre_5"><span class="calibre_1">Böylece parti, kendisinden mutlak bir bağlılık, sürekli dikkat istenen en ateşli yurttaşları bir araya getiriyor; onlara, her alanda</span> <span class="bold"><span class="calibre_1">yurttaşlarının rehberi</span></span> <span class="calibre_1">olmayı dayatıyor. Partinin Sovyetler Birliğinin yaşamında rolü pek önemli: Çünkü, Birlik’te birliğin temel öğesi odur; federal örgütlenişin, otoritenin yurt düzeyinde ve meslek olarak binlerce yetki çevresi, seçilmiş Sovyet’i ile yığınla küçük ve tek başına cumhuriyet arasında parçalanmasının sonucu olan</span> <span class="bold"><span class="calibre_1">merkezkaç eğilimleri</span></span> <span class="calibre_1">parti yansızlaştırır. Son olarak, hatırı sayılır ölçüde idare ve hükümet görevleri parti üyelerince yerine getirilmektedir; onların görüşleri, başka düşünceler üzerinde ister istemez ağır basacaktır.</span></p>

  <p class="calibre_5"><span class="calibre_1">Partinin insan malzemesinin başlıca fideliği gençlik kuruluşlarıdır.</span></p>

  <p class="calibre_7"><span class="italic"><span class="calibre_1">Gençlik kuruluşları: Komsomollar ve öncüler,</span></span></p>

  <p class="calibre_5"><span class="calibre_1">Bütün devrimci partiler gibi, Bolşevik Parti de, umutlarını gençliğe, geleceğin insanı olan gençliğe bağlamıştır. 1918 Ekim’inde, Komünist Gençlik Derneğinin (</span><span class="italic"><span class="calibre_1">Komsomol</span></span><span class="calibre_1">) ilk kurultayı toplandığında, 22.500 üyesi vardır; 1919 Ekim’inde II. Kurultay’da 96.000 genç temsil edilir ki, çoğu iç savaşta en öndeki birliklere katılırlar; ne var ki, hareketin -480.000 dolayında üyeyle- bir kitle hareketi niteliğini alması, 1920’de olur ve Lenin, kendilerine gösterdiği hedefi şöyle sloganlaştırır: “Komünist toplumu kurmak!” Ancak, çoğu gence sosyalizmin teslimi olarak görünen Yeni Ekonomi Politikası’nın kabulü, işsizlik, maddi yaşamdaki güçlükler hayal kırıklıklarına yol açar ve üye sayısı 1922’de 247.000’e düşer; arkasından yaşam koşullarının iyileşmesi, genç işçiler yararına önlemler alınması, fabrika okullarının açılması, üye sayısını 1925’te bir milyona ve 1927’de, Birinci Beş Yıllık Plan’ın eşiğinde 2 milyona çıkarır. Söz konusu plandır ki dev boyutları, özveri duygusuna çıkardığı çağrı ile, bu genç idealistler arasında bir coşku patlamasına yol açar. O yıllarda “devler”i, Stalingrad traktör fabrikalarını, Dnieprogues barajını, Ural ve Sibirya’da yeni fabrikaları onlar kurarlar; kömür eksikliği kendini hissettirdiğinde, Donetz kömür madenlerinin üretimini onlar geliştirirler; Amour ırmağı kıyılarında, kendi adlarını taşıyan yeni sanayi kentini, Komsomolk’u onlar inşa ederler. Binlerce kafileler halinde köylere gidip kollektifleştirmeye,</span> <span class="italic"><span class="calibre_1">kulaklar</span></span><span class="calibre_1">’ın tasfiyesine katılır, kolhozlar kurar, Traktör ve Makine istasyonlarında çalışır, birlikler kurup sosyalist yarışmayı yüreklendirir, Stakhanovistlerin saflarını sıklaştırırlar. Yeni teknik eğitim kuruluşlarına doluşur, yeni sanayinin kadrolarını oluştururlar; 1931’de</span> <span class="italic"><span class="calibre_1">komsomol</span></span><span class="calibre_1">’ların sayısı üç milyonu, 1936’da da dört milyonu aşar; sonra daha da genişler, 1939’da 9 milyon, 1951’de 16 milyon üyelidir.</span></p>

  <p class="calibre_5"><span class="calibre_1">“Genç Üyeler” (9-15 yaş arası) arasından toplanan</span> <span class="italic"><span class="calibre_1">komsomol</span></span><span class="calibre_1">’lar, parti örneğine bakarak örgütlenirler; o da piramit gibidir ve tabanını fabrika, kollektif çiftlik, eğitim kurumları, kent, bucak, bölge, cumhuriyet kuruluşlarındaki örgütler oluşturur. Örgütün etkinliği, esas olarak üyelerinin siyasal bilincini oluşturmak, beden hareketleri, askerî talim, hükümetin emirlerinin uygulanmasına katılma, sosyal ve fikri bakımdan yetişmedir.</span> <span class="italic"><span class="calibre_1">Komsomol</span></span><span class="calibre_1">, her yanda ve öteki gençler arasında bir örnek olmalı, örgütünün yolladığı her yere gitmelidir. Okulda ya da fabrikada ondan beklenen, yetkin bir emekçi olması, arkadaşlarını arkasından çekip götürmesi, şefleri için de bir yardımcı olmasıdır; dört dörtlük bir insan olmak için kendini yetiştirmeli, sivil yaşamda olduğu gibi askerî yaşamda da, özveri, bağlılık ve disiplin örneği olmalıdır.</span></p>

  <p class="calibre_"><span class="calibre_1">İNSAN, EN DEĞERLİ SERMAYE</span></p>

  <p class="calibre_5"><span class="calibre_1">Yeni rejimin en önde gelen amaçlarından biri, halkların maddi ve kültürel düzeyini yükseltmektir; böylece Bolşevik rejim, sağlık, eğitim ve kültür alanındaki gecikmişliği kapamak için, pek büyük çaba harcadı.</span></p>

  <p class="calibre_7"><span class="italic"><span class="calibre_1">Halk sağlığı</span></span></p>

  <p class="calibre_5"><span class="calibre_1">Ülkeyi sağlık kurumlarıyla donatma çabası, dispanserler, doğumevleri, hastaneler, klinikler... açıp tıp hizmetini de parasız yapınca, ölüm oranını, hemen hemen Fransa’nınkine yakın bir düzeye, binde 15’e düşürdü; sanatoryumlar, ihtiyarlar, sakatlar, nekahet dönemindekiler için dinlenme yerleri de çoğaldı. Çocuk, özel bir dikkatin konusu oldu: Kreşler, gebe ve emziren kadınlara tıpsal özen; doğumdan önce 35 gün ve devlet kuruluşlarında doğumdan sonra da 28 gün, kolhozlu kadınlara her iki halde birer ay izin, çocuk ölümlerini azalttı; çocuk bahçeleri, spora yöneltme, sayısız oyun ve spor mahalli, gençliğin bedensel gelişimini destekledi.</span></p>

  <p class="calibre_7"><span class="italic"><span class="calibre_1">Aile ve kadının kurtuluşu</span></span></p>

  <p class="calibre_5"><span class="calibre_1">. Harold Laski’nin söyleyişiyle, nitelik olarak en ileri Batı devletlerinde olanı aşmayan, ama “hangisi olursa olsun kapitalist toplumda düşünülemeyecek bir hızla gerçekleşen” bu önlemlere koşut olarak, aile</span> <span class="bold"><span class="calibre_1">yeni</span></span> <span class="bold"><span class="calibre_1">temeller üzerine</span></span> <span class="calibre_1">kurulur. Devrim’le beraber, kadının aşağı düzeyde tutulması, evliliğin dinsel ve çözülmez niteliği, erkeğin mutlak iktidarı üstüne kurulu geleneksel aile, evliliğin laikleştirilmesi, kocanın mutlakiyetine son verme ile yıkılır; çocuklar üzerinde haklar ve onlara karşı ödevler açıklık kazanır; eşler ve ana-baba arasında yeni bir ilişki anlayışı doğar. Bu anlayış, eşlerin tam eşitliği, fiili evliliğin yasallığı, karşılıklı rızayla ya da eşlerden sadece birinin isteğiyle boşanma, evlilik içi ve evlilik dışı çocuk ayrımının ortadan kaldırılması ilkesine dayanmaktadır. “Kadın sağlığını koruma”ya ilişkin 1920 tarihli bir kanun, gizli çocuk düşürmeye son vererek, belli koşullarda çocuk aldırmaya izin verir. Böylece kadın, çocuklar, ikinci derecede yasal bir durumdan kurtulmuşlardır; bu olurken, kreşler, çocuk bahçeleri, yığınla işletme kantini ile sendika ve kooperatif lokantası, mekanik çamaşırhaneler, vb., ailede kadının sırtına binen yükleri hafifletir, kanunda yazılı</span> <span class="bold"><span class="calibre_1">cinslerin mutlak eşitliği</span></span><span class="calibre_1">ni gerçekleştirmeye çalışır. Bütün bunların kadınlara sağladığı bir başka olanak da vardır: Kadın, bu arada analar, sanayide, hatta yüzde 50’ye varan bir katılımla ağır sanayide, önemli bir yer tutmaya başlarlar. Öte yandan kadın, örneğin lokomotif sürücülüğü gibi sadece erkeğe özgü diye bilinen mesleklere gelip girer; kolhozlarda (yöneticilerin yüzde 20’si kadındır oralarda) ya da fabrikalarda, ya da Sovyetlerde yönetici olur. Kadının, Lenin’in deyimiyle “ezilen erkeklerin ezdiği” kadının bu kurtuluşu, özellikle Asya ülkelerinde bir devrim etkisi yapar: Evlere kapanıp peçeyle örtünmeye son verilir; okulların, üniversitelerin, fabrikaların, kamu yaşamının kapıları açılır kadınlara. Gebe kadının ya da ailede ananın durumunu düzelten çeşitli önlemler, kadın emeğinin kitlesel katılımını ve insan potansiyelinde bir artışı gerektiren beş yıllık planlarla toplumun kararlılık kazanması, bir</span> <span class="bold"><span class="calibre_1">doğum ve aile politikası</span></span><span class="calibre_1">nı gözden geçirip ayarlama fırsatını da verir ki, 1936’dan başlayarak o olur: Belli istisnalar dışında çocuk aldırma yasaklanırken, boşanmalar sınırlanarak aileye bir istikrar getirilir; aileyi terk etmeye ve nafaka ödememeye ciddi cezalar konur.</span></p>

  <p class="calibre_7"><span class="italic"><span class="calibre_1">Eğitim ve öğretim</span></span></p>

  <p class="calibre_5"><span class="calibre_1">Nüfusu çoğaltmak, gürbüz bir gençlik yetiştirmek çabalarına, onu eğitime de gelip eklenir. 1913’te okuryazar olmayanların oranı yüzde 75 ile 80 arasındadır; Asya halkları için bu oran. yüzde 97’dir. 1940’tan başlayarak, 32 milyon çocuk ilk ve ortaöğretimdedir; okuryazar olmayanların oranı, en az ilerlemiş bölgelerde yüzde 30’a düşer. Eğitim kurumları, “komünist toplumun gelişi için gerekli insansal koşulları yaratma”ya koyulurlar; okul, “Devrim’in siyasal ve sosyal fetihlerini” sağlama bağlamalıdır ve okul “ne yaşamın, ne de politikanın dışındadır”. Bu formüller, okula verilen önemi gösterir; rejim, pedagojik sorunlara, Mayakovski’nin bir şiirindeki deyimlerle söylersek, bir “üçüncü cephe”, bir “pedagojik cephe” olarak bakar ve ilgi duyar. Pedagoji,</span> <span class="bold"><span class="calibre_1">Devrim’den doğmuş topluma</span></span> <span class="calibre_1">bağlıdır; insan, doğduğunda ne iyi ne de kötüdür, onu toplum biçimlendirir ye yaptığından sorumlu kılar. Öte yandan, verilen emeğin niceliği ve niteliği ile oranlı olan ücretler eşitsizlik, eşitliği, gerçekten “çıkışta eşitlik” varsa giderilebilir; yani bütün çocuklar, bilgilerini ve kendilerini tam bir eşitlik temelinde geliştirmelidirler. Öyle olduğu içindir ki, Sovyetler Birliği Anayasası, “Yurttaşların eğitilme hakkı vardır” der; ve onlar anadillerinde eğitilmelidir: Halklara gerçek eşitlik sağlayan tek araç budur; yetenekleri alabildiğine geliştiren ve yabancı bir dil öğrenme zorunda kalmadan hızla yetişme olanağını da o verir.</span></p>

  <p class="calibre_5"><span class="calibre_1">“Çıkışta eşitlik”i sağlayan da, pek çeşitli okulların bulunması ve hangi anda olursa olsun, yüksek eğitime girmede herkese imkân tanınmasıdır: Okul, her aşamada açıktır ve enstitülerle fakültelere girmede yığınla kolaylık sağlanır, özellikle mektup yoluyla eğitimi izleyen altı milyon insan vardı 1940’ta. Eğitimde birlik de, program ve kitapların görüşü ile sağlanır ki tüm ülkede aynıdır ve Marksist-Leninist öğretiden esinlenir.</span></p>

  <p class="calibre_5"><span class="calibre_1">En ilginç ve çarpıcı pedagojik kuramlardan biri, Makarenko’nunkidir.</span></p>

  <p class="calibre2" style="margin:0pt; border:0pt; height:1em"></p>

  <blockquote class="calibre_8">
    <span class="italic"><span class="calibre_1">Ana-babasız kalıp suç işlemiş çocukların toplandığı bir kurumda yöneticilik yapan Makarenko, bu çocukları eğitmede gösterdiği üstün başarı ve deneyimlerinden bir eğitim anlayışına vardı ve onu, başeseri olan</span></span> <span class="calibre_1">Pedagojik Şiir</span><span class="italic"><span class="calibre_1">’de dile getirdi. Ünlü eğitimciye göre, iyi örgütlenmiş bir ortam pek güçlü bir değiştirici etkide bulunur, “güç çocuk, anlamsız bir kavramdır”, “suçlu doğan iflah olmaz çocuk” yoktur; çocuğun içinde bulunduğu topluluktur ki onu, yol açtığı yarışma ve uyguladığı denetimle biçimlendirir ve çocuğu kendi suretine göre yetiştiren aile ikliminin önemi buradan gelir. Pedagojinin konusu şudur: Çocukları, yaşamın akışı içinde karşılaşacakları sorunları bizzat çözmeye alıştırmak ve bireysel özgürlükle topluluğun isteklerine uymayı uzlaştırmak! Böylece Makarenko, eğitimle yaşam arasında olması gereken bağın üstünde ısrar eder. Aile, okul, gençlik örgütleri, bireyin açılıp serpilmesini amaç edinmeli; ana-baba, kendilerinin çocuğu etkileyebileceklerini düşünüyorlarsa, bu amaca ulaşabilirler. Eğitici, kendi istekleri ile çocuğun olanaklarını gözden ırak tutmadan, pek titiz olmalıdır; eğitici çocuktan istedikçe, çocuk da kendisine gösterilen güvenin arttığını hissedecektir. Böylece, eğitimde geleneksel sert disipline yer yoktur, ama zaafları da olmamalıdır onun.</span></span>
  </blockquote>

  <p class="calibre2" style="margin:0pt; border:0pt; height:1em"></p>

  <p class="calibre_5"><span class="calibre_1">Eğitim “politeknik”, yani kuramsal ve uygulamalıdır; fikri çalışma ile elle çalışmayı birleştirir; laiktir eğitim, devletçe yapılır ve genel yönelişleri o saptar, 7 yaşından 14 yaşına kadar zorunlu ve bedavadır; ulusal dilde verilir ve Rusça öğrenmek de zorunludur. Bu orta eğitime, üç yıllık genel ya da mesleksel ekleme yapılır. Öte yandan, her ikisi de, bir sınavdan geçerek üçüncü dereceye, yani üniversiteler ve enstitülere kapıları açar (1940’ta yüksek eğitimde 620.000 öğrenci bulunuyordu).</span></p>

  <p class="calibre_7"><span class="italic"><span class="calibre_1">Yeni kültür: Sosyalist gerçekçilik</span></span></p>

  <p class="calibre_5"><span class="calibre_1">Devrim, bir bölüm yazar, sanatçı ve bilgini yurtdışına göçe götürmüştü; ne var ki, çoğu kaldılar ve iç savaştan sonra fikri yaşamdaki kalkmışa katıldılar. Yeni rejimin başlıca çabası, daha baştan,</span> <span class="bold"><span class="calibre_1">kültürü demokratikleştirmek</span></span> <span class="calibre_1">oldu: Bunun için de, önce okuryazar olmamaya ve cehalete karşı savaş açıldı; eğitim, her derecede yayıldı ve kapılarını işçilere de açıp onlara hızlandırılmış bir eğitim veren fakülteler kuruldu; kütüphaneler çoğaltıldı ve büyük klasik eserlerin yayımına girişildi. İşçiler arasında hüküm süren bilgi açlığı ve eğitimdeki bu yaygınlık, çabucak büyük bir okuyucu kitlesi yarattı; o kitlenin istekleri ise eski rejimde olduğundan pek farklıydı. Sovyet yönetimi, yazar ve sanatçıları bölen çeşitli eğilimler arasında yansız kaldı uzun süre. Onların çoğu simgeci ve fütüristti; şair Mayakovski ve ressam Punin gibi bazıları açıkça Bolşevizme bağlandılar; ama çoğu, kökenleri, edebi eğilimleri, kapalı dilleri ve bireycilikleri bakımından, bu yeni kitleden soyutlanmış kaldılar; halk kültür örgütlenişine (</span><span class="italic"><span class="calibre_1">Proletkult</span></span><span class="calibre_1">) gelince, bir proleter edebiyat yaratmayı deneyen Marksist yazarları çatısında topladı.</span></p>

  <p class="calibre_5"><span class="calibre_1">1929’da, Rus Proleter Yazarlar Derneği’nde toplaşan yazarlar, Plan mücadelesinde yer almaya çağrıldılar; ve 1932’de de, Sovyet Yazarlar Derneği’nde bir araya geldiler hepsi ve Derneğin görevi de, “Sovyet iktidarının temelini güçlendirmek”, sosyalist bir hümanizmanın doğuşunda proletaryanın yanı sıra mücadelede “yer almak”tı.</span></p>

  <p class="calibre_5"><span class="calibre_1">Eğitim Marksizme önem verir ve Fedin gibi kimi bağımsızlar psikolojik edebiyata bağlı kalırken, yeni edebiyat, Lenin’in deyimiyle “ulusun bilincinin aynası” olmayı hedef edinir. Maxim Gorki’den pek etkilenmiş eserler böyle doğar; söz konusu eserler, 1932’de “</span><span class="bold"><span class="calibre_1">sosyalist gerçekçilik</span></span><span class="calibre_1">” adı verilen ve tam bir resmî öğreti niteliğindeki görüşün bayraktan olurlar. Şöyle özetlenebilir bu görüş: Toplumdaki ve insandaki göz alıcı değişikliğin tanığı olan yazar, gerçekliği çözümlemek; partisinde ve işinde insanı göstermeli; bunların yol açtığı insansal sorunları ortaya koymalı ve çözümlerinde okurlarına yardımcı olmalı; ve onların geçmişten sıyrılıp, değişmekte olan maddi dünya ile aynı hız içinde yaşamalarını sağlamalıdır. Gerçekliğe kendini adadığı, “toplumun bir üyesi olarak insanı” anlattığı, insanı kendine tapındırmadan, “belirsiz fikri bunalımlar”a hiçbir ödün vermeden bunu yaptığı için gerçekçi olan yeni edebiyat, günlük yaşamın sıradanlığından koparır ve bireysel kahramanla, yurdunu özveriyle savunan ya da yeni bir dünyanın kuruluşu için mücadele eden adsız kitlelerin kahramanlığını, özetle sosyalizmin gerçekleşmesini bir yaşam sorunu olarak gören herkesi yüceltir. Partizan</span> <span class="italic"><span class="calibre_1">Çapayev</span></span><span class="calibre_1">’in kahramanlığını anlatan (1923) Furmanov;</span> <span class="italic"><span class="calibre_1">Bin Dokuz Yüz On Sekiz</span></span><span class="calibre_1">’de Alexis Tolstoy;</span> <span class="italic"><span class="calibre_1">Demirden Sel</span></span><span class="calibre_1">’de Serafimoviç;</span> <span class="italic"><span class="calibre_1">Yenilgi</span></span><span class="calibre_1">’de (1927) Fadeiev;</span> <span class="italic"><span class="calibre_1">Partizanlar ve Zırhlı Tren</span></span><span class="calibre_1">’de İvanov böyledir. Mayakovski, kavga şiirleri (</span><span class="italic"><span class="calibre_1">Yüz Elli Milyon</span></span><span class="calibre_1">) ve lirizmi ile tam bir “kürsü şairi” olup çıkmıştır. Nicolas Ostrovski, böyle bir anlayışla,</span> <span class="italic"><span class="calibre_1">Çeliğe Su Verildi</span></span> <span class="calibre_1">adlı romanında (1932), bir partili üyenin özverili yaşamını gösterir. Eski toplumun çöküşündeki dramla fabrikada ve işte yeni bir ahlakın doğuşu, Gladkov’un</span> <span class="italic"><span class="calibre_1">Çimento</span></span><span class="calibre_1">’sundadır (1925); Şolohov,</span> <span class="italic"><span class="calibre_1">Uyandırılmış Topraklar</span></span><span class="calibre_1">’da (1936</span><span class="italic"><span class="calibre_1">), kulaklar</span></span><span class="calibre_1">’ın dramatik tasfiyesini ve toprakların kollektifleştirilmesini anlatırken,</span> <span class="italic"><span class="calibre_1">Durgun Akardı Don</span></span><span class="calibre_1">’da da, Don Kazakları çevresinde iç savaşı dile getirir; Kataev, Magnitogorsk kombinasının kuruluşunu okurlarına götürür.</span></p>

  <p class="calibre_5"><span class="calibre_1">Bütün bunlar, bilgi açlığı içindeki kitlelere kolayca anlayabilecekleri ve eski geleneklerle bağını koparmayan, ama kapalı edebiyata da karşı çıkan bir edebiyattır. Ancak bu olurken, soyut sanata ya da güç müziğe karşı da sesler yükselir: Picasso’nun ya da Matisse’in sanatındaki “biçimci” nitelik, Prokofiev’le Şostakoviç’in kimi eserleri saldırılara konu olur; 1928’den sonra da, Devrim’in ilk yıllarında onca revaçtaki modern mimarlığın formülleri terk edilerek, ağır ve oldukça şatafatlı, ama tatsız tuzsuz yeni klasik bir biçeme dönülür.</span></p>

  <p class="calibre_5"><span class="calibre_1">Ancak,</span> <span class="bold"><span class="calibre_1">müzik</span></span><span class="calibre_1">te ve</span> <span class="bold"><span class="calibre_1">sinema</span></span><span class="calibre_1">dadır ki, yeni sanat, Sergey Prokofiev, Dimitri Şostakoviç, Aram Haçaduryan ve Dimitri Kabalevski ile şaheserlerini koyar ortaya.</span></p>

  <p class="calibre_5"><span class="calibre_1">Lenin, “Bütün sanatlar içinde bizim için en önemlisi sinemadır” diye yazmıştı; sinemayı önde gelen halk kültür sanatı yapmak için, teknisyenlerle öncü sanatçılar seferber olurlar. Önce canlıya dönük olmayan ne ki var atılır:</span> <span class="italic"><span class="calibre_1">Kino Glaz</span></span> <span class="calibre_1">(Göz sinema) Okulu, sahneyi hazırlamayı reddeder ve doğaçtan yaşamı, “insanı, sosyal ortamı ve yaşamın içinde yakalama”yı ister. Bu kuram, montajın önemine dikkatleri çekerek, bütün sinemacılar üzerinde büyük etki yapar ve “belgesel”e alabildiğine atılım getirir. Bu sessiz sinema dönemine damgasını vuran dört büyük yaratıcı vardır. Ayzenştayn,</span> <span class="italic"><span class="calibre_1">Potemkin Zırhlısı</span></span> <span class="calibre_1">ile Sovyet sinemasının ilk şaheserini ortaya koyar; Pudovkin Gorki’nin romanından uyarladığı</span> <span class="italic"><span class="calibre_1">Ana</span></span><span class="calibre_1">’nın yanı sıra,</span> <span class="italic"><span class="calibre_1">Saint-Petersburg’un Sonu</span></span> <span class="calibre_1">ile</span> <span class="italic"><span class="calibre_1">Asya Üstünde Fırtına</span></span><span class="calibre_1">’yı çevirir ki, kahramanlarının, “ait oldukları sınıfın yüklediği ödevlerin bilincine ağır ağır vardıkları” sosyal filmlerdir bunlar; Dovjenko</span> <span class="italic"><span class="calibre_1">Toprak</span></span><span class="calibre_1">’ı ve Vertov, sesli sinemanın başlarında şaheseri olan</span> <span class="italic"><span class="calibre_1">Lenin’in Üç Şarkısı</span></span><span class="calibre_1">’nı yaratır. Sovyet sinemasının bütün öteki sanatlara egemen olduğu bu ilk döneminden sonra, sesli sinemanın ilk yılları oldukça donuk geçer; sonra bir an gelir, Vassiliev’ler, 1934’te, iç savaşın filmi olan</span> <span class="italic"><span class="calibre_1">Çapaiev</span></span><span class="calibre_1">’i çevirerek parlak bir dönem açar; Petrov’un</span> <span class="italic"><span class="calibre_1">Büyük Petro</span></span><span class="calibre_1">’su ile Ayzenştayn’ın</span> <span class="italic"><span class="calibre_1">Alexandre Newski</span></span><span class="calibre_1">’si, gibi tarihsel filmler de bu dönemin ünlü ürünleridirler.</span></p>

  <p class="calibre_7"><span class="italic"><span class="calibre_1">Adalet</span></span></p>

  <p class="calibre_5"><span class="calibre_1">Eğitimdeki ilkeler adliye örgütünde de egemendir; söz konusu örgüt, gerçeklik duygusu kadar insansal açıdan da, öteki ülkelerdekinden çok daha yüksek düzeydedir.</span></p>

  <p class="calibre_5"><span class="calibre_1">Sovyet mahkemelerinde otuz yıldan beri verilmiş kararlar üzerinde Harold J. Berman’ın yaptığı inceleme, Sovyet yasasının temelde pederşahi ve koruyucu niteliğini ortaya koyuyor. Amerikalı olan bu yazara göre, Sovyet suç yargılamasının atmosferi, Amerika’da çocuk mahkemelerinde ve aile uzlaştırma mahkemelerindeki atmosferi hatırlatır. Yasa suça, içinde oluştuğu</span> <span class="bold"><span class="calibre_1">ekonomik ortamın bir ürünü</span></span> <span class="calibre_1">olarak bakar; böylece suçlu, kurbanına olduğu kadar toplumun düşman değildir ve hapishane de bir cezalandırma değil,</span> <span class="bold"><span class="calibre_1">yeniden eğitme</span></span> <span class="calibre_1">yeri olmalıdır. Gerçekte Sovyet hukukçularına özgü olmayan ve Birleşik Devletler’de yargıç Brandeis’in de bayraktarlığını yaptığı bu düşünceler, ceza ve infaz rejiminde yürürlüğe konuldu. Aslında söz konusu olan, mahkûmları yeniden eğitmek, Gorki’nin deyimiyle “onların doğalarını değiştirmek, bireylerde bir sosyal değer olarak kendini belli eden nitelikleri bulup geliştirmek”tir. Bu yeniden eğitim ise; mahkûmların sosyal olarak yararlı çalışmalara, özellikle de kitle halinde üretim çalışmalarına etkin katılımıyla gerçekleşir; söz konusu çalışmalar, bir yandan onlarda çalışmanın örgütlenişindeki sosyalist yöntemler hakkındaki anlayışı geliştirirken, öte yandan onlara bir meslek kazandırarak, hapishaneden çıktıktan sonra toplumda yararlı bir yer tutmalarını sağlar.</span></p>

  <p class="calibre_5"><span class="calibre_1">_ Sovyet Ceza Yasası, “</span><span class="bold"><span class="calibre_1">düzeltici çalışma</span></span><span class="calibre_1">”nın -bu deyim, 1933’te zorla çalıştırma deyiminin yerine geçmiştir- üç biçiminden söz eder: Özgürlükten yoksun kılmadan çalışma, ikamete bağlayarak çalışma, çalışma kolonilerinde özgürlükten yoksun kılarak çalışmadır bunlar da. Birinci ceza, bir yıldan az mahkûmiyetlere uygulanır ve genel olarak çalışma yerinde ya da konutun sınırlı bir bölümünde yerine getirilir. Bir yıldan üç yıla değin mahkûmiyetlerde, ceza “her zamanki tutukevleri”nde ya da çalışma-kolonilerinde çekilir; üç yılın üstündeki mahkûmiyetlerde, ceza, Sovyetler Birliği’nin ücra bir bölgesinde kurulu bir uslandırıcı çalışma kampında yerine getirilir; son olarak, “düzeltici çalışma ile ikamete bağlanma”, mahkûmu, daha önceki ortamından soyutlamak içindir. Mahkûmlar, işçiler gibi aynı ücreti alır ve onların çalışma koşullarına tabidirler.</span></p>

  <p class="calibre_"><span class="calibre_1">LİBERAL DEMOKRASİ VE SOVYET DEMOKRASİSİ</span></p>

  <p class="calibre_5"><span class="calibre_1">Dünyanın iki kampa bölünmesi görüşleri de öylesine böldü ki, pek az insan, Sovyet rejimi ve kurumları karşısında yansız kaldı, kalabildi. Kalem kavgaları, bu konuda edinilebilecek bilgilerin yanı sıra, yapılabilecek yorumları da kararttı. Bununla beraber, iktisatçıların, hukukçuların, farklı eğilimlerdeki siyaset bilimcilerin çalışmaları, konunun özelliklerini ortaya koydular.</span></p>

  <p class="calibre_5"><span class="calibre_1">Eleştirilerin başında “özgürlük” kavramı geliyordu.</span></p>

  <p class="calibre_7"><span class="italic"><span class="calibre_1">Özgürlük ve Sovyet rejimi,</span></span></p>

  <p class="calibre_5"><span class="calibre_1">Sovyet rejimine yöneltilen eleştiri şuydu: Devletle karışıp gitmiş, onun bütün anahtarlarını elinde tutan ve genel politikasını eleştirmek de imkânsız olan; seçimlerde adayları tek başına sunan, bütün açıklama ve propaganda araçlarını tekeline almış bir kişinin sultasındaki tek partisiyle, seçilen meclislerin de sıradan bir kayıt dairesine dönüştüğü Sovyet rejimi, görünüşte, sadece biçimsel bir özgürlük bırakmaktadır yurttaşlarına ve böylece demokrasi olarak bir aldatmacadır.</span></p>

  <p class="calibre_5"><span class="calibre_1">Ama yok edilen sadece fikri ve manevi özgürlük değildir; maddi yaşam da, mutlak iktidara sahip, tek malik, tek üretici ve tüketim mallarını tek dağıtıcı Sovyet devleti yüzünden sorun olup çıkmıştır. Gerçekten, üretim araçlarının sosyalleştirilmesi devletin gücünü alabildiğine artırmış ve ekonominin planlanması, devleti, tüm yurttaşların yaşamının mutlak hükümranı haline getirmiştir. Hatta, bir “serbest kesim”in bulunduğu, kollektif çiftliklerin ekip biçtikleri toprağı “ebedi yararlanma” kaydıyla aldıkları tarım alanında bile, devlet, dolaylı olarak köylüler üzerinde kesin bir etkileme aracına sahiptir; çünkü traktörler ve geriye kalan zorunlu mekanik aletler onun mülkiyetindedir ve onları kullanmanın koşullarını kolhozlara dayanıp o belirlemektedir. Böylece, ekmeği kazanma başkasına bağlıdır.</span></p>

  <p class="calibre_5"><span class="calibre_1">Dahası var: Polisin büyük önemi, gücü ve eylem yöntemleri; her muhalife bir “halk düşmanı” olarak bakılması, faşist ülkelerde görülür türden gerçek bir teröre yol açmakta ve Sovyet rejimini totaliter rejimler arasına sokmaktadır; yurttaş özgür değildir, saygınlığı her an çiğnenebilir, çünkü o, bireyi hiçbir insanlık kaygısı duymadan feda edebilen bir iktidarın ellerinde sıradan bir araç rolüne indirgenmiştir; zorunlu olarak görülen geleneksel özgürlüklerden hiçbirine sahip değildir o, özellikle toplanma, dernek kurma, basın ve söz söyleme, vb. özgürlükleri yoktur.</span></p>

  <p class="calibre_5"><span class="calibre_1">Ama, buradan kalkıp Sovyet rejimini faşist rejimlerle. gerçekten bir mi tutacağız?</span></p>

  <p class="calibre_7"><span class="italic"><span class="calibre_1">Sovyet rejimi ve faşizm</span></span></p>

  <p class="calibre_5"><span class="calibre_1">Sovyet rejimini faşist rejimlerle aynı şeymiş gibi görme, siyaset biliminin çoğu kuramcılarınca eleştirildi.</span></p>

  <p class="calibre_5"><span class="calibre_1">Önce, Maurice Duverger’nin gösterdiği gibi, onlara esin veren</span> <span class="bold"><span class="calibre_1">felsefe</span></span> <span class="calibre_1">temelden farklıdır. Marksizm, Aydınlanma felsefesine ve ilerleme inancına bağlı akılcı ve bilimsel bir öğreti olarak sunar kendini; ne iyi ne de kötü doğan insanın, yoldan çıkana ve baskıcı kapitalist sistemin kayboluşu ile düzelebileceğini ve sosyalizmin kuruluşuyla da, yazının bugünkünden daha iyi olacağını söyler. Felsefesi tutarlı olup. “Evren üstüne bütünlüğüne ve düzenli bir açıklama” getirir ve iyimserdir söylediklerinde. Oysa faşist öğreti kötümserdir; altın çağ arkamızda kalmıştır, doğaca kötü insan kıskıvrak bağlanmalı ve şeflerce yönetilmelidir, yetersiz kalabalığa düşen tek ödev de, kendi dışında alınmış kararlara uymaktır sadece. Böylece, içgüdüsel ve akıldışı özlemlere çağrıda bulunan, aslında da aristokrattık olan faşist öğretilerin karşısında, komünist rejim ilkece ve amaçlarında akılcı ve eşitçidir.</span></p>

  <p class="calibre_5"><span class="bold"><span class="calibre_1">Tek partinin yapısı</span></span> <span class="calibre_1">bakımından da farklılıklar vardır: İktidara geçmeden önce, faşist partiler, halk sınıflarına seslenirler ve işçi ve köylü kitlelerini bir araya getirmeyi alabildiğine başarsalar da, iktidara sahip oldukları andan başlayarak, politikaları kesinlikle tutuculaşır ve gitgide orta sınıflara ve zenginlere dayanırlar. Parti içinde de, kadroların seçimi, komünist partide kural olarak resmî iken, faşist partilerde kadrolar en üst otoritece belirlenir. Partide hücrelerin rolü, Sovyetler Birliği’nde devletin yanı sıra ve devletin içinde önemini artırsa da ve yoğun bir tartışmayı barındırsa da, Almanya’da ve İtalya’da faşist birimlerde ve S.A.’larda örgütlenen kitleler, sonra etkilerinin hızla zayıfladığını gördüler.</span></p>

  <p class="calibre_5"><span class="calibre_1">Son olarak,</span> <span class="bold"><span class="calibre_1">partiye üyelik</span></span> <span class="calibre_1">bakımından pek büyük fark vardır: Faşist partilerde, gençlik dışında, yeni katılımlara karşı bir güvensizlik duyulur; öyle olduğu için de, İtalya’da 1925’te Almanya’da 1933’ten başlayarak, yeni bir katılıma kapıları kapamışlardır. Oysa, Sovyet Komünist Partisi’nde, yurttaşlara güven vardır; parti, sadece</span> <span class="italic"><span class="calibre_1">komsomol</span></span><span class="calibre_1">’lara değil, sunulma ve staj gibi kimi koşulları yerine getiren her yurttaşa her zaman açık olmuştur ve söz konusu koşullar da sürekli, özellikle 1939’da genişletilmiştir. Böylece, faşist partiler, ulustan soyutlanmışlardır ve ayrıcalıklı bir kast oluştururlar; oysa Komünist Parti, seçkinlerinin çevresini gitgide genişletmiştir.</span></p>

  <p class="calibre_5"><span class="calibre_1">Niçin öyle?</span></p>

  <p class="calibre_5"><span class="calibre_1">Çünkü, her iki rejimde,</span> <span class="bold"><span class="calibre_1">partinin rolü</span></span> <span class="calibre_1">birbirine zıt biçimde anlaşılır: Faşist ülkelerde, rejimi iktidara getiren, tehdit edici proletaryaya karşı orta sınıfların ve burjuvazinin tepkisidir; kimi zaman “sürekli devrim” den söz edilse de, partinin görevi alabildiğine tutucu olmuştur; söz konusu olan, tozunu alarak işi sürdürmek ve yürürlükteki iktisadî ve sosyal yapıyı sağlamlaştırmaktır; parti, büyük çıkarlarla orduyu hesapta tutmalıdır. Proleter öğelerle, bir “ikinci devrim”in yandaşlarını partiden uzaklaştırma ve kıyıma uğratmanın altında, bu gerici gelişme yatmaktadır. Sovyet Birliği’nde ise, tersine, partinin görevi, toplumun ve ekonominin değişimine yardımcı olmak, hareketsizliği ve durağanlığı önlemektir; bunu da, enerjileri uyararak, devinimsizliğe ya da kayıtsızlığa karşı çıkarak, reformların ve özverilerin zorunluluğunu açıklayarak yapar. Böylece, Sovyet. Anayasası, Komünist Parti’ye pek az yer verse de, rolü gitgide büyümüş ve üyelerinin sayısı durmadan artmıştır.</span></p>

  <p class="calibre_5"><span class="calibre_1">Her iki rejim arasındaki farklılık,</span> <span class="bold"><span class="calibre_1">dış politikalarının niteliği</span></span><span class="calibre_1">ni de açıklıyor. İçerde bir değişikliği reddeden faşizm, ulusal güçleri dışarda fetihlere yönlendiriyor ve rejimi, tahrik ve zorlamalara dayanan bir kendini saydırma politikasıyla sürdürüyor; oysa, Sovyet rejimi, bütün kaynaklarını ve güçlerini toplumu ve ekonomiyi değiştirmede kullanıyor ve bunları gerçekleştirmek için barışa ihtiyacı olduğundan barışçıdır. Son olarak, Sovyet diktatörlüğü, çürümüş demokrasinin yerine “bin yıllığına” geçtiğini söyleyip kendini kalıcı bir siyasal sistem olarak hiçbir zaman sunmadı; bu diktatörlük, bir amaç değil bir araçtır, geçici olduğunu söyler; iç ve dış tehlikeler ortadan kalktığında ve “komünizmin ilk aşaması” olan bugünkü sosyalizm aşaması sona erip de “son aşama”ya girildiğinde, devletle beraber o da son bulacaktır.</span></p>

  <p class="calibre_5"><span class="calibre_1">Sovyet rejimi, faşizmden farklı da, bir “gerçek demokrasi örneği” mi? Ya da “temel alanların dışında”, özgürlüğün bulunduğu bir diktatörlük mü?</span></p>

  <p class="calibre_5"><span class="calibre_1">Bu da tartışıldı eni konu.</span></p>

  <p class="calibre_7"><span class="italic"><span class="calibre_1">Sovyet demokrasisi</span></span></p>

  <p class="calibre_5"><span class="calibre_1">Ünlü hukukçu Georges Vedel, Sovyet rejiminin hasımlarıyla yandaşlarının kanıtlarını pek ciddi bir çözümlemeden geçirdikten sonra, şöyle der: “Ölçütü demokrasi kavramında aramak boşunadır. Her iki tez de, demokrasi açısından bir gerçeklik taşıyor. Her ikisi de, demokratik özleme asıl anlamını veren özgürlüğe doğru atılımdan güçlerini alıyorlar”. Ve ekler: “Söz konusu tezlerin birbirine zıtlığı, bağlı oldukları dünya görüşlerinin zıtlığı yüzündendir”.</span></p>

  <p class="calibre_5"><span class="calibre_1">Demokrasi kelimesine Sovyet sisteminde verilen anlamı, 1936 Anayasası’nı yorumlarken, Stalin açıklığa kavuşturur: “Nedir demokrasi? Birbirine zıt sınıfların bulunduğu kapitalist ülkelerde demokrasi, kısacası güçlüler, varlıklı bir azınlık için demokrasidir. Sovyet Birliği’nde demokrasi ise, tersine, çalışanlar için bir demokrasi, yani herkes için bir demokrasidir”.</span></p>

  <p class="calibre_5"><span class="calibre_1">Bir Sovyet hukukçusunun söyledikleri de şunlar: “İnsanın insanı sömürmesine son verildiği; yalnız siyasal değil ekonomik eşitliğin de bütün yurttaşlar için gerçekten varolduğu; demokratik özgürlüklerin yalnız resmen ilan edilmekle kalmayıp, değil, sosyal yaşamın maddi koşullarınca fiilen de sağlandığı; halkların eşitliğinin boş bir kelime olmadığı ve dostluklarının ise sarsılmaz olduğu bir ülkede, hiç tartışmasız, demokrasi yolunda pek ilerilere varılmıştır. Demokrasi, bir yönetim ilkesi olmadan önce, siyasal rejimin gerçekliğini belirleyen bir iktisadî-sosyal yapıdır ve siyasal demokrasi olsa olsa sınıfların olmadığı bir toplumda somutlaşabilir ve sadece böyle bir toplum bireyin gelişmesinin koşullarını yaratır”.</span></p>

  <p class="calibre_5"><span class="calibre_1">Bu metinler de pek güzel açıklıyor ki, Sovyetler Birliği’nde, “özgürlüğün nesnel koşulları” vurgulanmaktadır.</span></p>

  <p class="calibre2" style="margin:0pt; border:0pt; height:1em"></p>

  <blockquote class="calibre_8">
    <span class="italic"><span class="calibre_1">Konunun belki en güzel açıklanışı, Wendell Wilkie’nin,</span></span> <span class="calibre_1">Tek Bir Dünya</span> <span class="italic"><span class="calibre_1">adlı eserinde bize naklettiği bir işçinin söylediklerindedir. F.D. Roosevelt’ın Başkanlık seçimlerinde hasmı olan yazar, 1941’de Sovyetler Birliği’ne yaptığı bir yolculukta, bir fabrikayı ziyaretinde bir servis şefiyle konuşurken, onun hükümetinkinden farklı görüşleri dile getirip savunamadığına göre gerçekten özgür olmadığını söyler. Aldığı yanıt şudur: “Sayın Wilkie, beni anlamıyorsunuz. Hiçbir zaman özgür olmamış olan babamdan ve dedemden çok daha fazla özgürlüğüm var benim. Onların okuma ve yazmayı öğrenmelerine müsaade edilmedi. Toprağa bağlı köle idiler onlar. Hastalandıklarında kendilerine bakacak hastane yoktu. Atalarımdan uzanıp gelen kuşaklar içinde, okuyup yetişme, kendini geliştirme, bir yerlere varabilme olanağına sahip olabilen ilk insan benim. İşte benim özgürlüğüm! Kuşkusuz bunu bir özgürlük olarak görmeyeceksiniz. Ancak unutmamalısınız ki, sistemimizin başlarındayız. Bir gün bizim de siyasal özgürlüğümüz olacak”.</span></span>
  </blockquote>

  <p class="calibre2" style="margin:0pt; border:0pt; height:1em"></p>

  <p class="calibre_5"><span class="calibre_1">Bütün bunlardan çıkan şu: Sovyetler için “özgürlük”, iktisadî ve sosyal bağımsızlıkta, “sömürülmekten kurtuluş”ta aslında. Böylece, liberaller ve. Sovyetler, her iki kamp insanının özgürlüğünü esas alıyorlar, ancak onu farklı biçimde anlıyorlar. Sınıfların ortadan kaldırılmasıyla, çok partililiğin hikmeti sona ermiştir, çünkü sınıfsal çıkarlardır ki siyasal farklılıkları beraberlerinde getirmektedir; bu yüzdendir ki, dernekleşme özgürlüğü siyasal parti kurmaya kadar gitmez ve sadece sosyal dernekleri göz önünde tutar; fikir özgürlüğü vardır, ancak siyasal partilerin ortaya çıkışı biçiminde anlaşılmaz; yalnız parti içindedir ki tartışma hararetlenir; sadece işletme hücrelerinde, sendikalarda, gazetelerdedir ki, yöneticilerin ya da görevlilerin eylemleri tartışmaya açılır ve bütün bunlarda, tüm demokrasilerde olduğu gibi, azınlık çoğunluğun kararına uymalıdır sonunda.</span></p>

  <p class="calibre_5"><span class="calibre_1">Öte yandan, bir alanda demokrasi vardır ki, kapitalist ülkelerde bilinmez: Kolhozlarda, fabrikalarda yönetim, işletmenin sahibinin istediği gibi davrandığı, isterse üretimi durdurup kapıları kapadığı ülkelerdekinden farklıdır; işçi, her an denetler ve etkisi de vardır bunun ve kazanç fikri bir yana atıldığı için genel yararın araştırılması daha da kolaylaşmıştır; böylece, bu tür bir işletmede grevin anlamı yoktur. Aynı ilkedir ki, eğitimde, basında, sinema ve radyoda, tüm propaganda mekanizmasını devletin eline bırakmıştır; kapitalist ülkelerde, söz konusu alanları denetleyen, ekonomide egemen özel çıkarlardır.</span></p>

  <p class="calibre_5"><span class="calibre_1">Sovyet rejimi, Harold Laski’nin dediği gibi, “diktatörlükle yönetilen bir toplum” mudur sadece? Rejimin yandaşları, diktatörlüğün bir zorunluluk olduğunu söylüyorlar. Demokrasi kuramcıları, bir diktatörlük dönemini savuşturmanın olanaksızlığını bilmez olurlar mı?</span></p>

  <p class="calibre_5"><span class="calibre_1">Ünlü hukukçu M.F. Goguel şöyle der: “Hiçbir yerde, hatta Büyük Britanya ve Birleşik Devletler’de bile, demokrasi mücadelesiz ve kimi sosyal kategorileri siyasal yaşamdan -en azından geçici olarak- uzaklaştırmadan kurulmuş değildir asla!” Buradan kalkarak denecektir ki, sendikalar özgür olsaydı ve üretim arttıkça ücretleri çoğaltma amacıyla grev mümkün olsaydı, beş yıllık planların gerçekleşmesini ve özellikle ağır sanayinin tüketim malları üzerinde öncelik kazanması, yani gelecek tehlikeye atılmış olabilirdi.</span></p>

  <p class="calibre_5"><span class="calibre_1">Konuya, Georges Vedel’in şu anlamlı sözleriyle son verelim: “Marksist demokrasi, kendisine totaliter denmesini istemeyecektir kuşkusuz; çünkü totalitarizm, insanın, özel çıkarlar ya da tutkular adına köleleştirilmesidir. Ne var ki, Marksist toplum bütüncül (</span><span class="italic"><span class="calibre_1">total</span></span><span class="calibre_1">)’dür gerçekten; şu anlamda ki, insansal olan hiçbir şey ona yabancı değildir. O, insanın ve dünyanın tam ve yaşanmış açıklanışıdır”.</span></p>

  <p class="calibre_"><span class="calibre_1">REJİMİN GÜCÜ VE MUHALEFET</span></p>

  <p class="calibre_5"><span class="calibre_1">Rejimin sağlamlaşıp yerine oturması, yurttaşların yaşam düzeyini gitgide düzeltme olanağı sağlayan yeni ekonominin bütünlüğüne başarıları ile, bütün yetkilerin tek parti ile hükümetin elinde toplaşıp -ikisinin de iç içe- her türlü hasım davranışı gözetleme ve sertlikle bastırma araçlarına sahip olmasıyla gerçekleşti; geçmişin hükmedenle edilenler arasındaki ilişkilerine eşitlik sağlayarak eski kolonyal rejimin bütün izlerini ortadan silen liberal bir halklar politikasının uygulanması da etkili oldu bunda. Ancak, sadece bunlar, başka etkenler işin içine girmeseydi, tek başlarına bir “Sovyet Ulusu” yaratmaya, giderek geleceği kurmaya yetmezdi; o başka etkenler, özellikle de eğitime olduğu kadar basına, radyoya, sinemaya da yön veren Marksist-Leninist ideoloji, halkı rejime bağlamada bir rol oynuyor, ona eskisinden daha iyi bir düzende yaşadığı ve çok daha güzel bir geleceğin kendisini beklediği bilinci götürülerek iç ve dış saldırılara karşı savunmada hazırlıklı olması fikri yaratılıyordu.</span></p>

  <p class="calibre_5"><span class="calibre_1">Rejim, en başta yeni bir insan yaratmayı kurar.</span></p>

  <p class="calibre_7"><span class="italic"><span class="calibre_1">Yeni insan</span></span></p>

  <p class="calibre_5"><span class="calibre_1">Fransız Devrimi’nde olduğu gibi Sovyet Devrimi de, toplumun temellerini genişleterek, yeteneklere yaygın ve vaktiyle hayal bile edilmeyen bir</span> <span class="bold"><span class="calibre_1">hareket alanı</span></span> <span class="calibre_1">açar; bir yüz milyonu aşkın olup o güne değin işlenmeden kalmış, üstelik ezilmiş yeni güçleri, yeni yetenekleri özgür kılar. Devrim olmasaydı birer “umutsuz sürgün” ya da “karanlık tertipçiler” haline gelecek Lenin gibi, Troçki ve daha başkaları gibi lider devrimciler yeni koşullarda üstün birer komuta ve yönlendirici olduklarını göstermiş; dahası sıradan teğmenler, askerler, işçiler Kızıl Ordu’nun genç generalleri olup çıkmışlardır. Ama çok daha önemlisi şudur: Her yanda sayısız insan, yaratıcı birer yetenek olduklarını göz önüne koymuşlardır ki, eski koşullarda akla bile gelmezdi bu.</span></p>

  <p class="calibre_5"><span class="calibre_1">Geçmişin mujikinden pek farklı olan</span> <span class="bold"><span class="calibre_1">yeni Sovyet insanı</span></span><span class="calibre_1">, iç savaş ve yabancı müdahalesi yıllarındaki mücadelelerin yanı sıra, yeniden kuruluş ve beş yıllık planların gerçekleşme çabaları boyunca su yüzüne çıktı. Okulun,</span> <span class="italic"><span class="calibre_1">komsomol</span></span><span class="calibre_1">’ların, Kızıl Ordu’nun, basın kadar sinemayla radyonun ya da edebiyatın verdiği eğitim, yeni sosyal ve mesleki kadroların etkisine ek olarak, o insanda şu duyguyu geliştirmeye çabaladılar: Yeni bir toplum, ancak halkın bütün zinde güçlerinin birliğiyle kurulabilir ve insanın kişisel huzuru sosyal gönence bağlıdır, dahası insan, yalnız toplum içindedir ki, yeteneklerini sere serpe ortaya koyabilir.</span></p>

  <p class="calibre_5"><span class="calibre_1">1936 yılından başlayarak, Sovyet halkının çoğunluğu, kapitalist rejimi hiç görmemiş ya da onunla ilgili uzak bir anıya sahip insanlardan oluşur. Bu çoğunluk, Devrim’in yarattığı coşku havası içinde büyür ve şuna inanır: Yeni yaşam, gitgide güzel, gitgide zengin ve doyurucu olacaktır; gelecekle ilgili, hele hele aşırı üretimden kaynaklanan hiçbir korkusu yoktur, gelecek mutlaka daha iyi olacaktır. Bu Sovyet ahlakının yol açtığı derin etki, Alman faşizmine karşı savaşta ve onu izleyen yeniden kuruluş yıllarında kendini belli edecektir.</span></p>

  <p class="calibre_7"><span class="italic"><span class="calibre_1">Kızıl Ordu</span></span></p>

  <p class="calibre_5"><span class="calibre_1">İç savaş ve yabancı müdahalesine göğüs gerebilmek için, yeni rejim, kurulu düzene bağlı ve güçlü bir ordu kurdu. Bunu yaparken, vaktiyle Fransız Devrimi’nin karşılaştığı aynı güçlükleri yenmek zorunda kaldı.</span></p>

  <p class="calibre_5"><span class="calibre_1">Gerçekten, 1917 Ekim’inde, tam bir dağılış içindeki eski ordunun yerine, gönüllü katılım yoluyla sosyalist bir ordu kurulmuştu: “Örgütlü emekçi sınıflardan gelen, sınıf bilinciyle dolu, işçilerin ve köylülerin Kızıl Ordusu idi bu”. Ne var ki sonuç, hem gönüllü sayısı (1918 Mayıs’ında 300.000 kadar) hem de disiplin bakımından hayal kırıcı oldu. Öyle olunca da, 1918 Mart’ından başlayarak, Trotski, cesur reformlara girişti: Merkezî bir askerî otorite kuruldu; Beyaz Ordu’nun tehdit ettiği Batı bölgesinde 21 ile 25 yaş arasında gençlerden beş sınıf zorunlu hizmete tabi tutuldu; 1918 yazından başlayarak subayların seçilmesine son verildi ve askerden kaçma ile itaatsızlıklara ağır cezalar kondu. Kızıl Ordu’nun -gerçekten güveneceği- kendi kadrolarını yetiştireceği güne değin eski Çar ordusunun şeflerinden yararlanmak için büyük çaba harcandı. Böylece oluşturulan subayların bağlılıkları konusunda hiçbir hayale yer vermemek amacıyla, çeşitli birliklerde, ihanetleri ve sabotajları önlemenin yanı sıra, acemilerin siyasal eğitimini sağlamak için,</span> <span class="bold"><span class="calibre_1">rejimi temsil eden komiserlikler</span></span> <span class="calibre_1">kuruldu; askerî harekâtın yürütülmesi komutanlığa bırakıldı; ne var ki emirler ve raporlar komiserin imzasını taşımak zorundaydı. Eski ordunun -subaylığa yükselmiş- astsubaylarına da (215.000) çağrıda bulunuldu; talim merkezleri -birkaç ay içinde- geleceğin subaylarını yetiştirdi ki, hepsi de</span> <span class="bold"><span class="calibre_1">işçi ve köylü kökenli</span></span> <span class="calibre_1">idiler. Böylece oluşturulan kadrolar içinde komünistlerin sayısı, 1919’da yüzde 54 iken 1921’de yüzde 65’e yükseldi. Birliklere, özellikle de çarpışan birliklere. komünistlerden önemli sayıda katılımlar oldu. Komiserler ve partiden gelen kadrolarla beraber, Trotski’nin deyişiyle, “işçi sınıfının davası uğruna nasıl ölebileceğini bilen ve başkalarına da öğretenler” işte bunlar oldular. 1921 ilkbaharında, Bolşevikler, karşı-devrimci Beyaz Ordu birliklerini yerle bir edip de işgalci güçleri çekilmek zorunda bıraktıklarında, deneyimli askerî şeflerden oluşan</span> <span class="bold"><span class="calibre_1">yeni bir kuşak</span></span> <span class="calibre_1">artık doğmuştu; bir bölümü eski subaylardan idiyseler (Şaposnikof, Kamenev, Tuhaçevski), bir bölümü de astsubay (Voroşilov, Timoçenko, Bluşer, Budienny, Ejerov) ya da sivildi (Frunze).</span></p>

  <p class="calibre_5"><span class="calibre_1">İç savaş boyunca sivrilen köylü ve işçi kökenli subaylar askerî akademilere alındılar ve oralarda edindikleri bilgilerle yüksek rütbelere eriştiler. 1930’da, eski ordudan birkaç yüz subay vardır hizmette (1918’in yüzde 78’ine karşılık yüzde 10); 1931’de subayların yüzde 51’i Komünist Parti üyesidir; 1934’te bu oran yüzde 68,3’tür. Bu artış, orduda komuta düzeyinde de görülür. Yüksek rütbelerde güvenilir insanların çoğalışı ise, komiserlerin rolünü azaltır ve birliklerin siyasal ve manevi eğitimiyle sınırlar bu rolü. Ne var ki, 1937’de üst kadrolarda temizliğe gidilmesinin arkasından, komiserlerin otoritesi yeniden genişleyecek ve partiye sadık ve modern tekniklere de aşina orta kadrolar da hızla yükselip boşalmış önemli mevkileri gelip dolduracaklardır.</span></p>

  <p class="calibre_7"><span class="italic"><span class="calibre_1">Polis ve siyasal adalet</span></span></p>

  <p class="calibre_5"><span class="calibre_1">Sovyet yönetimi, dışardan olduğu kadar içerden de tehdit edilen devrimci bir yönetim olarak, diktatörlüğe başvurmadan ayakta kalamaz ve hasımlarını yenemez; ve söz konusu diktatörlük de, bütün çevreleri ve bütün ülkeyi gözetleyen</span> <span class="bold"><span class="calibre_1">etkin bir polis örgütüyle</span></span> <span class="calibre_1">istediği gibi hareket edebilir. Stalin, 1927’de, bir yabancı işçiler delegasyonuna bu duramu şöyle açıklar: “Biz, kapitalist devletlerle çevrelenmiş bir ülkeyiz. Devrimimizi iç düşmanları, bütün, ülkelerin kapitalist ajanlarıdır... onlarla mücadele ederken tüm ülkelerin gerici öğeleriyle mücadele ediyoruz; kapitalist kuşatma olduğu sürece, şaşırtmacacılar, oyalamacılar, casuslar, teröristler, Sovyetler Birliği’nin sınırları dışından yabancı devletlerin casusluk servislerince yollanan bütün bunlar olacaktır... Hayır yoldaşlar, Parisli Komüncüleri vaktiyle yaptıkları yanlışları biz de yapmamalıyız. G.P.U., devrime gereklidir ve proletaryanın düşmanlarına dehşet salmak için varlığını sürdürecektir”.</span></p>

  <p class="calibre_5"><span class="calibre_1">1922’de, iç savaşın sona ermesinin arkasından kurulan Devlet siyasal polisi (G.P.U., sonra O.G.P.U:, daha sonra da 1934’te N.K.V.D., yani İçişleri Halk Komiserliği), Yeni Ekonomi Politikası süresince, eski rejimin yandaşlarına, eski yönetici sınıfların temsilcilerine, bu arada Menşevikler, anarşistler gibi “siyasal” suçlulara karşı mücadelesini sürdürdü. Beş yıllık planlar yürürlüğe konunca,</span> <span class="italic"><span class="calibre_1">nepmen</span></span><span class="calibre_1">’lerle</span> <span class="italic"><span class="calibre_1">kulak</span></span><span class="calibre_1">’lar ve sanayileşmeyi engelleyenle üretimi “baltalama” kuşkusu altındaki herkesle uğraştı: Nitekim, 1930 sonbaharında besin sanayisinden 48 uzman yargılandı; aynı yılın Aralık’ında Moskovalı kimi mühendisler cezaya çarptırıldılarsa da ertesi yıl bağışlandılar. 1935 başlarına kadar sert önlemler, bu arada ölüm cezaları ve kutup yöresiyle Sibirya kamplarına sürgünler, esas olarak karşı devrimcileri,</span> <span class="italic"><span class="calibre_1">nepmen</span></span><span class="calibre_1">’lerle</span> <span class="italic"><span class="calibre_1">kulak</span></span><span class="calibre_1">’ları çarpmıştı. Partili muhalifler, Batı’lı hapishanelerde “siyasal” suçlulara uygulanan yumuşak bir rejimden yararlanıyorlardı; ne var ki, bu kayırma, Stalin’in güvensizliğini son haddine vardırmışa benzeyen Kirov’un öldürülmesinden sonra kaybolur.</span></p>

  <p class="calibre_7"><span class="italic"><span class="calibre_1">Muhalefet</span></span></p>

  <p class="calibre_5"><span class="calibre_1">Sovyet rejimi, kapitalizmin 1917’den beri yeni</span> <span class="bold"><span class="calibre_1">sosyalist devleti yıkmaya</span></span> <span class="calibre_1">kararlı olduğuna inanır; önce bir dış müdahale, sonra dışarıya göçenlere ve yaptıklarına yabancı devletlerin kol kanat germeleri, dış basının ve sivil ya da asker yığınla yabancı kişilerin tehditleri, bu korkuyu doğurur; bütün bunlar, rejimi, her muhalefet gösterisini bir komplo ya da “sabotaj”, bir yabancı müdahalesinin belirtisi olarak görmeye iter. Her muhalife, dışarının bir suç ortağı ve aleti diye bakılır. Sovyetler Birliği’ndeki mücadelelerin korkunçluğunun ve bastırma hareketlerindeki acımasızlığının kaynağında bu var.</span></p>

  <p class="calibre_5"><span class="calibre_1">Eski yönetici sınıfların büyük bölümünün yokoluşu muhalefeti susturmamıştı. Onların Sovyetlerde kalmış bir bölümü, Yeni Ekonomi Politikası yıllarında yeniden ortaya çıktı ise de,</span> <span class="italic"><span class="calibre_1">nepmen</span></span><span class="calibre_1">’lerle beraber susturulmaları güç olmadı. Kollektifleştirmenin başlarında</span> <span class="italic"><span class="calibre_1">kulak</span></span><span class="calibre_1">’ların muhalefeti ve köylerin direnişi çok daha ciddi oldu. Söz konusu muhalefet içinde silahlı ayaklanmalar, tutuklama ve sürgünlerle kolayca giderildi; ancak, Şolohof’un</span> <span class="italic"><span class="calibre_1">Uyandırılmış Topraklar</span></span><span class="calibre_1">’ında anlattığı gibi, kolhozların kuruluşuna açık ya da gizli direniş de görüldü; ekili tarlaların azaltılması ve özellikle hayvanların kitle halinde öldürülmesi de bir muhalefet örneğiydi, bu sonuncu halde, 1929’dan 1933’e değin, atların belki yarıya yakını, 30 milyon iribaş hayvan, 100 milyon koyun yok edildi ki, 1929’un rakamlarına ulaşabilmek için on yıl gerekti.</span></p>

  <p class="calibre_5"><span class="calibre_1">Rejim için pek tehlikeli bir başka muhalefet, Yeni Ekonomi Politikası’nın en güç anında, Lenin’in hastalığından da yararlanıp</span> <span class="bold"><span class="calibre_1">partinin içinde oluşanı</span></span><span class="calibre_1">ydı. 1917’denberi Trotski’yi sık sık Lenin’in karşısına çıkaran uyuşmazlık; Trotski, Yeni Ekonomi Politikası’na kapitalistlere teslim olma diye saldırınca, arkasından -Lenin’in ölümünden sonra da- Sovyetler Birliğinin politikasının yönüne ilişkin kökten zıt iki tez iyiden iyiye çatışınca, daha büyük boyutlara büründü; bu iki tezden biri Trotski’nindi ve “sürekli devrim”i savunuyordu, ötekisi de Stalin’indi ve “tek bir ülkede sosyalist devrim”den yanaydı. Stalin, Trotski, Zinoviev ve Kamenev’den oluşan “üçlü”ye karşı, beş yıl boyunca mücadele etti; iki hizip, çeşitli parti örgütlerinde, basında, kongrelerde çatıştı durdu ve Stalin tek bir ülkede sosyalizmi gerçekleştirmeye karar verdiği gün de tartışma anlamını kaybetti ve sonuç olarak Yeni Ekonomi Politikası terk edilerek, köylerin kollektifleştirilmesi ve beş yıllık planlarla sanayileşmeye girişildi. Trotski Alma Ata’ya sürgün edildi, 1929 Ocak’ında da Sovyetler Birliğinden çıkarıldı. 1930’da, köylerin kolektifleştirilmesine karşı olan Buharin’in sağ muhalefeti tasfiye edildi. Artık, muhalefet diye, sabotaj eylemleri, eski rejimin gidişine esef edip dışarıya göçenlerle de ilişkilerini sürdüren teknisyenlerin hareketsizliği kalıyordu.</span></p>

  <p class="calibre_5"><span class="calibre_1">Onlara</span> <span class="bold"><span class="calibre_1">dinsel ve ulusal</span></span> <span class="calibre_1">muhalefet eklenir.</span></p>

  <p class="calibre2" style="margin:0pt; border:0pt; height:1em"></p>

  <blockquote class="calibre_8">
    <span class="italic"><span class="calibre_1">Gerçekten, çoğu kez birbirine bağlı iki alanda, yeni rejim, pek sert bir muhalefetle karşılaştı: din ile milliyetler alanı idi bunlar. Despotluğun bağlaşığı olan Ortodoks Kilise, Devrim’le birçok ayrıcalığını yitirmişti; kendine bir patrik seçme hakkını elde ettiyse de, mülkleri elinden alındı ve siyasal rolü de, resmen tanrıtanımazlığı savunan bir yönetimin tehdidi altındaydı. Patrik Tikhon, yeni rejime karşı azgın bir mücadele yürütür, komünist şefleri aforoz edip politikalarına şiddetle karşı durur. Rejimin buna yanıtı ise şudur: Kilise ile devlet mutlak olarak birbirinden ayrılır; kimi önlemler, Kilise’yi gitgide soyutlar ve siyasal yaşamın dışına atar. Bu önlemler arasında şunları hatırlatmalı: Rahiplerin medeni halle ilgili hakları ellerinden alınır; 1921’de, özel eğitim dışında, gençliğe seslenen din eğitimi yasaklanır; okullarda ve ders kitaplarında dine karşı eğitime, başlanır; her türlü dinsel edebiyata son verilir, Kilise eğitim merkezleri kapatılır, ayin eşyasına el konulur... Kala kala sadece ayinler kalır; papazlar, çoğu kez eğitim yasağını çiğnediler diye koğuşturulup tutuklanır. 1925’te, “Militan Tanrısızlar Derneği” kurulur ki, amacı, dine karşı nefreti yaymak, Kilise hiyerarşisinin otoritesini yıkmaktır; din karşıtı müzeler, basın, afişler, dinsel karanlıkçılığa ve boş inançlara saldırır ve materyalist öğretiyi yayarlar. Fransız Devrimi’nde olduğu gibi, ruhbanın bir bölümü, karşı devrimci bütün güçlerle ilişkisini keser ve “Yaşayan Kilise”yi kurar, din kurultayı toplama izni ona verilir ve o da üç kurultay toplar; sonunda, Metropolit Sergius, müminlere, devlete bağlılık öğütler ve ülke ile hükümet için dua edilmesini ister. Bu uzlaşma, Kilise’ye, Anayasa’nın ilan ettiği vicdan özgürlüğü rejimi içinde, özel bir kurum olarak yaşama olanağı sağlar. Din karşıtı propaganda sürer, ancak karşı-devrim tehlikesi hafifleyip yeni inanan kuşaklar rejime bağlılıklarını ortaya koydukça, sertliği azalır; 1936 Anayasası, ruhbana medeni hakları geri verir. 1941 yılıyla ilgili bir istatistik şunu göstermektedir: Her eğilimden 30.000 dinsel dernek vardır; 8.338. izinli ayin yerinden 4.225’i Ortodoks Kiliselerine aittir (1917’de 46.457’dir bu sayı), 8.765 Ortodoks rahip (1917’de 66.170) ve 38 manastır (1917’de 1.026) bulunmaktadır.</span></span>
  </blockquote>

  <blockquote class="calibre_8">
    <span class="italic"><span class="calibre_1">Ortodoks Kilise ile uyuşmazlığın temel nedeni, Kilise’nin eski yönetici sınıflarla olan bağlaşıklığı iken, Sovyet yönetimini Müslüman halkların karşısına diken, daha çok, İslam’ın yerel milliyetçiliklerle yakın bağlaşıklığı, sivil ve dinsel yaşamı birbirine sıkı sıkıya bağlı görmesi, modern reformların -kaçınılmaz olarak- dinsel geleneklere gelip dokunmasıdır. Başlangıçta, pek yumuşak davranılır; laikleştirmeye daha da gecikmeyle girişilir ve 1928 yılına değin Kuran eğitimine izin verilir; ancak o tarihte vakıflar millileştirilir. Turancı eğilimler taşıyan ayrılıkçı milliyetçilerle dinci çevreleri -din örtüsü (</span></span><span class="calibre_1">Şura-ı islam</span><span class="italic"><span class="calibre_1">) altında- karşı devrimci derneklerde biraraya getiren direniş, korkunç bir uyuşmazlığa yol açar ve yönetim, sert bir yanıt vererek din karşıtı propagandayı destekler: Tiyatro ve sinema Müslüman ermişlerini, dinsel bayramları alaya alır; 1925’te kurulan Militan Tanrısızlar Derneği’nin şubesi olan Allah-Zyslav Derneği eylemlerini yoğunlaştırır; Tatar ve Başkırt Cumhuriyetlerinde 8.000, Kuzey Kafkasya’da ise 500 cami ve Kuran okulu kapatılır; sünnetçi mollalar koğuşturulur; 1938’de turancılığın beli kırılmışa benzer, din çağdaşlaştırılmış, yumuşamış, çokkarılılık ve küçüklerin evlenmesi yasağını, kadınların evden çıkma özgürlüğünü kabul eder görünüştedir; o andan başlayarak da İslamdan uzaklaştırma kampanyasıyla din karşıtı propaganda sona erer. Bununla beraber, gelenek ve âdetler, yasaya karşın canlılığını çokkarılılık, küçük kızları zorla evlendirme, kara peçe (</span></span><span class="calibre_1">paranca</span><span class="italic"><span class="calibre_1">) ile kadınları hareme tıkma sıklıkla görülen uygulamalardır ve milliyetçi anlayış da sürer.</span></span>
  </blockquote>

  <p class="calibre2" style="margin:0pt; border:0pt; height:1em"></p>

  <p class="calibre_5"><span class="bold"><span class="calibre_1">Siyasal</span></span> <span class="calibre_1">ya da</span> <span class="bold"><span class="calibre_1">milliyetçi muhalefet</span></span><span class="calibre_1">, Ukrayna ayrılıkçılarının Kiev’de yargılandıkları tarih olan 1930’dan sonra pek görülmezken, parti içinde örgütlenen hizipler 1934’e kadar varlıklarını sürdürürler; ancak, birçok kez tekrarlanan temizlemeler gösteriyor ki, yine de bitmezler ve söz konusu temizlemeler de sadece ılımlıları, kokuşmuşları ve yetersizleri değil, yönetici ekibin düşmanlarını da tasfiye eder.</span></p>

  <p class="calibre_5"><span class="calibre_1">1934’te</span> <span class="bold"><span class="calibre_1">Kirov’un öldürülmesi</span></span><span class="calibre_1">, uluslararası derin bir bunalımla çakışırken, askerî mahkemelerin önünde bir dizi davaya da yol açtı: Davalar, 1936’da, Zinoviev ve Kamenev’le “Leningrad Merkezi”ni, sonra da 1937’de Radek’le öteki on bir muhalifi cezalandırdı; 1938’de yedi general ve Mareşal Tuhaçevski, son olarak da Bukharin, Rykov ve Yagoda çeşitli suçlamalarla cezaya çarptırıldılar. Bu iki yıl boyunca, pek çok sayıda yönetici ve yüksek görevli, bir genel temizlemenin sonucu saf dışı edildiler. Bütün bu tutuklama ve ölümle cezalandırmalar, derin bir moral çöküntüye ve yönetimde, parti ve orduda karışıklığa yol açtı. İejov’un yerinden alınmasından sonra, bir dizi yatıştırma önlemi, yapılan hata ve adaletsizlikleri -bir bölümüyle- düzeltti; altı binden fazla subay, mühendis, memur, aklandılar ya da itibarları iade edildi.</span></p>

  <p class="calibre_5"><span class="calibre_1">Eklemiş olalım: Adları Sovyetler Birliği dışında da bilinen askerî ve sivil şefleri çarpan 1936-1938 temizlemesi, zaten tiksinilen bir devlet karşısındaki görüşleri güçlendirir ve Sovyetler Birliğinin sanıldığından çok daha az sağlam olduğu izlenimine yol açar. Kapitalist dünya ile Sovyetler Birliği’nin, daha baştan birbirine karşı besledikleri, birbirini pek kötü tanıtan ve gitgide büyüyen istikrarsızlığın da bileylediği görüşleri karşısındaki zıtlığı -geçici de olsa- hafifleten şey, her ikisinin önüne dikilen felaket olacaktır.</span></p>

  <p class="calibre_5"><span class="calibre_1">Ve 1941 yılında başlayacaktır bu süreç...</span></p>

  <p class="calibre2" style="margin:0pt; border:0pt; height:1em"></p>

  <p class="calibre2" style="margin:0pt; border:0pt; height:1em"></p>

  <div class="mbp_pagebreak" id="calibre_pb_17"></div>
</body>
</html>
