<html xmlns="http://www.w3.org/1999/xhtml">
	<head>
		<title>4-52.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-52.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik" id="toc_marker-43">Karaçelebizâde Abdülaziz’in Dönem Üzerine Gözlemleri</p>
				<p class="paragraf"/>
				<p class="paragraf"><span>Kıbrıs’ta sürgün bulunan eski şeyhülislâm Karaçelebizâde Abdülaziz’in gözlemleri ve iddiaları özel bir önem taşır.</span><span class="dipnot"><a class="footnote-link" href="#footnote-225-413" id="footnote-225-413-backlink">413</a></span><span> Onun dönemin yüksek politikasında belli başlı karşıt görüşlü şahsiyetlerden olduğu unutulmamalıdır. Abdülaziz özellikle Venedik’le deniz harekâtı, mâlî kargaşa ve bunalım hakkında Naîmâ’ya kaynak olan vekâyinâmelerden daha ayrıntılı bilgi verir. Mâliyedeki kargaşa hakkında görüşlerini anlatırken defterdâr Moralı’yı şiddetle kötüler, vezir Derviş Paşa’nın kendi kethüdası Ali Paşa’yı mâliyenin başına getirdiğini kaydeder (s. 210). Derviş Paşa sipahiler tarafından tehdit edilmektedir. İbşir Paşa’nın mâliyeye getirdiği “intizam” Murad Paşa tarafından bertaraf oldu, der (s. 212). Murad Paşa’nın ortadan kalkmasını takdîrle karşılar. Onun zamanında hazine gelirleri, “İki, üç sene peşin alınmış, Yahudi sarraflardan alınan züyuf akça kullanılmış”tır; öte yandan reâyadan alınan olağanüstü avâriz</span><span class="char-style-override-13"> </span><span>vergileri kalkacak, onun vezâretten ayrılmasıyla reâya rahata kavuşacaktır (s. 212-213). Abdülaziz reâya olmadan devlet olmaz (“lâ-mülk illâ bi’l-raiyye”) diyen kadîm siyâset teorisini tekrarlar (s. 216-218). Pâdişah huzurunda mâlî işler konuşulurken, </span><span class="char-style-override-13">paşmaklık </span><span>adıyla hazineden alınan para (30, 40 bin esedî guruş, 25 veya 26 bin altın) eski şeyhülislâma göre Şerîat’a aykırıdır (s. 218). Pâdişah bu noktada suskun kalmış –yani vâlide ile bu hususta tartışmadan kaçınmıştır (s. 219). Abdülaziz, saray kilerine harcanan parayı mâliye defterinde gördüm, aklıma “fütur verdi” diye yazar (s. 219). Abdülaziz pâdişahın masraflarını dahi eleştirir: Yazın Keşiş Dağı’ndan (Uludağ) saraya buz gönderilirmiş, bunun için Bursa ihtisâb gelirinden 30.000 akça ödenir ve kayıklarla buz saraya eriştirilirmiş. “Bu israftır. Şerîat’a aykırıdır” (s. 219-220). “Devlet erkânı bunu zat-i şahâneye arz etmezler.”</span></p>
				<p class="paragraf"><span>Abdülaziz’e göre</span><span class="char-style-override-13"> mukata’at </span><span>(devletin mukata’a defterlerinde kayıtlı gelir kaynakları) ve </span><span class="char-style-override-13">zevâid-i evkâf </span><span>(tüm vakıflarda tüm giderler maaşlar çıktıktan sonra kalan ziyade) gelirlerinden yapılan “isrâf” iki kattır. Boş kalan memuriyetler ehline verilmez, Dîvân hizmetlerine veya müderris evlâdına tahsis olunur. Bu kanûnen ve Şerîat’ça yasaktır (s. 220). Vakıflarda israf vardır, bu önlenirse Süleymaniye evkâfından hazineye </span><span class="char-style-override-13">zevâid </span><span>artacaktır. </span></p>
				<p class="paragraf"><span>Başka önemli bir yolsuzluk, tayinlerin sık sık değiştirilmesidir. Çünkü mansıblar rüşvetle verilir. Çabuk aziller yüzünden (parayı çıkarmak için) tayin edilen kişi yeni makamındayken rüşvet parasını bir an önce çıkarmaya çalışır. Mansıb sahibi çabuk azlolmazsa zulümden kaçar ve bulunduğu yerin gelirinin artmasına çalışır. Bir müddetten beri memuriyetler, ehil olanlara değil, ne şekilde olursa olsun vergi tahsilinde becerikli diye zâlimlere verilir. Adâletle iş görenleri, “elinden bir iş gelmez” diye atamazlar. Bir vergiyi, “tahammülünden birkaç mertebe ziyâde rüşvet ile” alanlar tercih olunmaktadır. Bu, vergi mükellefi “reâyayı yağmaya izin değil midir?” Bu gibiler, faizle aldıkları rüşvet parasını çıkarmak için, reâyayı soyarlar. </span></p>
				<p class="paragraf"><span>Sultana şikâyet olunacağından emin olan zâlim, “Müslümanları” kanûnda olmayan vergilerle istismar eder, aldığı borcu ödemek ve azlinde harcamak üzere yeni mansıb temini için para biriktirmeye çalışır. Çaresiz kalan reâya pâdişah kapısına şikâyete gitmeye kalkarsa, dayak ve hapisle önlenir (Osmanlı idaresinde herkes doğrudan doğruya pâdişaha veya Dîvân-i Hümâyûn’a şikâyet hakkına sahiptir –bu âdil bir idarenin değişmez kuralı sayılırdı).</span><span class="dipnot"><a class="footnote-link" href="#footnote-225-414" id="footnote-225-414-backlink">414</a></span><span> Zulme uğrayan köylü evini yakar ve toprağını bırakıp kaçar (çünkü tarım arazisi </span><span class="char-style-override-13">mîrî</span><span>dir, devletindir, o kiracıdır), şehre sığınır. (Biliyoruz ki, tüm bürokratların temel felsefesi </span><span class="char-style-override-13">adâlet dairesi </span><span>görüşüne dayanır. Abdülaziz de bu görüşü tekrarlar).</span><span class="dipnot"><a class="footnote-link" href="#footnote-225-415" id="footnote-225-415-backlink">415</a></span></p>
				<p class="paragraf"><span>Zamanımızda yaygın yolsuzluklardan biri de şudur diye yazar: Devletten bir hizmet alan kimse bunu daha fazlasıyla başka birine devreder. Böylece bu hizmet dört beş kişiye devredilince, hazineye ait olaması gereken mal, ancak devralanın ödediğini karşılamaya yeter. Önemli bir yolsuzluk da şudur: Sultan vakıfları </span><span class="char-style-override-13">nezâreti </span><span>(teftişi) haremağalarına verildiğinde gelir tahsili (birkaç el değiştiği için) artar, borç reâyadan çıkar. Devlet hazinesine faydası olmaz, “birkaç habîs” faydalansın diye reâya fukarâsı ezilir. Evkâf da zarar eder, fukarâya dağıtılan vakıf ekmeği (</span><span class="char-style-override-13">fodla</span><span>) dağıtılmaz. </span><span class="char-style-override-13">Tevliyetler </span><span>(vakıf gelirlerini tahsil hizmeti) belli namuslu kimselere verilmeli, onun başkasına devretmesine izin verilmemeli, diye uyarır. Ne yazıktır ki vükelâdan sonrasını düşünen yoktur. Hepsi yalanla sultanı kandırıp günü gün etmekten başka bir şey düşünmezler (s. 224). Her şeyden önce pâdişahın özrü yoktur, zira o perde arkasında işlerin ayrıntılarından bilgi sahibi değildir. Zamane vüzerâsı pâdişaha gerçeği nakletmezler, memleketi abadân, reâyayı rahat gösterirler. İrad ve masrafı doğru söylemezler, </span><span class="char-style-override-13">câize </span><span>adıyla aldıkları rüşveti saklarlar. Bosna sınırında </span><span class="char-style-override-13">Klis </span><span>Kalesi düşman eline düştüğünde veziriâzam pâdişaha, “bu bir </span><span class="char-style-override-13">kilise</span><span>’dir” demiş; Venedik donanması Boğaz’a dayandığında İstanbul Boğazı bir aylık uzaktadır, diye pâdişaha yalan söylemiş, böylece pâdişahı teskin etmiş, bunu bana veziriâzam kendi söyledi, diyor Abdülaziz (s. 225). Devamla, bu devlette şeyhülislâmlar devletin bir </span><span class="char-style-override-13">rüknüdür </span><span>(dayanağıdır), pâdişaha doğruyu söylemeleri ödevleridir, diye yazar.</span><span class="dipnot"><a class="footnote-link" href="#footnote-225-416" id="footnote-225-416-backlink">416</a></span><span> Hatta veziriâzam değişikliğinde pâdişah ona danışmalıdır, der (s. 226). Bu, der Abdülaziz, Melek Ahmed Paşa’nın azlinde pâdişah, mührü kime verilsin, diye kendisine sormuş, o da buna karışmak haddim değil demiş, sonra pâdişah Siyavuş Paşa’yı öne sürünce, bu seçişi destekledim, diyor.</span></p>
				<p class="arabaslik-sol" id="toc_marker-43-1">Kulların İsyanı</p>
				<p class="paragraf"/>
				<p class="paragraf"><span>Abdülaziz Çınar Vakâsı’nı (4 Mart 1656) yani kulların isyan edip zorla pâdişahı Ayak Dîvânı’na getirmesi olayını, ulûfenin züyuf akça ile ödenmesi olayına bağlar. Kullar için toplanan akçanın yarısından ziyadesi züyuf akça idi, yeniçerilerin yer yer toplanıp yeniçeri ağasının kapısına dayanmasıyla kulların isyanı başladı.</span><span class="dipnot"><a class="footnote-link" href="#footnote-225-417" id="footnote-225-417-backlink">417</a></span><span> İsyanın kaynağı hakkında Abdülaziz ilginç bir ayrıntı kaydeder: </span></p>
				<p class="paragraf"><span>Girit’ten gelen başı ayağı çıplak yüz kadar yeniçeri dokuz dönem maaşlarını alamadıklarından Yeniçeri Ağa-kapısına varıp ağlayarak şikâyette bulundular (bu şikâyetin bir nedeni Venedik kalyonlarının İstanbul’dan Girit’e para ve mühimmat gitmesini engellemesiydi). Kethüda-bey bunlara çok kötü muamelede bulundu; “edepsizleri” kışlaya tard etti. Onlar Yeniçeri Meydanı’na varıp askeri tahrik ettiler. Öte yandan sipahiler de ulûfe sorunu yüzünden yeniçerilerle işbirliğine karar verdiler ve ortaklaşa pâdişah önünde Ayak Divânı</span><span class="char-style-override-13"> </span><span>istediler. Eski şeyhülislâm Abdülaziz askerin bu ayaklanmasını onaylar görünmez,</span><span class="dipnot"><a class="footnote-link" href="#footnote-225-418" id="footnote-225-418-backlink">418</a></span><span> isyanı sultana karşı küstahça bir ayaklanma olarak kaydeder (s. 244-245). İsyanın büyümesinde sipahiler rol oynamış, züyuf</span><span class="char-style-override-13"> </span><span>akça keselerini askere verenler âsîlerin hedefi olmuş ve Yedikule’ye haps ve katl olunmuşlardır. Dükkânlar beş altı gün kapanmış, zengin fakir şehir halkı bu günleri kaygı içinde geçirmişti (s. 244).</span></p>
				<p class="paragraf"><span>Abdülaziz, seyyidlerin başı Nakîbü’l-eşrâf İbn Zeyrek’in yeniçerilere destek vermesini eleştirir (s. 251). İbn Zeyrek sonra sürgün edilecektir. Yeni defterdâr, haremden idam olunan yirmi kişinin, bu arada Melekî Usta’nın Karun’u kıskandıracak mallarına el koymuş (s. 253). Veziriâzamlığa getirilen Boynu-Yaralı Mehmed Paşa (veziriâzamlığı: 26 Nisan 1656–15 Eylül 1656) ilk iş olarak, “Anadolu’ya müstevli olan eşkıya”yı (levendler, sarıca-sekban) temizlemek için bir vezirini Yusuf Paşa’yı göndermiştir (s. 254). Abdülaziz isyancıları şiddetle suçlar, onları “esâfil-i asker” diye kötüler, ayaklananlar “eşkıya ve erâzil”den ibarettir; ayaklanmayla “şehr-i İstanbul” nice günler kaygıda kalmış; veziriâzamlar onların “dest-i istilâları” altında iş göremez duruma düşmüş, yeni veziriâzam Siyavuş Paşa duruma hâkim olmuştur (s. 254-255).</span></p>
				<p class="paragraf"><span>İsyana önayak olan zorba “meydan ağaları” büyük servetler yığmıştır (s. 255). Ayaklanmaya yön verilmesi için pâdişahın sefer ilânı bahanesiyle zorbalar, devlet erkânı, ulemâ, başlıca kadılar ve “meydan ağaları” saraya çağrılmış, ileri giden zorbalar pâdişah önünde idam olunmuş, bazıları sürgüne gönderilmişti. Onlarla işbirliği yapan sipahi zorbaların yakalanması için pâdişah emri çıkarılmıştı. Özetle “şehr-i İstanbul pâk ü tathîr oldu” (temizlendi), devlet işlerine müdahale edenler bertaraf edildi.</span></p>
				<p class="paragraf"/>
				<p class="arabaslik-sol" id="toc_marker-43-2">Donanmanın Bozgunu (26 Haziran 1656)</p>
				<p class="paragraf"/>
				<p class="paragraf">Abdülaziz bu tarihte Venedik’le savaş üzerine, Naîmâ’nın topladığı kaynaklara ilâve olacak ilginç gözlemler yapmakta, özellikle Bozca-Ada ve Limni’nin Venedik tarafından istilâsıyla sonuçlanan büyük donanma bozgunu üzerinde ayrıntılar vermektedir (s. 259-270).</p>
				<p class="paragraf">Osmanlı Devleti ile savaşında,<span class="dipnot"><a class="footnote-link" href="#footnote-225-419" id="footnote-225-419-backlink">419</a></span>Venedik’in bunu başından itibaren Avrupa ile bir haçlı mücadelesi haline getirmek için çalışmalarına işaret eder (s. 259-267). Venedik donanması karşısında Osmanlıların çaresizliğini anlatırken (s. 261), Osmanlı gemilerinden asker için “sefâyin-i İslâmiyye âdet-i müstemirreleri üzere semt-i kenâra girizân olup” (Osmanlı gemileri her zamanki âdetleri üzere sahile kaçıp) (s. 261) burtonlar, mavnalar ve otuzdan ziyâde çekdirme sahile çekilip demir bırakmış; tayfalar gemileri bırakıp denize atlamış, yüzme bilenler kurtulmuş, bilmeyen binlercesi boğulmuş (s. 261-263), bütün gemileri Venedikliler gelip ele geçirmiş ve yakmış, düşman esirden başka bin kadar topu zapt etmişti. Bu deniz savaşında Venediklilerin kaybı yalnız üç burton ve iki Malta gemisinden ibaretmiş (26 Haziran 1656). Abdülaziz’e göre Lepanto-İnebahtı’ndaki <span class="char-style-override-13">sıngın</span>dan (1571) beri böyle bir “inhizâm” (bozgun) görülmemiştir. Boğaz’ı koruyan iyi tahkimli Bozca-Ada düşman tarafından işgal olunmuştur. Abdülaziz Venedik savaşının neden olduğu mâlî yükün halka nasıl yansıdığını anlatır. “Sıngın” deniz bozgunu akebinde Venedik donanmasına karşı durmak için yeni donanmanın hangi tip gemilerden yapılması tartışma konusu olmuştur. Burton<span class="char-style-override-13"> </span>inşasının büyük masraf getirdiğini, donanma masraflarının ziyadesiyle arttığını yineler.<span class="dipnot"><a class="footnote-link" href="#footnote-225-420" id="footnote-225-420-backlink">420</a></span> Bir burtonun masrafı bir çekdirmeden üç, dört kat daha pahalı imiş. Bunun masrafı <span class="char-style-override-13">avâriz, tekâlîf </span>adı altında köylü reâya üzerine beklenmedik ağır vergiler yüklenmesi sonucunu doğurmuştur. Abdülaziz, bu gemileri Venedik eline düşmek veya deniz dibinde yok olmak için mi yaparlar, diye son bozguna göndermede bulunur (s. 264). Bozgundan sonra baharda denize açılacak yeni donanma için 40, 50 mavna ve burton ile 40 kadar çekdirme<span class="char-style-override-13"> </span>gerekir, der.<span class="dipnot"><a class="footnote-link" href="#footnote-225-421" id="footnote-225-421-backlink">421</a></span> Burton ve mavna yelkenli gemilerdir, rüzgâr olmadığı takdîrde onları kaçırmak için birkaç çekdirmeye ihtiyaç olur. Masraftan kaçmak için Abdülaziz pahalı kalyon değil, kadırgaya önem verilmesi düşüncesindedir.<span class="dipnot"><a class="footnote-link" href="#footnote-225-422" id="footnote-225-422-backlink">422</a></span></p>
				<p class="paragraf"><span>Abdülaziz donanma için olduğu gibi öbür işlerde de pâdişaha (Harem’e) arzda bulunanların gerçekleri açıklamadıklarını söyleyerek acı eleştiriler yapar (s. 267) ve pâdişaha hitâpla devlet işlerini “muhikk (hakka bağlı) vekîl-i mutlaka” verip “vezâretde istiklâl vermek” gerektir, tavsiyesinde bulunur (s. 267). Baharda Venedik donanmasına karşı kadırgalardan büyük bir donanmayı harekete geçirmesini salık verir. Mazûl şeyhülislâm Abdülaziz, Venedik’e karşı Arnavutluk ve Bosna’da alınacak tedbirleri tavsiyeden de geri kalmaz (s. 268). Bu tarihlerde tersane ve</span><span class="char-style-override-13"> </span><span>donanma giderleri hazineyi zorlayan başlıca maddelerden biri olduğundan, bu konuda şu öğütte bulunur: </span></p>
				<p class="paragraf"><span>Ege Denizi’nde Rodos paşası 30 kadar beye tam yetkiyle bağımsız kumandan (serdâr) atanmalı ve ganimetleri kendilerine ait olmak üzere düşmana karşı akınlara girişmelidir. Bundan beklediği, pâdişahın Venedik’e karşı Ege Denizi’nde etkin bir mücadeleye girerek Boğaz’ı ve İstanbul’u koruma altına almasıdır. Böyle bir yeniden yapılanma tersane giderlerini de hafifletir, diye yazar. Tersane Rodos paşasına sancak gemileri donatmak için malzeme sağlamalıdır. Abdülaziz’in bu tavsiyesi, reâyayı ağır </span><span class="char-style-override-13">avâriz </span><span>yükünden korumak içindir: “Gemiler binasiçün kereste tedârikinde fukarâ reâya, mâlî ve bedenî çektikleri zulm ü bîdâddan ... âzâde” olur, der (s. 269). Bu arada, birkaç yıl önce Kösem Vâlide Sultan’ın tavsiye ettiği gibi, Çanakkale ve Kilidülbahr kalelerinden etkin top ateşi ile düşman donanmasının uzaklaştırıldığını, bu yolla Çanakkale Boğazı’ndan Ege’ye açılan yerde Anadolu ve Rumeli kıyılarında karşılıklı kaleler inşası gerekliliğini zikreder. Abdülaziz, o zaman kale inşasına oradaki köylülerin karşı çıktıklarını, işten bu yüzden vazgeçildiğini anlatır. (Bu projeyi Köprülü gerçekleştirecektir.) Abdülaziz, o zaman bu kaleler yapılsaydı 1656 deniz bozgunu önlenmiş olurdu, ben bu projeyi daima destekledim, diye ilâve eder. Boğaz’da geçilmez bir savunma sisteminin gerekliliği daha o zaman Venedik savaşı dolayısıyla meydana çıkmıştır. Öte taraftan Kösem’in devlet idaresindeki önemli rolü, bu projesiyle ortaya çıkmaktadır. Abdülaziz, bu konularda alınacak önlemlerden devlet başında bulunanlar haberdar değildir, deyip pâdişaha önlemleri bildirmenin ödevi olduğunu belirtmektedir. Eski şeyhülislâm kuşkusuz, Kıbrıs sürgününden kurtulma umudundadır. Kendisi şeyhülislâmlar arasında devlet işlerinde başlıca rol sahibi olanlardan biridir. İleri sürdüğü önerilerin hepsinin dikkate alınıp alınmadığını bilmiyoruz. Bu önerilerden düşmanlarının kendisini “mansıb belâsından vazgeçmemiş” diye kötülemelerinden kaygılıdır (s. 270).</span></p>
				<p class="paragraf"><span>Kalelerden Anadolu tarafında Yenişehir Kepez Burnu’nda ve Rumeli tarafında Damlacık-Egili’de (Kemikli) birer “mükemmel kale yapılmıştır” (gideri 20.000 guruş veya 13.000 altın tutmuştur). Bundan sonra “sefâyin-i Freng … Boğaz’a gelmek ihtimâli” imkânı kalmamıştır. Daha önce donanmanın mahvı haberi üzerine İstanbul’u korumak için Seydi Ahmed Paşa acele Boğaz’a gönderilmişti. Kilidü’l-bahr’de önlemler aldı. “İstanbul Boğazı’nın kilidi olan” (s. 285) Bozca-Ada kalesi top ve tüfekle iyi berkitilmiş olup ön savunma hattı sayılıyordu. Ada, Ege donanmasının sığınma yeriydi. Artık Boğaz’da alınan bütün önlemler, İstanbul’u güven altına almak için yapılıyordu.</span></p>
				<p class="paragraf"><span>Donanma bozgunu üzerine devletin deniz gücü ve alınacak yeni önlemler üzerinde Abdülaziz’in bu derecede kapsamlı gözlem yapması sebepsiz değildir; mazûl ve sürgün eski şeyhülislâm Abdülaziz, bu güç durumda pâdişaha etraflı bilgi ve önlemler sunarak göze girmek arzusunda idi. Halefi olan şeyhülislâmları </span><span class="char-style-override-13">sefîh, herze-vekîl, müfti-i fitne </span><span>gibi ağır ifadelerle kötülemektedir. Öte yandan son on sene boyunca ulemânın uğradığı kötü muameleden şikâyetle, müftiler şimdi yalnız sürgünle değil idamla karşılaşmıştır, diye ilâve etmekten kendini alamaz (s. 280-282).</span></p>
				<p class="paragraf"><span>Abdülaziz bu dönemi bir kargaşa (</span><span class="char-style-override-13">ihtilâl</span><span>) dönemi olarak niteler ve bu durumdan devletin başında olan vezirlerin kötü idaresinden şikâyet eder (s. 283-284). Abdülaziz’in ifadesinden, bozgunun ve Bozca-Ada ile önemli Limni’nin kaybı üzerine İstanbul’un ağır bir tehlikenin altında olduğu izlenimini ediniyoruz (s. 284-285). Fâtih Sultan Mehmed döneminden beri top ve tüfekle donatılmış, bir asker müfrezesi ile savunulan Limni Adası’ndaki asker, Venedikliler ile savaşta teslim olmak zorunda kalmıştır (s. 285-286). Ada Osmanlı eseri câmi ve İslâmî eserlerle mamur, verimli bir ada idi (s. 280-286). </span></p>
				<p class="paragraf"><span>Venedik’in üst üste kazandığı başarılar sonucunda Osmanlı pâyitahtında ortaya çıkan derin kaygıyı, panik havasını Abdülaziz de yineler: “Âteş-i fesâd-i küffar ânen fe-ânen izdiyadda ... vükelâ-yi devlet i’mâl-i hüsn-i tedbirde taksîr töhmetiyle zebûn-zede-i cumhur”dur (Kâfirlerin kötülükleri her ân artmakta, devlet adamlarımız önlem almakta kusurlu olmakla suçlanıp halkın eleştirilerine hedef olmaktadır, s. 287). </span></p>
				<p class="paragraf"><span>Yukarıda gördük ki Yalı-Köşkü’nde pâdişah huzurunda yapılan toplantılarda birtakım askerî savunma kararlarıyla birlikte veziriâzam değiştirildi ve Boynu-Yaralı Mehmed Paşa veziriâzam atandı (26 Nisan 1656); mâliye işleri başına getirilen Saçlı Mehmed Paşa bir yıl sonraki gelirleri toplamakla beraber ödemeleri yerine getiremedi. Herkes umutsuzluk içindeydi. İşte bu durumda Köprülü Mehmed Paşa mutlak yetkilerle veziriâzamlığa getirildi. Abdülaziz, Köprülü’nün aldığı ilk önlemlerden, özellikle ulemâ sınıfına karşı önlemlerinden hiç memnun olmamıştır. Köprülü memuriyetleri iki katına para alarak veriyor, ulemâ tayinlerini istediği gibi yapıyordu. Aldığı diktatörce önlemler eskileri rahatsız ediyordu. Abdülaziz, Köprülü’nün ilk zamanlarındaki sert icraatını, “uğursuzluk” olarak nitelendirmektedir.</span></p>
				<p class="paragraf"><span>Abdülaziz, Köprülü’nün iktidara gelişini, deneyimli yaşlı bir vezir iktidara geldi diye “halk u âlem şâd u hurrem” oldu, sevindi, diye ilâve eder.</span></p>
				<p class="siir-baslik"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="anabaslik" id="toc_marker-44">Köprülü Mehmed Paşa’nın İktidara Gelmesi</p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"><span>Köprülü, daha önce Turhan Vâlide’nin kethüdası Koca Mimar Kasım</span><span class="dipnot"><a class="footnote-link" href="#footnote-225-423" id="footnote-225-423-backlink">423</a></span><span> tarafından vezirliğe tavsiye edilmişti. Koca Mimar, Köprülü ile memleket sorunları üzerinde konuşmuş, düşüncelerini beğenmiş, vâlide Turhan Sultan’a tavsiye etmişti. Kösem’in ölümünden sonra Turhan, 9 yaşındaki oğlu pâdişah IV. Mehmed’in vâlidesi sıfatıyla devlet işlerinde son söz sahibi durumuna erişmişti; 1651–1656 döneminde haremağalarıyla birlikte devlet işlerini yürütmeye çalışıyordu.</span></p>
				<p class="paragraf"><span>Vâlide Turhan döneminde idare başına gelen veziriâzamlardan bütçe bunalımına çare bulunması için tam yetkiyle iktidara getirilen Tarhoncu Ahmed Paşa idam olunmuş, şeyhülislâmın tavsiyesiyle devleti kalkındıracak güç ve iktidarda bir adam olduğu düşünülen Veziriâzam Murad Paşa ise sorumsuz idaresiyle istifasını verip kaçmış, onun halefi Süleyman ve Boynu-Yaralı Mehmed Paşalar ise, devletin düştüğü iflâsa Harem ve askerin müdahaleleri karşısında bir çare bulamadan ayrılmışlardı.</span></p>
				<p class="paragraf"><span>Venedik karşısında yaşanan deniz felâketi (1656) ve pâyitahtın tehlike altına düşmesi üzerine, vâlide sultan son çare olarak, çoktan beri kendisine tavsiye edilen Köprülü Mehmed Paşa’ya başvurmak zorunda kaldı. İhtiyar Köprülü’nün o zamana kadar mesleği pek parlak değildi. İbşir Paşa veziriâzam atanıp İstanbul’a gelirken Köprülü Mehmed Paşa, Köprü kasabasında idi. İbşir’i Kütahya yakınında karşılayıp İznik’e kadar beraber gelmişlerdi. İbşir, kendisini Trablus-Şam vilâyetine vali atadı. </span></p>
				<p class="paragraf"><span>Trablus, o dönemde Dürzî Ma’n-oğlu olayı dolayısıyla</span><span class="dipnot"><a class="footnote-link" href="#footnote-225-424" id="footnote-225-424-backlink">424</a></span><span> kargaşa içindeydi. Köprülü’den vilâyeti düzene sokması ve devlete ait vergileri hazineye göndermesi isteniyordu. İbşir’in katli üzerine Köprülü, vilâyeti bir düzene sokamamış ve eli boş Köprü kasabasına geri dönmüştü. Boynu-Yaralı Mehmed Paşa, veziriâzam atandığında, Köprülü kendisini Eskişehir’de karşılamış, beraberinde İstanbul’a gelmişti. Yolda yeni vezire devlet işlerine dair tavsiyelerde bulunmuştu. Vaktiyle mimar Kasım’ın dikkatini, devleti kalkındırma konusundaki düşünceleriyle çekmişti. </span></p>
				<p class="paragraf"><span>Sonraki icraatı göstermiştir ki, Köprülü ülkede çocuk pâdişah yerine kâhir bir otoriteye sahip birinin devletin başına gelmesi ve kesin kararlar alması gereğini ileri sürmekteydi. Fakirdi, dönemde emsali paşalar gibi servet yapmak ve rüşvetle paşalık peşinde olan biri değildi. Köprülü’ye güçsüz “müflis” biri diye yukarıdan bakıyorlardı. İstanbul’da Bayezid semtinde, bir yere atama bekliyordu. </span></p>
				<p class="paragraf"><span>O zamanlar vâlide sultanın koruduğu mazûl eski defterdâr Şâmizâde Mehmed, mimar Kasım Ağa ve saray hocası Mehmed Efendi zaman zaman onunla gizlice buluşup devletin durumu üzerinde konuşurlardı. Vâlide sultan Turhan’ın kethüdası mimar Kasım Ağa, kendisine Köprülü’den överek söz etmekteydi. Onun tedbirli, deneyimli biri olduğunu ve devleti kargaşadan kurtaracak tek adam olduğunu söylüyordu. Veziriâzam seçilenler bu tavsiyeleri yüzünden Kasım Ağa’ya kötü muamele ederlermiş. Daha önce Gürcü Mehmed Paşa, bu nedenle Kasım Ağa’yı vâlide kethüdalığından azletmiş ve sü</span><span>rgüne göndermişti. </span></p>
				<p class="paragraf"><span>Kasım, vâlidenin emriyle kurtulup İstanbul’a dönmüştü. Daima Köprülü’yü bir yol bulup vâlide sultana önermekte devam etti. Vâlide Turhan, eski kethüdasına güven besliyordu. Mâlî bunalım son derece ağır bir hal almış, hazine için gelecek iki yılın geliri tahsil edilmiş, devlet bununla da bunalımdan kurtulamamıştı. Venedik’in büyük bir donanma ile Boğaz’a hareket ettiği haberleri alındığında veziriâzamın yakın adamı, kethüdası da gidişattan kaygı içindeydi; efendisine bakmayarak Köprülü tarafına temayül etti. Venediklilerin, İstanbul’un başlıca savunma kalesi, Bozca-Ada’yı ele geçirdikleri duyulunca, Kasım Ağa ve yoldaşları, “Böyle bir vakitte Köprülü’den başka kimse devleti kurtaramaz” diye vâlide Turhan’a haber gönderdiler. Vâlide ile grup arasında haberleşmeyi duyan veziriâzam, Köprülü’ye tekrar Trablus-Şam valiliğini verip İstanbul’dan hemen hareket etmesini istedi. Köprülü, tüccârdan borç alıp harekete hazırlanırken Limni’nin de Venediklilerce işgali haberi geldi. Pâdişah (Turhan) acele bir meşveret meclisi topladı; möhr-i şerîfin Köprülü’ye verilmesinin düşünüldüğünü öğrenen veziriâzamın adamları, Köprülü’nün idamını, efendileri veziriâzama tavsiye ettiler. Enderun ağaları, Köprülü yerine Hâseki Mehmed Paşa’yı vezirliğe getirmek için faaliyete geçtiler.</span></p>
				<p class="paragraf"><span>Görünüşte, Turhan Sultan iki tarafın baskısı altında neye karar vereceğini bilemiyordu. Veziriâzam yeniçeri ağasıyla müttefiktir, diye Turhan Sultan’ı uyardılar. Turhan Sultan Köprülü’ye karşı Hâseki Mehmed Paşa’yı İstanbul’a çağırdı. Köprülü yandaşları, onu iktidara getirmek kararından vazgeçtiler. Veziriâzamın yeniçeri ağasıyla bir olup fitne çıkarması ihtimali, Turhan Sultan’ı kaygılandırmıştı. Yeniçeri ağası azledildi. Saraydan Mîrahur Sehrâb Ağa, yeniçeri ağası atandı. Köprülü pâdişah huzurunda vâlide sultan ile görüşme istedi, “Eğer vâlide, benim ileri süreceğim koşulları kabul ederse, ben bu güç ödevi üstüme alırım” dedi. Yeniçeri ağası Köprülü’yü gizlice saraya, darussaâde ağasının odasına götürdü. Perde arkasında Turhan Sultan, Köprülü’ye hitapla, “Paşa hoşgeldin, pâdişah hazretleri size hâtem-i sadâreti ihsan buyurmak murad eder, dîn ü devlete matlûb olan hizmetin uhdesinden gelebilir misin” diye sordu. Köprülü koşullarını bildirdi:</span></p>
				<p class="paragraf"/>
				<p class="paragraf"><span>1. Her ne telhîs</span><span class="char-style-override-13"> </span><span>edersem aksi emredilmeye, yerine getirilmesi (</span><span class="char-style-override-13">tenfîzi</span><span>) kabul edilmeli,</span></p>
				<p class="paragraf"><span>2. Aşağı ya da yukarı mertebede her türlü memuriyet için hiçbir yerden “sevk ve şefa’atle” bana baskı yapılmayacak, böylece ben devlete en yararlı kişileri hizmete alabileyim,</span></p>
				<p class="paragraf"><span>3. Tüm kargaşanın bir nedeni de şudur: Vezir ve vekîllerden birini, güveniniz veya verdiği mal (rüşvet) dolayısıyla </span><span class="char-style-override-13">şerîk </span><span>(ortak) yapmayın, böylece benim iktidarımın bağımsızlığına halel vermeyin,</span></p>
				<p class="paragraf"><span>4. Hakkımda kötü şeyler söyleyen münafıkların dedikodusuna kulak asmayın. Çünkü herkes bir pay alma peşindedir, herkesi memnun etmek mümkün değildir, bu yüzden bu makama gelenlere karşı haset ve düşmanlık duyanlar çok olacaktır.</span><span class="dipnot"><a class="footnote-link" href="#footnote-225-425" id="footnote-225-425-backlink">425</a></span></p>
				<p class="paragraf"><span>Bu dört şartı kabul ederseniz Allâh’ın yardımı, sizin de duanızla vezirlik ödevini yerine getirmek mümkündür, diye sözlerine son verdi.</span></p>
				<p class="paragraf"/>
				<p class="paragraf"><span>Vâlide, bu haklı koşullar üzerine “Vallâhü’l azîm”</span><span class="char-style-override-13"> </span><span>diye üç kez yemin verdi, Boynu Yaralı Mehmed Paşa elinden möhr-i hümâyûn alındı. Pâdişah kendisi de dört şartı tekrarlayarak mührü Köprülü’ye teslim etti (14 Eylül 1656). Köprülü, mührü alıp gözyaşlarıyla “Şevketlü, kerâmetlü pâdişahım, Hakk ta’âlâ ömr ü devletinizi ber-devâm eyliye, sıdk u istikametle hidmet-i şerîfinizde sarf-i iktidâr ve uğur-i hümâyûnda bezl-i cân iderim” sözüyle sadâreti kabul etti, yer öpüp gitti. </span></p>
				<p class="paragraf"><span>Mazûl veziriâzamlar bu dönemde, yeni veziriâzam aleyhinde iş çıkarmasın diye, genelde idam olunurdu. Hapisteki Boynu-Yaralı için aynı şey yapılacaktı. Fakat Köprülü buna razı olmadı, doksan yaşında bir ihtiyar olan paşanın katlini Köprülü önledi. Vezirlerin sürgün yeri Malkara’ya gönderildi, bir zaman sonra da Kanija valiliğine atandı.</span></p>
				<p class="paragraf"/>
				<p class="arabaslik-sol" id="toc_marker-44-1">Köprülü Veziriâzam: Yüksek İktidar Saray’dan Paşa-Kapısı’na (Bâb-i Âli) Geçiyor</p>
				<p class="paragraf"/>
				<p class="paragraf"><span>Veziriâzam Köprülü Mehmed Paşa devlet iktidarını tam ve bağımsız şekilde elde etmiş, modern deyimle, bir diktatör yetkisiyle iktidara gelmiş bulunuyordu. Böylece devlet işlerinde Harem ve yeniçeri ocağı iktidarı son bulmuş, tüm iktidar Paşa-Kapısı’nda (Bâb-i Âli’de) toplanmıştı. Bu değişim, Osmanlı tarihinde yeni bir dönemin başladığını gösterir.</span></p>
				<p class="paragraf"><span>1700 tarihine kadar devlet idaresinin başı veziriâzam makamına, yalnız askerî başarı kazanmış kumandanlar geliyordu. 1683–1699 bozgun yıllarından sonraki yeni dönemde Osmanlı Devleti’nin başına, artık savaş meydanlarında başarı peşinde koşmayan ama devletin devamı için diplomasinin yaşamsal önemini benimsemiş, dış işlerinden sorumlu reîsülküttâblar gelecektir. Bunlardan ilki Karlofça Barış Antlaşması’nı imzalayan Râmi Mehmed Paşa’dır. XVIII. yüzyıl boyunca veziriâzamların çoğu bu meslektendir.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-413-backlink" id="footnote-225-413">413</a>	<span>Karaçelebizâde Abdülaziz,</span><span class="char-style-override-13"> Ravzatü’l-Ebrâr Zeyli</span><span>, H. 1066 ve 1067 yılları, s. 292-336.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-414-backlink" id="footnote-225-414">414</a>	<span>H. İnalcık, “Kutadgu Bilig’de Türk ve İran Siyâset Nazariye ve Gelenekleri”, </span><span class="char-style-override-13">Reşid Rahmeti Arat İçin</span><span>, Ankara, 1966, s. 259-271.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-415-backlink" id="footnote-225-415">415</a>	<span>Bkz. H. İnalcık, “The Origin and Definition of the Circle of Justice (Dâire-i Adâlet)”</span><span class="char-style-override-13">, Selçuklu’dan Osmanlı’ya: Prof. Dr. Mikail Bayram’a Armağan</span><span>, Konya, 2009.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-416-backlink" id="footnote-225-416">416</a>	<span>Karaçelebizade Abdülaziz bu inançla devlet işlerine karışmakta fazla ileri gitmiş, nihayet azil ve sürgünle pâyitahttan uzaklaştırılmıştır.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-417-backlink" id="footnote-225-417">417</a>	<span>Karaçelebizâde Abdülaziz,</span><span class="char-style-override-13"> Ravzatü’l-Ebrâr</span><span>, s. 236.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-418-backlink" id="footnote-225-418">418</a>	<span>“Sûret-i hakda zuhur eden” iddialar diyor, </span><span class="char-style-override-13">Ravzatü’l-Ebrâr</span><span>,</span><span class="char-style-override-13"> </span><span>s. 236; Nâimâ’yı tamamlayan ilginç ayrıntılar, s. 236. Abdülaziz âsîlere yakın Memekzâde’yi “müfti-i fitne” diye suçlar (s. 241, 253).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-419-backlink" id="footnote-225-419">419</a>	<span>Venedik’in bu çalışmaları ve donanma bozgunu üzerinde Batı kaynakları için bkz. Zinkeisen, IV, 511-606; Venedik Arşivi, no: 140, Constantinopoli, 1656, SENATO, III (Secreta).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-420-backlink" id="footnote-225-420">420</a>	<span>“Burtonlar” yapmak için bkz. </span><span class="char-style-override-13">Ravzatü’l-Ebrâr</span><span>, s. 264.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-421-backlink" id="footnote-225-421">421</a>	<span class="char-style-override-13">Çekdirme</span><span>, kol kuvvetiyle hareket eden eski tip kadırgadır. Kadırga için bkz. H. ve R. Kahane ile A. Tietze, </span><span class="char-style-override-13">The Lingua Franca in the Levant</span><span>, İstanbul, 1982, s. 241.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-422-backlink" id="footnote-225-422">422</a>	<span>Kalyon-kadırga tartışması için Kâtib Çelebi, </span><span class="char-style-override-13">Tuhfetü’l-kibâr fî Esfârü’l Bihar</span><span>, yay. O. Ş. Gökyay, İstanbul, 1973;</span><span class="char-style-override-13"> </span><span>İ. Bostan. </span><span class="char-style-override-13">Osmanlı Bahriye Teşkilâtı: XVII. Yüzyılda Tersâne-i Âmire</span><span>, Ankara, 1992; İ. Bostan, </span><span class="char-style-override-13">Beylikten İmparatorluğa Osmanlı Denizciliği</span><span>, İstanbul, 2006, dizin.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-423-backlink" id="footnote-225-423">423</a>	<span>Mimar Kasım Ağa hakkında bkz. s. 341, not 13. </span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-424-backlink" id="footnote-225-424">424</a>	<span>Ma’n oğlu Fahreddin üzerinde bkz. H. İnalcık, “Tax Collection, Emblezement and Bribery in Ottoman Finances”, </span><span class="char-style-override-13">Turkish Studies Association Bulletin</span><span>, XV (1991), s. 327-346.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-425-backlink" id="footnote-225-425">425</a>	<span class="char-style-override-13">Nâimâ</span><span>, VI, s. 223.</span></p>
					</div>
				</div>
			</div>
		</div>
	</body>
</html>