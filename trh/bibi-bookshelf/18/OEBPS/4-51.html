<html xmlns="http://www.w3.org/1999/xhtml">
	<head>
		<title>4-51.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-51.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik" id="toc_marker-42">Vâlide Turhan Sultan ve Darussaâde Ağası Dönemi (1651-1656)</p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"><span>Vâlide Hâdice Turhan Sultan, Sultan İbrahim’in baş-hâsekisi idi; IV. Mehmed (1648–1687) döneminde vâlide sultan sıfatıyla haremin başına geldi. Kösem, Turhan’a bağlı zenci hadımlar tarafından katledilince (2 Eylül 1651) Turhan, vâlide sultanların gerçek erkine erişmiş ve ölümüne (1683) kadar vâlide sultan olarak haremin başı mevkiinde bulunmuştur.</span><span class="dipnot"><a class="footnote-link" href="#footnote-225-357" id="footnote-225-357-backlink">357</a></span><span> Turhan Sultan, 6 yaşında tahta çıkan oğlu pâdişah adına, Kösem gibi, devlet işleriyle doğrudan doğruya karar mevkiinde bulunuyordu (bkz. Ekler). Belgelerde veziriâzamın arzları üzerinde pâdişah adına Turhan’ın emirlerini görmekteyiz (Mührü: “Vâlide-i Sultan Mehmed”). Kösem döneminde olduğu gibi, Turhan’ın da “vekîl-i saltanat” sıfatını taşıyan veziriâzamlarla çatışma durumları eksik olmamıştır. Kösem’den beri vâlide sultanların küçük pâdişahlar adına devlet işlerinin başında olmaları, bürokratlar tarafından iyi görülmüyordu.</span></p>
				<p class="paragraf"/>
				<p class="arabaslik-sol" id="toc_marker-42-1">Harem İktidarı</p>
				<p class="ARA-BASLIK para-style-override-15"/>
				<p class="paragraf"><span>Kösem ve ocak ağaları cuntası ortadan kaldırıldıktan sonra, “Çün ağaların devleti muzmahil oldı, halk-i ‘alem gûyâ kâbûs-i nuhûsetten kurtuldu”</span><span class="dipnot"><a class="footnote-link" href="#footnote-225-358" id="footnote-225-358-backlink">358</a></span><span> (Ağaların devletine son verildiğinde sanki uğursuz bir kâbustan halk kurtuldu). Ağaların yakın adamı nüfuzlu Mevkufâtî Mehmed Efendi hapse atıldı,</span><span class="dipnot"><a class="footnote-link" href="#footnote-225-359" id="footnote-225-359-backlink">359</a></span><span> ocak ağalarının zorbalıklarına göz yummuş olan Melek Ahmed Paşa da Malkara’ya sürgün edildi. Kösem dönemindeki önemli kişiler idareden temizlendi. Ağaların gitmesiyle bayram meydanları eskisi gibi halkın eğlence yeri oldu.</span><span class="dipnot"><a class="footnote-link" href="#footnote-225-360" id="footnote-225-360-backlink">360</a></span></p>
				<p class="paragraf"><span>Yeni idare, ağalar cuntası zamanında rüşvetle servet yığanların mallarına el koydu. Hazine fazla verdi. Kösem’in adamı darussaâde ağası Ahmed Ağa azlolundu. Kendisi Kösem’in sağ kolu idi. Kösem’e dayanarak tüm kararlara da ortak olmakta idi.</span><span class="dipnot"><a class="footnote-link" href="#footnote-225-361" id="footnote-225-361-backlink">361</a></span><span> Veziriâzam Siyavuş Paşa, “kemâl-i istiklâl ve mehâbet” ile makamında oturdu; bürokrasi tam bağımsızlığına kavuşmuş oldu. Başka ifade ile, idare Osmanlı devlet geleneğine göre yeni baştan geri gelmişti. </span></p>
				<p class="paragraf"><span>Kösem ile işbirliği yapmış ve Sultan İbrahim’in katlinde rol oynamış olan darussaâde ağası Celâlî İbrahim Ağa da, Mısır’da yakalanıp idam olundu. Şimdi Turhan Vâlide’nin darussaâde ağası Süleyman da, öncekiler gibi devlet işleri üzerinde kararlarda son söz sahibi oldu.</span><span class="dipnot"><a class="footnote-link" href="#footnote-225-362" id="footnote-225-362-backlink">362</a></span><span> Süleyman “azîm dîvân” düzenledi, kendisini tebrike geldiler. Kösem döneminde Harem’in müdâhalesini kabul etmeyen Veziriâzam Siyavuş Paşa ile Turhan Sultan’ın darussaâde ağası Süleyman arasında kaçınılmaz bir iktidar mücadelesi başladı.</span><span class="dipnot"><a class="footnote-link" href="#footnote-225-363" id="footnote-225-363-backlink">363</a></span><span> Kösem’le işbirliği yapmış olan ulemâ affolundu, bazıları sürgüne gönderildi. </span></p>
				<p class="paragraf"/>
				<p class="arabaslik-sol" id="toc_marker-42-2">Yeni İdarede Tasfiyeler</p>
				<p class="paragraf"/>
				<p class="paragraf"><span>Ocak ağaları zamanında ağalara karşı Anadolu’da sipahilerin davasını güden Abaza Hasan ve İbşir Paşalar 30.000’e varan kuvvetleriyle İstanbul üzerine yürüdüklerinde (Eylül 1651) ocak ağalarının idamında söz birliği etmişlerdi.</span></p>
				<p class="paragraf"><span>Önemli atamalar daima Harem’e vâlide sultana, darussaâde ağasına danışılarak yapılmakta, fakat her zaman buna uyulmamakta idi. Dışarıdakiler, “Bizi vâlidenin ve kızlarağasının sikletinden [baskısından] kurtulanız” diye onlara karşı direnmekteydiler.</span><span class="dipnot"><a class="footnote-link" href="#footnote-225-364" id="footnote-225-364-backlink">364</a></span><span> Haleb valisi atanan İbşir Paşa çeşitli yollarla bu şehrin zengin tüccârını soymakta idi.</span><span class="dipnot"><a class="footnote-link" href="#footnote-225-365" id="footnote-225-365-backlink">365</a></span><span> Ocak ağalarının rüşvetle Mısır’a vali yaptıkları Abdurrahman Paşa, Sultan İbrahim’in katlinden suçlu bulunuyordu. Eski zorbalardan sayılarak idamı istenmekteydi. Vâlide sultan Turhan’a bunun için tezkire gönderildi. Pâdişaha (Turhan’a) 500 kîse para gönderip kendini kurtarmak çabasında idi. Veziriâzam, Turhan’a telhîs gönderip Abdurrahman Paşa’nın idamını istedi, o da hareme gidip sığınmaya çalıştı, fakat bostancılar yakalayıp idâm ettiler, 2000 kîselik servetine el konuldu.</span><span class="dipnot"><a class="footnote-link" href="#footnote-225-366" id="footnote-225-366-backlink">366</a></span></p>
				<p class="paragraf"/>
				<p class="arabaslik-sol" id="toc_marker-42-3">Veziriâzam-Darussaâde İktidar Çatışması</p>
				<p class="paragraf"/>
				<p class="paragraf"><span>Siyavuş ve müfti, Abaza Hasan ve İbşir’e, “Ocak ağaları artık iktidarda değil, uzlaşalım” diye, pâdişahın el yazısını taşıyan bir fermân gönderdiler, fakat anlaşma olmadı. Bursa’ya korumacı 2000 yeniçeri gönderildi. Nihayet, Siyavuş Paşa paşalardan aracı gönderip anlaşmayı sağladı. Sipahilere eski vergi toplama hizmetleri verildi.</span></p>
				<p class="paragraf"><span>Cunta ortadan kaldırıldıktan sonra (21 Ağustos 1651) Siyavuş Paşa, </span><span class="char-style-override-13">vekîl-i pâdişah </span><span>olarak devlet işlerini tam bir yetkiyle, bağımsız idare etmek azmindeydi. Öte yandan, Turhan Sultan’ın yakın adamı ve Kösem ile Ocak Ağalarının haksız </span><span class="char-style-override-13">tagallüb</span><span>ünü</span><span class="char-style-override-13"> </span><span>yıkmada başlıca rol oynayan Darussaâde Ağası Süleyman Ağa, “her husûsa müdâhale ederdi.”</span><span class="dipnot"><a class="footnote-link" href="#footnote-225-367" id="footnote-225-367-backlink">367</a></span><span> Ağa, vâlide sultan Turhan’a dayanıyordu. Öte yandan, Veziriâzam Siyavuş Paşa da cuntanın bertaraf edilmesinde oynadığı rol ve pâdişahın mührünü taşıyan </span><span class="char-style-override-13">vekîl-i saltanat</span><span> sıfatıyla, devlet işlerini müdahalesiz yürütmek iddiasında idi. Özetle, Kösem döneminde olduğu gibi, vâlide sultan ile veziriâzam arasındaki çatışma, kaçınılmaz bir bunalıma yol açtı. </span></p>
				<p class="paragraf"><span>Anadolu’da isyanda olan İbşir Paşa ve Abaza Hasan, Defterdâr Emîr Paşa’nın idamı için ültimatom göndermişlerdi. Olay, veziriâzam ile haremağası arasında yetki konusunda çatışmanın ortaya çıkmasına neden oldu. Veziriâzam defterdârı azletti. Emîr Paşa, darussaâde ağasına sığındı. Ağa, hemen veziriâzama adamını gönderip defterdârı himayesi altına aldı ve “Emîr Paşa’yı incitmesinler” diye karşı çıktı. Dîvân’ın eski vezirlerinden olan ve hükümetin bağımsızlığını korumayı görevinden sayan Siyavuş Paşa hiddetle, “Bu nasıl bir vezârettir ki, ben bir Arabın [zenci hadımın] mağlûb ve mahkûmu olam?” diye bağırdı; bunu hemen darussaâde ağasına yetiştirdiler. Siyavuş, katledilen darussaâde ağasının parasını iç etti, diye ortada söylentiler vardı; Siyavuş, işi uzatmadan kapattı. Fakat hadımağası öç almakta gecikmedi –çok geçmeden Siyavuş azledilecek, yerine Gürcü Mehmed Paşa gelecektir. </span></p>
				<p class="paragraf"><span>Siyavuş, o dönemde herkes gibi, memuriyetleri rüşvetle satma gibi kanûnsuz yollarla büyük servet edinmişti. Siyavuş’un rüşvetçiliğine adamları da alışmıştı. Asıl sorun, harem işlerine karışması ve darussaâde ağası yakınındakileri aradan kaldırma çabaları idi; bundan dolayı ona düşman olanlar, katli için harekete geçmişlerdi. Vezirin İbşir Paşa’ya itaat etmeden önce gönderdiği dostça mektuplar darussaâde ağasının eline geçmişti; o da bunu Vâlide Turhan’a bildirerek veziri ihânetle suçladı.</span></p>
				<p class="paragraf"><span>Turhan Sultan, Siyavuş Paşa’yı azletmek için yakınlarıyla, bu arada kethüdası ünlü mimar Kasım Ağa ile görüşmelere başladı. Kasım Ağa, Köprülü Mehmed Paşa’yı veziriâzamlığa namzed gösteriyordu. Bu kayıt, 1651 yılında Köprülü’nün devletin başına getirilmesinin düşünüldüğünü göstermektedir. Vâlide Turhan, darussaâde ağasına bağlı idi, o da Şam valisi Gürcü Mehmed Paşa’yı veziriâzamlığa getirmek istiyordu. Darussaâde ağası, bu hususta vâlide Turhan ve pâdişahı kandırıp Siyavuş Paşa’yı davet etti ve saraya geldiğinde </span><span class="char-style-override-13">möhr-i hümâyûnu </span><span>(pâdişahın mührünü) zorla alıp Gürcü Mehmed’e teslim etti. Bu görülmemiş bir şeydi: Haremağası bir hadım, devletin en yüksek makamında bulunan veziriâzamı azledip yerine istediği adamı getirmekte idi (30 Ekim 1651). Siyavuş’u hapse attırdı, idamına karar verilmişken, Turhan Sultan razı olmadı, paşa Malkara’ya sürgün edildi. Darussaâde ağası Süleyman kendisi için zengin Mısır valiliğini garantiledi.</span></p>
				<p class="paragraf"><span>Kösem’in aksine işlere tam hâkim olamayan vâlide Turhan, kethüdalar ve akıl hocası seçtiği kimselerle devlet işlerini konuşup karar verirdi. Mimar Koca Kasım’ı kethüda yaptı. </span><span class="dipnot"><a class="footnote-link" href="#footnote-225-368" id="footnote-225-368-backlink">368</a></span><span>Kasım Ağa, Gürcü Mehmed Paşa’nın veziriâzamlığa gelmesine karşı idi. Kasım Ağa’nın darussaâde ağasıyla arası açıktı. Gürcü Mehmed veziriâzam olunca (27 Eylül 1651), kendi aleyhinde bulunan Kasım Ağa’ya cephe aldı. Kasım Ağa, Gürcü Paşa yerine Köprülü Mehmed Paşa’nın veziriâzamlığa getirilmesini tavsiye ile onun bu makamda iyi iş yapabileceğini Turhan Sultan’a söylerdi. Turhan’ın kethüdası ve baş-danışmanı Kasım Ağa, Köprülü’nün ilkin Dîvân’a vezir atanmasını, sonra veziriâzamlığa getirilmesini tavsiye ediyordu (1651). Kasım Ağa Köprülü ile konuşur, onun fikirlerini beğenirdi. Turhan Sultan, Köprülü’yü küçümsüyor, halk arasında adı sanı belli olmayan Köprülü’nün vezirliğe getirilmesine karşı çıkıyordu. Turhan, küçük pâdişah IV. Mehmed’e (o zaman henüz 9 yaşındaydı) Köprülü hakkında danışmış, sonra darussaâde ağası Süleyman’a, o da bunu Veziriâzam Gürcü Mehmed Paşa’ya bildirmişti. Köprülü, sancakbeyliğiyle, Kasım Ağa da bir süreliğine Turhan Sultan’ın yanından uzaklaştırıldı. Turhan Sultan her söylenene inanır “safdil” bir kadındı. Kösem gibi siyasîlerin oyunlarını anlayacak kadar gözü açık değildi. Kahveci-başıyı, Kasım Ağa yerine kethüda yapmaya karar verdi. İhtiyar mimar Kasım Ağa zindana gönderildi, malı mülkü musâdere edildi. Aslında onu ortadan kaldırmak istiyorlardı, ama vâlideden korkuyorlardı. Kıbrıs’a sürgün gönderdiler.</span><span class="dipnot"><a class="footnote-link" href="#footnote-225-369" id="footnote-225-369-backlink">369</a></span><span> Cuntadan sonra asker halkı eski nüfuzunu kaybetse de, her zaman önemli rol sahibiydi. Gürcü Mehmed Paşa, yeniçeri ocağına farklı davranıyordu: 1652 yılı ulûfesi yalnız yeniçeriye verildi. Sipahiler gürültü çıkardı, baş-defterdârı sıkıştırdılar.</span></p>
				<p class="paragraf"/>
				<p class="arabaslik-sol" id="toc_marker-42-4">Mâliyede Bunalım: Tarhoncu Ahmed Paşa</p>
				<p class="paragraf"/>
				<p class="paragraf"><span>Gürcü Mehmed Paşa zamanında, devlet mâliyesi iflâs etmiş durumda idi. Bunalım ocak ağaları zamanında başlamıştı. Veziriâzam Gürcü Mehmed Paşa önemli işlerde Harem ve kızlarağası ile danışma halinde idi. (Bu dönemde veziriâzamlar genelde Gürcü ve Abaza kölelerinden idi. Gürcü Mehmed Paşa gibi Dîvân’da ikinci vezir Koca Kenan Paşa, Diyarbekir valisi de Gürcü idi). Kösem geleneği devam ediyor, küçük pâdişah yerine daima Turhan Vâlide’ye danışılıp karar alınıyordu (bkz. Ekler). Gürcü Paşa, </span><span class="char-style-override-13">safdil </span><span>bir kimse olup işlerin aslını bilmezdi. Bu tarihte devlet gelirleri giderlerin yarısına inmiş ve iki yıllık gelir </span><span class="char-style-override-13">tedâhülde </span><span>(daha önce sarfedilmiş) bulunuyordu.</span><span class="dipnot"><a class="footnote-link" href="#footnote-225-370" id="footnote-225-370-backlink">370</a></span><span> Veziriâzam, zengin paşalar üzerine baskı ile musâderelara girişti. Bu arada, Mısır geliri </span><span class="char-style-override-13">bekâyâ</span><span>sı diye mazûl Mehmed Paşa’dan hapis tehdidiyle yüz </span><span class="char-style-override-13">kîse </span><span>para (bir milyon akça) kopardı. Veziriâzamın giderleri kısacağı yerde en önemli işlere bile kayıtsızlığı üzerine dedikodu aldı yürüdü, gizli toplantılarda eleştiriler arttı. Darussaâde ağası başlangıçta “hâmisi” olduğu paşayı himayeden kaçınmak gereğini zamanla anladı. </span></p>
				<p class="paragraf"><span>Vâlide Turhan, kendi dairesinde şeyhülislâm ve kadıaskerler ile gizli toplantılar yapıp durumu görüşmekte idiler. Yeniçeri ocağında kethüda-bey de bu görüşmelere katılmakta, mâliye işlerinde deneyimli Tarhoncu Ahmed Paşa’yı bu toplantılara getirmekte idi. Toplantılardan haber alan veziriâzam, vâlide kethüdasını, Tarhoncu’yu ve Zurnâzen Paşa’yı sürgüne gönderdi. Kethüda-bey’i, azl ve sürgün etmek için pâdişahtan bir hatt-i hümâyûn sağlamak gerekti. Şeyhülislâm ve darussaâde ağası kendisini uyardılar. Aynı sırada sarayda iç-oğlanları arasında darussaâde ağasına karşı komplo ortaya çıktı, yüz kadar iç-oğlanının görevlerine son verildi </span></p>
				<p class="paragraf"><span>Mâlî durumu görüşmek için pâdişah, vâlide, veziriâzam ve şeyhülislâm bir meşveret meclisinde buluştular (4 Mayıs 1652) –bu toplantı önemli devlet işlerinin bu tarzda </span><span class="char-style-override-13">meşveret </span><span>toplantılarında görüşüldüğünü anlatmaktadır.</span><span class="dipnot"><a class="footnote-link" href="#footnote-225-371" id="footnote-225-371-backlink">371</a></span><span> Mısır’dan gelen geliri artırmak için oradaki hizmetlilerin aldıkları ulûfe vesairede kesinti yapılması düşünülmüştü. Toplantıda denildi ki, Mısır valileri azillerinde, üç dört bin kîse (400 milyon akça) gelirle ayrılırlarmış, bunda devlete ait gelirden pay varmış; veziriâzam bu açıklamalardan rahatsız oldu. Son toplantıda ulemâdan Hoca-zâde Mes’ûd’un açıklamaları veziriâzamı güç duruma düşürmüş, azli dedikoduları ortaya çıkmıştı. </span></p>
				<p class="paragraf"><span>Gürcü Mehmed Paşa, vâlide Turhan’dan destek istedi. Harem veziriâzama karşı olmakla beraber onun yerine kimin getirileceği hususunda açık fikir sahibi değildi. Gürcü Paşa, onların adamı idi. İktidarını destekliyorlardı. </span></p>
				<p class="paragraf"><span>Bu sırada haber alındı ki, Venedikliler büyük bir donanma ile saldırı hazırlığında, Eski-Hisar önünde Çanakkale Boğazı karşısında Boğaz hisarlarını yıkmayı plânlamışlar.</span><span class="dipnot"><a class="footnote-link" href="#footnote-225-372" id="footnote-225-372-backlink">372</a></span><span> Bu saldırı plânı İstanbul’u tehlike altına sokacaktı. Osmanlı donanması Ege Denizi’ne çıkamıyordu. Boğaz’ı korumak için bir yeniçeri kuvveti gönderildi. Kapudân paşa ise, donanmanın berbat durumda olduğundan, kalyonların hâlâ hazır olmadığından, hizmete verilen yeniçerilerin kendisine itaat etmediklerinden şikâyetçi idi. </span></p>
				<p class="paragraf"><span>Venedik donanma gemilerinden bir kısmının fırtınada parçalanması haberi sevinçle karşılandı. Boğaz hisarları ve Bozca-Ada korunması için kuvvet gönderildi. Pâdişah, yani vâlide sultan, suçluların huzura gelmesinde ısrar etti. Durum çok kaygı vericiydi. Üsküdar Sarayı’nda küçük pâdişah huzurunda olağanüstü toplantıda, Venedik tehdidi ve mâlî iflâs gündeme geldi. Gürcü Mehmed’e güvensizlik genel bir hal aldı, onun tek destekçisi darussaâde ağası idi. Değiştirilmesi için şeyhülislâm başkanlığında toplanan </span><span class="char-style-override-13">meşveret</span><span> meclisinde, önce Gürcü Ahmed Paşa yerine tekrar Siyavuş Paşa’nın getirilmesi kararı alındıysa da, sonunda Gürcü Paşa yerine Tarhoncu Ahmed Paşa’nın bu makama getirilmesine karar verildi. Harem, ulemâya karşı ağır basmış oluyordu. </span></p>
				<p class="paragraf"><span>Küçük pâdişahın bir hatt-i hümâyûnu ile şeyhülislâm, kadıaskerler, yeniçeri ağası, sipahi bölük ağaları saraya çağrıldı, pâdişah mührünü geri almak için Gürcü Paşa da çağrıldı. Sahilde, Yalı-Köşkü’nde büyük Dîvân toplandı. Devlet, büyük bir bunalım karşısında bulunuyordu. Boğaz, abluka altında idi. İstanbul’da dedikodu artmıştı; fiyatlar, özellikle et fiyatı fırladı. Şimdi herkes Anadolu kadıaskeri Mes’ud Efendi’nin ağzına bakıyordu. O, veziriâzama karşı mâliyede deneyimli kethüdalardan Tarhoncu Ahmed Paşa’yı destekliyor, onun Dîvân’a vezir olarak girmesini istiyordu. Vâlide sultan da Mes’ûd Efendi’yi desteklemekteydi.</span></p>
				<p class="paragraf"><span>Tartışmalarda vezire karşı çekinmeden eleştirilerde bulunan Anadolu kadıaskeri Hoca-zâde Mes’ûd Efendi dinlendi. O, ulemânın dokunulmazlığına sığınıp ihtiyar veziriâzamı eleştirileriyle güç duruma soktu. Gürcü Paşa ak sakalıyla deneyiminden söz etti. Vâlide Turhan dayanamadı, perde arkasından “Bak a paşa, ak sakal kara sakal hesabda değil, tedbîr aksakalla olmaz, akılla olur, efendi [Mes’ûd Efendi] ne derse cümle umûrda anınla meşveret edip zinhâr re’yinden tecâvuz etmeyin” diye uyardı.</span><span class="dipnot"><a class="footnote-link" href="#footnote-225-373" id="footnote-225-373-backlink">373</a></span><span> Son söz vâlidenindi.</span></p>
				<p class="paragraf"><span>Vezirin rüşvetle yığdığı servet de eleştiri konusu oldu. Gürcü Paşa’nın azline karar verildi. Donanmayı kalyonla güçlendirmek gereği üzerinde duruldu. Yalı-Köşkü’nde bu tartışma sürüp giderken, saraydan pâdişahın (tabii Turhan’ın girişimiyle) hatt-i hümâyûnu geldi, Veziriâzam Gürcü Paşa’nın pâdişah mührünü hemen teslim etmesi emrediliyordu. Aksakal Gürcü Paşa neye uğradığını bilemedi, koynundan mührü çıkarıp teslim etti; mühür saraya gönderildi. </span></p>
				<p class="paragraf">Toplantıdakiler hep birlikte saraya yöneldiler. Gürcü Paşa, bostancıbaşı tarafından hapse götürüldü. Haremde küçük pâdişahla beraber perde arkasında Turhan Sultan, darussaâde ağası, içağaları gelenleri karşıladılar. Küçük pâdişah, “Mührü kime verelim?” diye sordu, kimse söz söylemeye cesaret edemedi, o zaman perde arkasındaki Turhan Sultan kararı gelen heyete bıraktı. Onlar dışarı çıkıp uzun görüşmelerden sonra huzura gelerek, “Bu hususta karar pâdişaha aittir” dediler. Pâdişah, kuşkusuz vâlidesinin önceden öğretmesiyle, Girit ordusunun başındaki Deli Hüseyin Paşa’yı seçt<span>i. </span></p>
				<p class="paragraf"><span>Heyet tekrar dışarı çıkıp bunun yerine getirilmesi halinde ortaya çıkacak güçlükleri görüştü. O zaman perde arkasından Turhan Sultan konuştu, yeniçeri ağası ve sipahi bölükleri ağalarına hitap ederek Hüseyin Paşa’nın gelmesinde ısrar etti. Sarayda iktidarı belirleyecek heyette, yeniçeri ve sipahi ağalarının hazır bulunmuş olması gözden kaçmaz. Müzakere ettiler, üç âcil sorun vardı: donanma, Girit’te durum ve askere mevâcib maaş bulunması. Sonunda mührün Tarhoncu Ahmed Paşa’ya verilmesi kararlaştırıldı.</span></p>
				<p class="paragraf"/>
				<p class="arabaslik-sol" id="toc_marker-42-5">Tarhoncu Ahmed Paşa’nın Mâliye’de Reform Tasarısı</p>
				<p class="paragraf"/>
				<p class="paragraf"><span>Toplantıda hazır olan Ahmed Paşa’ya, “Bu sorunların altından çıkabilir misin?” diye sordular. Ahmed Paşa, “Evet bu sorunlara cevap verebilirim” dedi. Heyet, tekrar huzura girip Ahmed Paşa’yı önerdiler. Ahmed Paşa, pâdişaha (perde arkasında duran Turhan Sultan’a) evet, taahhüd ederim, sözü verince, pâdişah heyetten kefil olmalarını istedi ve mühür kendisine verildi. </span></p>
				<p class="paragraf"><span>Ahmed Paşa, pâdişaha “Devlet parası kimin eline düşmüşse tahsil ederim, kimse karışmasın, alacağım önlemlere kimse müdahale etmesin; Gürcü Paşa’nın tayinlerini kaldıracağım” dedi. Bunlar “her hususta müstakil” olma, bir çeşit dikta maddeleri idi. Buna dair kendisine pâdişahın el yazısı ile hatt-i hümâyûn verildi. Ahmed Paşa kendisinden önce sultanların ve vezirlerin başaramadığı “islâh-i devlet” görevini üzerine almış oldu (19 Haziran 1652). Bu dikta</span><span class="char-style-override-13"> </span><span>idaresi o zaman devletin düştüğü çaresizlik karşısında bir zorunluluktu. İleride işler daha da ağır bir gelişme gösterince, Köprülü Mehmed’in de, aynı dikta koşullarıyla iktidara gelmesi kabul edilecektir (Tarhoncu Ahmed Paşa’nın mâliyede ıslah önlemlerinin başarısızlığı üzerine idamı, üçüncü ciltteki “Mâliye”</span><span class="char-style-override-13"> </span><span>bölümünde ayrıntılarıyla verilmiştir).</span></p>
				<p class="paragraf"/>
				<p class="arabaslik-sol" id="toc_marker-42-6">İbşir Paşa: “Sâhibü’l-Seyf” İktidara Gelişi ve Düşüşü</p>
				<p class="paragraf"/>
				<p class="paragraf"><span>Pâdişah (Turhan Sultan) önünde toplanan bir meşveret meclisinde, rüşvetle devletin içinde bulunduğu kötü durum açıkça ifade olundu. İlkin ulemâ atamaları, sonra yolsuzluk ve rüşvet üzerinde duruldu. Dîvân üyeleri olan ve kadı atamalarını kanûna göre düzenleyen Rumeli ve Anadolu kadıaskerlerinin kabul edilemeyecek yolsuzlukları, rüşvetçilikleri herkesçe bilinen bir kerteye gelmişti.</span><span class="dipnot"><a class="footnote-link" href="#footnote-225-374" id="footnote-225-374-backlink">374</a></span><span>Kadıaskerler, kadı atamaları için defter düzenlerler, pâdişaha arz ettiklerinde kendisinin onayını alırlardı. İşte bu toplantıda, rüşvetle muazzam servetler edindikleri ortaya çıktı. Dîvân’da Rumeli kadıaskerliğinden müftiliğe (şeyhülislâmlığa) geçmek kural idi. O zamanın şeyhülislâmı Sa’deddîn Efendi aleyhine yazıyla hakaret ettiler; aldığı rüşvetleri, tayinlerde terfî sırasını gözetmediğini açıkladılar. Ulemâ </span><span class="char-style-override-13">silsile</span><span>si</span><span class="char-style-override-13"> </span><span>belli bir terfî listesiyle hazırlanırdı. Müftilik uman ulemâ da, şeyhülislâm aleyhinde muhaliflere katıldı. Özetle ulemâ sınıfından birçoğu, rüşvet ve yolsuzluğu ileri sürerek müfti aleyhinde ortalığı karıştırdılar. Bir dilekçe yazıp bu suçlamalarını saraya arz ettiler. Şeyhülislâma karşı bu saldırılar sonucu, ulemâ sınıfı arasında, devlet erkânını tedirgin eden bir kargaşa ortaya çıktı. Şikâyetleri okuyan pâdişah (Turhan Sultan) fermân gönderdi; şeyhülislâmın, vezirler ve ileri gelen ulemânın bir araya gelip durumu araştırmaları emrolundu. </span></p>
				<p class="paragraf"><span>Araştırmada atamalarda sırayı gözetmeyen usûlsüzlükler tespit olundu. Olay büyüdü, haksızlığa uğradıklarına inanan şikâyetçi kadılar, pâdişah kapısına yığıldılar. Müfti ve veziriâzam, pâdişah huzuruna geldiler. Müftiye yapılan suçlamalar okundu. Veziriâzamın bu işlerle gereğince ilgilenmediği, rüşvetçi ulemânın kimler olduğu ortaya döküldü. Toplantıda, defterdârın yolsuzlukları (yeniçerilere züyuf akça kestirip vermesi) ve Enderun’un, pâdişaha yakın olanların ve Harem’in devlet işlerine nasıl müdahale ettikleri açıklandı. Özetle tüm devlet erkânı yanında ulemânın da rüşvetçiliği açığa çıktı. Kadılıkların rüşvetle satıldığı açıklandı. Pâdişah (Turhan ve darussaâde ağası) tarafından genel durumun araştırılması emr olundu. </span></p>
				<p class="paragraf"><span>Etraftan şikâyetçi kadılar da gelmişlerdi, içeri alınmadılar. Pâdişaha sunulan raporda bütün yolsuzluklar ortaya dökülüyor, rüşvet kalkmaz ise kimsede rahat kalmayacağından, ahâlinin bundan bizâr olduğundan, geçen kargaşalardan daha ağır olayların çıkabileceğinden söz ediliyor; Harem’in uyanıp harekete geçmesi isteniyordu. Raporda, Enderun-i Hümâyûn (Hâs-Oda ve harem) durumuna gelince, “tesadüfen” okunmadı, devlet içinde “nifak ve küstahlık” konusu üzerinde duruldu. </span></p>
				<p class="paragraf"><span>Rapor okununca pâdişah, gerçeğin ne olduğunu sordu. Yeni şeyhülislâm, “Pâdişahım,” diye söze başladı, “bu yazıda yazılanlar hepsi beni çekemeyen düşman kimselerin düzmesidir, herkesi memnun etmek mümkün değildir; hepsi esası olmayan iftiradır, aslında her şey pâdişahımızın fermânlarıyla yürütülmektedir; suçlamaların aslı yoktur, hepsi iftiradan ibarettir” diye kendini savundu. Raporu yazanları (çoğu, atamalarını rüşvet verip alamadıklarından şikâyetçi olan kadılardı) “müfsid ve müzevvir” diye suçladı. Veziriâzamı övdü; sınırlarda gerekli önlemleri almış, kulların mevâcibini zamanında vermiş, İstanbul’da düzeni sağlamış, ülkede reâyayı rahata kavuşturmuş (bunlar zaten bir Osmanlı vezirinde beklenenlerdi) bir vezirdir, dedi.</span></p>
				<p class="paragraf"><span>Veziriâzam da müftiyi öven sözler söyledi. Şikâyetçileri “haddini bilmez, bed-ahlâk” kişiler olarak suçladı. Özetle, iktidardaki müfti ve veziriâzam, her şeyi güllük gülistanlık olarak anlatıp şikâyetlere iftira diye karşı çıktılar. O zaman Dîvân üyesi olan kadıaskerler de kendilerini öven sözler söyleyip sözü seyyidlerin başı Nakîb Efendi’ye bıraktılar. Özetle hepsi, şikâyetçiler karşısında temize çıkma gayretinde oldular. Pâdişahtan bu kavgayı çıkaran eski kadıaskerlerin sürgüne gönderilmesi için fermân sağladılar. </span></p>
				<p class="paragraf"><span>Veziriâzam Derviş Mehmed Paşa, ihtiyar ve hasta idi. Tarhoncu’yu azl ve katle neden olduktan sonra veziriâzamlığa gelmiş (21 Mart 1653); hazinenin sıkıntısını bahane edip tüm devlet makamlarını rüşvetle satma yolunu seçmişti. Toplantıdan sonra ertesi gün Dîvân’a geldiğinde felç oldu. İş göremez hale gelince, halefini belirlemek için görüşmeler başladı. Gelecek veziriâzamın belirlenmesi hususunda harekete geçtiler –o zaman iktidarın belirlenmesinde rol sahibi olanları tespit bakımından bunlar önemlidir. </span></p>
				<p class="paragraf"><span>Siyavuş Paşa’nın adı ortaya atılınca, Turhan Sultan, “Siyavuş’un azameti benim </span><span class="char-style-override-13">Arslanım’</span><span>dan [pâdişahtan] artıktır, öyle mütekebbir adam nice kulluk eder?” diye onlara katılmadı. Veziriâzamın seçilmesinde pâdişah adına Harem üstün geldi, Melek Ahmed Paşa’nın adını önerenler oldu, paşa, “Büyük Vâlide Kösem Sultan’ı şehid edenler ortada olup onlar seçilecek kimseyi rahat bırakmazlar” demişti, bu nedenle kendisi namzed sayılmadı. </span></p>
				<p class="paragraf"><span>Enderun’da hâs-odalıların tercihi, kendilerinden olan İbşir Paşa idi. İbşir için darussaâde ağasına haber gönderildi. Pâdişah ve vâlide, “İbşir olmazsa Murad Paşa olur” diyorlardı. Hasta veziriâzam Derviş Paşa, Murad’ın namzedliğini önlemek için müftiyle anlaştı. İbşir için pâdişaha (Turhan’a) haber gönderildi. Müfti ve Ayşe Sultan’ın adamı Mercan Ağa, İbşir’in namzedliği konusunda anlaştılar. Sadâretten çekilecek Derviş Paşa’nın vasiyeti de bu yolda idi. Paşa’dan möhr-i hümâyûn alınıp Haleb valisi İbşir’e gönderildi. Bu görüşmelerde I. Ahmed’in kızı Ayşe Sultan’ın ağır bastığı görülüyor. Yeni veziriâzamın belirlenmesinde haremden Melekî Hatun da faaliyette idi. İbşir’e veziriâzamlık verilmesinde, kızlarağası ve müftinin önemli rolü olmuştu.</span></p>
				<p class="paragraf"><span>Anadolu’da sipahilerin davasını benimsemiş olan İbşir Paşa, yalnız Anadolu’da değil Arap eyâletlerinde kontrolünü kurmuş olup merkez idaresine, en başta yeniçerilere düşman sayılıyordu. Onun askerî gücünü levendler yani sarıca-sekbanlar sağlamakta idi. Anadolu’daki topraksız köylü gençler, levendler,</span><span class="dipnot"><a class="footnote-link" href="#footnote-225-375" id="footnote-225-375-backlink">375</a></span><span>bir tüfek edinip paşaların kapılarında sarıca-sekban</span><span class="char-style-override-13"> </span><span>adıyla hizmete alınırdı. Türlü yollarla halkı soyarak zenginleşen vali-paşalar, bu suretle İstanbul’a, özellikle yeniçerilere karşı mücadeleye girerlerdi. </span></p>
				<p class="paragraf"><span>Maaşları kesilince </span><span class="char-style-override-13">Celâlî </span><span>eşkıyası olan sarıca-sekbanlar, çete halinde Anadolu’da köyleri, şehirleri haraca keserek, yakıp yıkıyorlardı. Celâlî çetelerini Kuyucu Murad Paşa’nın korkunç yöntemlerle sindirmesinden sonra, sarıca-sekbanlar paşa kapılarına üşüşmüşlerdi. Böylece, Celâlî paşalar dönemi başlamış oldu. Bu valiler, merkeze karşı bağımsız hareket ederler, kapı-kuvvetlerini beslemek için halkı soymaktan çekinmezlerdi. İbşir Paşa bunlardan biriydi. O, veziriâzam olarak devletin en yüksek makamına seçilince, emri altındaki mevcudu 20.000’i bulan sekban-sarıca ordusuyla harekete geçti. Buna âlet olan şeyhülislâmı da darussaâde ağasını da herkes suçluyordu. Şeyhülislâmın İbşir’in bu makama gelmesini desteklemesi, Kâtib Çelebi’nin söylediği gibi, onda bir </span><span class="char-style-override-13">sâhibü’l-seyf</span><span>,</span><span class="char-style-override-13"> </span><span>(kılıç sahibi, diktatör) görmüş olmasındandır. Onu devleti düştüğü bunalımdan kurtarma yolunda son çare olarak görmüş olabilir.</span></p>
				<p class="paragraf"><span>İ</span>bşir gelinceye dek, İstanbul’da asâyişin korunması için, kaymakamlık Melek Ahmed Paşa’ya verildi. Anadolu’da eskiden beri sekbanlarla iş gören İbşir Paşa, “Buralarda kargaşayı bertaraf ettikten sonra İstanbul’a gelirim” haberini gönderdi. Bu haber, devlet merkezinde korku ve pişmanlığa neden oldu. İbşir’i desteklemiş olan kızlarağası ve müfti, telâşa düştüler. Kendisine, “Acele gelesin” diye bir hasekiyle pâdişah fermânı gönderildi. İbşir’in devletin en önemli mevkiinde olarak Anadolu’da kalması kuşku ile karşılanıyordu.</p>
				<p class="paragraf"><span>Eski âsî paşa İbşir, fermânı getiren hâseki ağaya, “Ben veziriâzam olarak evvela Anadolu ve Arap vilâyetlerinde sulh ve nizâmı kurmayınca İstanbul’a gelemem, sonra İstanbul’da hükmetmeye alışmış olanların emri altına girerim” dedi. Onun bu tutumu, o zamana kadar olduğu gibi veziriâzam sıfatıyla en üst düzeyde bir yetkili olarak İstanbul’a karşı bağımsız hareket etmek istediğini göstermekteydi. İbşir, Anadolu’da levendlerden sekban ordusu kuran diğer paşalar gibi bağımsız kalmak istiyordu. Bu tip paşalar, merkezce tehlikeli Celâlî paşalar sayılmaktaydı. Bu dönemde merkez İstanbul ile Anadolu’daki Celâlî paşaları arasında iktidar mücadelesi sürüp gitmekteydi. Yakın bir tarihte Anadolu’dan Gürcü Abdünnebî’nin sarayı tehditleri hatırlanmalıdır. Bu Celâlî paşaların hakkından gelmek, İbşir’in başarısı olacaktı. </span></p>
				<p class="paragraf"><span>Celâlî paşalardan biri olan İbşir’in, şimdi pâdişahtan veziriâzam, yani saltanat vekîli pâyesini almış olması, İstanbul’da panik havası yaratmıştı. İbşir, İstanbul’daki söz sahiplerini suçluyor, “Pâdişahın devletine içerüden [yani haremden] ve taşradan nice kimseler müstevli olmuşdur, ... cümle menâsib ve hizmeti rüşvetle verirlermiş ... bu tarafda olan ihtilâl def’ olunup ... tekmil nizâm-i devlete çalışırım” diyordu. Gelen hâseki, İbşir’in bu sözlerini İstanbul’dakilere aktardı. İbşir, Anadolu’da kendisine evvelce yardımcı olan sipahilere, alaybeyilerine ve eyâletlerdeki yeniçeri serdârlarına mektuplar gönderdi. Para harcayarak ordusunu hazırladı. Meşveret için onların Konya Ovası’na gelmelerini istedi. Mektuplarında “tashîh-i umûr-i devletten” söz ediyordu.</span><span class="dipnot"><a class="footnote-link" href="#footnote-225-376" id="footnote-225-376-backlink">376</a></span><span>Durum açıkça, İstanbul ile Anadolu arasında mücadelenin yeni ve tehlikeli bir aşamasını göstermekteydi. İstanbul, istemeden İbşir’e veziriâzamlıkla pâdişah vekîli olarak en üst düzeyde bir otorite vermiş oluyordu. İbşir düşündüğü ıslahatı şöyle özetliyordu:</span></p>
				<p class="paragraf"/>
				<p class="paragraf"><span>1. Rüşvet kalkacak,</span></p>
				<p class="paragraf"><span>2. Sipahilerin defterden çıkarılmışları düzeltilecek, </span><span class="char-style-override-13">veledeş</span><span>leri ve </span><span class="char-style-override-13">gulamiye</span><span>leri verilecek, </span><span class="char-style-override-13">mülâzemet</span><span> (vergi tahsili) görevleri kalkacak,</span></p>
				<p class="paragraf"><span>3. Yeniçerilere, kanûn elverdiği kadar kullukları verilecek,</span></p>
				<p class="paragraf"><span>4. Altun 120 akça, guruş 80 akça olarak tespit olunacak, kul ulûfesi onu bir dirhem gümüş olan çil akça ile ödenecek,</span></p>
				<p class="paragraf"><span>5. Devlet mansıblarının ve gediklerin rüşvetle satılması usûlü kaldırılacak.</span></p>
				<p class="paragraf"><span>Celâlî paşalardan İbşir, Celâlîlik</span><span class="char-style-override-13"> </span><span>ile pâdişaha isyan durumunda iken şimdi ıslahat bayrağıyla ortaya çıkıyor ve bu amaçla çeşit çeşit “haşarât”ı, yiyici kötü kimseleri etrafına topluyordu. Meşverette, Tarhoncu’dan başka şimdiye dek bağımsız, cesur bir vezir gelmedi, diyerek, devlete hizmet etmek isteyen vezirler gelseydi, ilk işleri bizi –Celâlîleri– ortadan kaldırmak olurdu; sizi şimdi vezâretle İstanbul’a getirip işinizi bitirmek istiyorlar, yapacağınız şey, ilkin size düşman kötüleri ortadan kaldırmadan İstanbul’a gitmeyin, tavsiyesinde bulunuyorlardı. Pâdişaha içtenlikle bağlılığımızı ispat edin, böyle [yukarıda] ilân ettiğiniz şeylere teşebbüs etmeyin. </span></p>
				<p class="paragraf"><span>İşte, İbşir’e toplantıda yakınları bu öğütte bulunuyorlardı. İbşir bu öğütleri anlayacak ve yerine getirecek durumda değildi. Vekâyinâmeye göre kendisi, anlayışsız, ahmak ve sert bir karakterde idi. “Kemal-i gurûr” ile ıslahat yapmak iddiasında idi. Asıp kesmekle dünyayı ıslah edeceğine inanıyordu. Kendisini mehdî sanıyordu ve çaresiz halk da buna inanıyordu. </span></p>
				<p class="paragraf"><span>Yanından ayrılan hâseki, İstanbul’a gelip İbşir’in mektuplarını verince, aklı erenler bunun bir isyan plânı olduğuna karar verdiler. Devletin nüfuzlu adamı, darussaâde ağası Bayram ve yandaşlarının akılları perişan, İbşir’i tavsiye eden müfti efendiyi suçladılar. İbşir’i bir âsî gibi görmeye başladılar. Müfti, onların boşuna korkuya düştüklerini söyleyerek, kendisini İstanbul’a getirmeye çalışın, dedi. İbşir’in devlet merkezine gelmeyişini, isyan olarak değerlendirdiler. Bazıları, “Anadolu elden gider” kaygısını gizlemiyordu. Onu, âsî olarak muamele etmeleri için emirler gönderilmesini ileri sürenler oldu. İstanbul’da kaymakam Melek Ahmed Paşa, İbşir’e karşı harekete geçmekten kaçındı. Herkes müftinin İbşir’den rüşvet aldığını söylüyordu. </span></p>
				<p class="paragraf"><span>Nüfuzlu Ayşe Sultan’ın başağası hadım Mercan Ağa, İbşir taraftarı idi. Kendisi hareme çağrıldı, pâdişah (tabii daha ziyade Turhan Sultan) Mercan’a paylar gibi hitap etti ve “Mühür gönderdin, paşan isyan etmiş” diye onu suçladı. Mercan yanıt vererek, “Hayır devletlü pâdişahım, bazı işler dolayısıyla gelişini gecikdirmişler, emrederseniz kulunuz varup getüre” dedi. “Getir” emri verildi. İbşir’e karşı veziriâzamlığın başkasına verilmesi sarayda düşünülüyordu, ama bunun İbşir’in isyanına neden olacağı düşünülünce vazgeçildi. </span></p>
				<p class="paragraf"><span>Devlet bu sırada ciddi bir mâlî bunalım karşısında idi, gelecek yılların gelirleri alınıp bütçe </span><span class="char-style-override-13">tedahül </span><span>ile ayakta durabiliyordu.</span><span class="dipnot"><a class="footnote-link" href="#footnote-225-377" id="footnote-225-377-backlink">377</a></span><span>Defterdâr paşa, İbşir’in azli ile sadâret mührünün kendisine verilmesi önerisinde bulundu. Saray kaygı içindeydi, Vâlide Turhan defterdâr paşaya veziriâzamlık düşünüyordu, fakat, evvelce sadâreti düşünülen Murad Paşa saraya gidip İbşir’in mutlaka geleceği hakkında teminat verdi. Pâdişah ve vâlide onun sözüne güvendiler ve İbşir’i azletmek fikrinden vazgeçtiler. Bu tarihte İbşir’in vezirliğine destek veren aynı Murad Paşa, İbşir İstanbul’a geldikten sonra askeri tahrik ederek onun katline ön ayak olacaktır.</span></p>
				<p class="paragraf"><span>Murad Paşa, vâlideye Melekî Kadın aracılığıyla yardımcı oldu. İbşir’in azli konusu İstanbul’da görüşmelere yol açmışken, İbşir Paşa’nın pâdişaha gönderdiği bazı telhîsler pâdişahça onaylandı. İbşir, Haleb’den hareketle yolda veziriâzam sıfatıyla atamalar yapıyor, yolsuzluklarını tespit ettiği birtakım memurları azl veya katl ediyordu. Bu işler ve kış dolayısıyla yolda geciktiğini saraya bildirdi. İstanbul’da kaymakam Melek Ahmed Paşa ve ötekiler, şeyhülislâmı sıkıştırıp İbşir’le temas edip bir an önce İstanbul’a gelmesini sağlamasını istiyorlardı. </span></p>
				<p class="paragraf"><span>Kayda değer ki, Köprülü Mehmed Paşa, o zaman ma’zûl olarak Köprü kasabasında oturuyordu. Gidip İbşir’i Kütahya yakınında karşıladı. İbşir “ihtiyar tedbîr sahibi” biri olarak tanıdığı Köprülü’yü Trablus eyâletine vali yaptı. İznik’e kadar geldiler; İbşir, kendisine birçok şeyi danıştı. Köprülü, oğulları Ahmed ve Mustafa Beyler, babalarının arkasından Trablus’a geldiler. Sonraları İbşir iktidardan düşünce, Köprülü yine azil ile karşılaştı. Köprü kasabasına döndüler.</span></p>
				<p class="paragraf"><span>İbşir Paşa İstanbul’a yaklaştıkça, rahatsız olanlar toplantılarda buluşuyorlar, yeniçerinin karşıtlığından umutlanıyorlardı. İstanbul’da mevki sahipleri arasında dedikodu, telâş ve korku hüküm sürüyordu. Pâdişah İstanbul üzerine gelmekte olan İbşir’i karşılamak üzere çavuş-başı ile Reîsülküttâb Şâmizâde’yi gönderdi. Bu sırada İstanbul’da asker, ulûfelerinin </span><span class="char-style-override-13">züyuf akça</span><span> ile ödenmesini protesto ediyorlardı. Devlet, hazine açığını kapatmak için çeşitli yollara başvuruyor, pâdişahın iç-hazinesinden yardım yetmiyor, akçadaki gümüş azaltılıp züyuf akça basılıyordu. </span></p>
				<p class="paragraf"><span>Nihayet, İbşir Paşa İzmit’e vardı; devlet büyükleri, özellikle mâliye işlerinin başında bulunan defterdâr korku içindeydiler. Darussaâde ağası Bayram’dan harekete geçmesini, İbşir’in azlini ve katlini istiyorlardı. Kaymakam paşa, Murad Paşa ve devlet erkânı, pâdişah huzurunda meşverete</span><span class="char-style-override-13"> </span><span>gittiler (Şubat 1655). Küçük pâdişah (kuşkusuz Vâlide Turhan’ın öğretmesiyle), İbşir benim rızâm dışında hareket edip kötü niyet beslediği için azline ve defterdâr paşanın sadârete getirilmesine karar verdim, dedi ve “Siz ne dersiniz?” diye sordu. Yalnızca Murad Paşa, İbşir gelmek üzeredir, birkaç güne dek İstanbul’da olur, ona karşıt olanların sözüyle sebepsiz azledilmesi için neden yoktur, diye karşı çıktı. “Anadolu karışır, bekleyelim gelsin, sizin huzurunuza geldiğinde, karar sizindir” dedi. </span></p>
				<p class="paragraf"><span>Bu akıllıca bir öneriydi. İbşir, askerinin başında iken bu karar tehlikeliydi. Müfti ve kaymakam paşa suskun kaldılar, darussaâde ağası ve musâhibler, defterdârın taraftarı idiler. Murad Paşa’nın önerisine karşı çıkıp yakışıksız sözlerle itiraz ettiler. Toplantı karıştı. Küçük pâdişah rahatsız oldu, “Varın gidin” diye hepsini kovdu. Dışarıda Murad Paşa’ya karşı kavga devam etti; üzerine saldırdılar. Paşa güçlükle ellerinden kurtuldu. Pâdişahımızı doğru yoldan çıkarma, diye öldürmek amacıyla arkasına düştüler. Paşayı ellerinden bostancıbaşı zor kurtardı. </span></p>
				<p class="paragraf"><span>Pâdişah huzurunda çıkan bu kavgayı duyan İbşir, İzmit’te kaldı. Taraftarı şeyhülislâm, yazı gönderip karşıtlarının pâdişah huzurunda hançer çekip yaptıkları taşkınlıkları kötülüyordu. Pâdişah huzurunda bir veziri katle girişmek, o zaman devletin ne acıklı bir duruma düştüğünü göstermekteydi. </span></p>
				<p class="paragraf"><span>Yeniçeriler, İbşir’i Üsküdar’da karşılamak için o tarafa geçmeye başladılar. Sipahilere dayanan İbşir’i, kendilerine karşıt saymakta idiler. Vâlide Üsküdar’da yeniçerilerle kavga çıkmasından kaygılı idi, yeniçeri ağasına tezkire gönderildi; hiçbir yeniçerinin Üsküdar’a geçmemesi emir ediliyordu. Fakat o zamana kadar tüm yeniçeri, Üsküdar’a geçmiş bulunuyordu. Yeniçeri ağası geçenleri geri getirdi. Saraydan İbşir’e bir hatt-i hümâyûn gönderilip, “Huzûra yalnız gel, seninle devlet umûru hakkında görüşeceğim” diye emredilmişti. İbşir, ertesi gün gelirim yanıtını verdi, gitmedi. İbşir’in yanında 20.000 adamı vardı. Muhalifler, başlıca yeniçeri ağaları korku içinde idiler. Yeniçeri ağasının emriyle ordu silâhlanıp hazır beklediler. Durum, son derece gergindi. İbşir, Maltepe’den Üsküdar’a hareket etti (8 Şubat 1655). Saray’ı temsil eden Reyhan Ağa ile yeniçeri komutanları kendisini karşılamaya gittiler. Müfti, vezirler ve diğer devlet büyükleri Üsküdar’a geçtiler. Devlet erkânı, Üsküdar’da Ayşe Sultan Sarayı’na indiler.</span></p>
				<p class="paragraf"><span>Ayşe Sultan, İbşir Paşa’ya nikâhlanmış, vezâretin ona verilmesinde çaba harcamıştı. Ziyafetten sonra İbşir Paşa ile hep beraber İstanbul’a geçtiler. İbşir, düşmanı defterdârı huzuruna çağırdı. Defterdâr dehşete kapılmış halde paşanın huzuruna çıktı. Ertesi gün, İbşir ve müfti saraya çağırıldı. Pâdişah ile görüştüler, İbşir’e teşrifi dolayısıyla samur kürk giydirildi. Müfti İbşir’in makamında yerleşmesi için candan çalışmaktaydı. İbşir’in İstanbul’a girişi merâsimi için emir verildi. O gün müfti ve ulemâ grubu, vezirler 63 kişilik bir alayla hazır beklediler, atılan topların gürültüsünde İbşir Paşa, Üsküdar’dan İstanbul’a geçti. İlkin Eyüb’e gitti, tüm yeniçeri ocak halkı ve öteki asker grupları kendisine katıldılar. Büyük bir alay ile Sarâ-yi Hümâyûn’a yöneldiler. Bu karşılama merâsimine İstanbul halkı da katılmıştı. Veziriâzamın arkasında sipahi bölükleri, paşanın Anadolu askeri sarıca ve levendler, Sarâ-yi Hümâyûn’a doğru yol aldı. İbşir Paşa’nın hâmisi müfti ile bu tantana ve merâsimle pâdişah sarayına gidişi, rakiplerini sindirdi. Celâlî diye küçümsenen İbşir, böylece kendini kabul ettirmiş oluyordu. Ertesi gün, veziriâzam ile Ayşe Sultan’ın düğünü yapıldı. İbşir, yeniçeri ağasına, bak ağa, devlet hâini bir alay ahmak sözüyle, pâdişahca katlime karar verildiğini biliyorum, benim tek amacım Tanrı rızâsına din ve devletin düzeni için hizmet etmektir, dedi. Reyhan Ağa, Kur’an üzerine yeminler edip pâdişahın ve vâlidenin kendisine karşı bir kasıtları olmadığına, İbşir’i inandırdı. Pâdişah ve vâlide ile antlaşma yapıldı, iki taraf hiçbir şeyi birbirinden saklamamaya yeminle söz verdiler.</span></p>
				<p class="arabaslik-sol" id="toc_marker-42-7">İbşir’in İktidarı, Müfti ve Harem</p>
				<p class="paragraf"/>
				<p class="paragraf"><span>Makamına geçen İbşir ilk iş olarak, açıkça kendisine düşmanlık göstermiş olan Moralı defterdârı huzuruna çağırıp ulûfe için hazinede para olup olmadığını sordu.</span><span class="dipnot"><a class="footnote-link" href="#footnote-225-378" id="footnote-225-378-backlink">378</a></span><span>Defterdâr, hazinede para yok, deyince “Kaldırın şunu” diyerek ağır sözlerle onu hapse attırdı, mallarına el koydu. Defterdârlığa eski veziriâzam Derviş Mehmed Paşa’nın doğruluğuyla tanınan kethüdası Ali Ağa’yı atadı. İbşir, rakibi Melek Ahmed Paşa’yı Van valiliğiyle hemen İstanbul’dan uzaklaştırdı. İbşir, Melek Ahmed Paşa’nın akıl hocası baş-muhasebeci Mevkufatî Mehmed Efendi’yi azletti ve Moralı defterdâr ile beraber Yedikule’ye hapse gönderdi. Büroların başı reîsülküttâb da bu değişimden kurtulamadı. Azl ile tüm malları musâdere olundu. </span></p>
				<p class="paragraf"><span>İbşir, eski idare başında olan öteki ileri gelenleri de bir bir azl ve haps edip mallarına el koydu. Ödenmemiş vergileri toplama görevinde bulunan </span><span class="char-style-override-13">baş-bakî kulu </span><span>İbrahim Ağa, 20 kîse (iki milyon) rüşvet vermekle yerinde bırakıldı. Bu temizleme, idare başında olanlara korku saldı. Bu azil ve hapisler, zulüm sayılıyordu. İbşir, devlette geniş ıslahat yapmak iddiasındaydı. Pâdişah gibi tam bir azametle hareket eder, kimse itiraz edemezdi. </span></p>
				<p class="paragraf"><span>Vâlide sultan Turhan, defterdâr için, malı musâdere olunsun fakat katl olunmayıp sürgüne gönderilsin, demişti. İbşir bunu dinlemedi, katlettirdi. Özetle, İbşir iktidara gelmeden önce kendi aleyhinde olan herkesi merhamet göstermeden azl veya katl ediyordu. Saray’ın, vâlidenin önleme çabaları boşunaydı. Buna karşı İbşir Paşa, kendisine yakın olanları kullanarak düşmanlarının mallarını musâdere edip sattırıp parayı hazineye yatırıyordu. Kullara </span><span class="char-style-override-13">mevâcib</span><span>,</span><span class="char-style-override-13"> </span><span>yani</span><span class="char-style-override-13"> </span><span>maaş âcil sorun idi. Fakat İbşir de öbür paşalar gibi rüşvet ve hediye almaktan geri kalmadı.</span></p>
				<p class="paragraf"><span>İbşir Anadolu’da isyan halinde iken kendisi hakkında âsîdir</span><span class="char-style-override-13"> </span><span>diye yazı yazanlardan da öc almaktan geri kalmadı.</span><span class="dipnot"><a class="footnote-link" href="#footnote-225-379" id="footnote-225-379-backlink">379</a></span><span>İbşir Paşa, Nevruz dolayısıyla vâlide sultana âdet üzere çok değerli armağanlar takdim etti. Fakat darussaâde ağasına da, diğer haremağalarına da bir şey göndermedi. Herkes yüzü gülmeyen bu acımasız paşadan, “Akılları perişan ve bununla halimiz nice ola” diye düşünmeye başladı. Zengin bir gelir kaynağı olan selâtin vakıflarının </span><span class="char-style-override-13">nezâreti </span><span>(masraflar ve gelirlerin kontrolü), pâdişahtan (dolayısıyla Vâlide Turhan’dan), Şeyhülislâm Mustafa Efendi’ye devr olund</span><span>u. </span></p>
				<p class="paragraf"><span>Nihayet paşa aleyhine fesâd başladı. İbşir altı-bölük sipahilerine ve Anadolu sekban-sarıcalarına dayanıyordu. Bunlardan bir grup kendisiyle beraber pâyitahta gelmiş, Üsküdar’a yerleşmişti. İbşir Anadolu’da eski isyankâr tavrı yüzünden, pâdişahtan (saraydan) ve yeniçeriden korkuyordu. Anadolu’da sekban-sarıca kuvvetleri başına adamı Ahmed Paşa’yı getirdi, “Bunlar bize lâzım” diye, dağıtmadı. Ahmed Paşa, Anadolu’da türlü yollarla halktan para toplayan acımasız bir adamdı. Bu yoldaki paşalar, sekban ve sarıcayı kapıda tutmak için paraya muhtaç idiler; parayı halktan yağma ile toplarlardı. Çok geçmeden zulümlerden bıkan bir grup reâya, İstanbul’a pâdişaha şikâyete gelince, Ahmed Paşa azlolundu. İbşir’in yakınlarından Kürd Mehmed’e, Bolu sancakbeyliği verilmişti. Onun da zulmünden halk takım takım İstanbul’a akın etti. Kürd Mehmed, Bolu’da yağmaları 100.000 guruşa vardıktan sonra makamından ayrıldı. İbşir’in beylerbeyiliği verdiği bir sekbanın zulümlerine karşı Trabzonlular ayaklandılar, ölenler oldu.</span><span class="dipnot"><a class="footnote-link" href="#footnote-225-380" id="footnote-225-380-backlink">380</a></span><span>Özetle, İbşir Paşa kendisinin adamlarına valilikler vererek iktidarı kötüye kullanıyordu. Paşayı, şeyhi Ebû Bekir uyardı. </span></p>
				<p class="paragraf"><span>İbşir, öbür yandaşlarını, yani Anadolu’dan gelen adamlarını da tatmin edemedi. Onlar da paşadan yüz çevirdiler, aleyhine döndüler. İbşir, Halebli şeyhi Mustafa Dede’nin sözünü dinlerdi, pâdişah (herhalde Turhan Sultan) ve darussaâde ağasına itaatle işleri yürütmeye kalkıştı. Özellikle İbşir’le gelen ve İstanbul’da umduklarını bulamayan sipahiler, İbşir aleyhine döndüler. Bu herif bizim kuvvetimizle vezir oldu; pâdişah kılıcından bizim korumamızla kurtuldu; biz burada aç ve muhtaç dolaşıyoruz, demeye başladılar. Fesâd yoldaydı. Anadolu’da onun vali yandaşları halkı soyuyor, sarıcaları haremlerine koyup berbat işler yapıyorlardı; bundan Anadolu şehirlerindeki sipahiler de rahatsız olmaya başladılar. Her taraftan İstanbul’a şikâyetçiler akın etmeye başladı. Özetle, ülke “zorbaların” eline düşmüş bulunuyordu. </span></p>
				<p class="paragraf"><span>İbşir, ona sahip çıkan, onu İstanbul’a getiren Murad Paşa’yı, donanma kapudânlığıyla uzaklaştırmıştı. Sipahiler, “Devleti başına yıkalım” diye onun aleyhinde konuşmaya başladılar. Bir dilekçe yazıp pâdişaha sundular. Pâdişahtan (kuşkusuz Turhan Vâlide’den) durum Şerîat’la, yani müftiyle “görülüp mezâlimi def’ eyleyesin” diye hatt-i hümâyûn</span><span class="char-style-override-13"> </span><span>geldi. </span></p>
				<p class="paragraf"><span>Sipahiler müftiye varıp “Efendi, Anadolu’da levendât</span><span class="char-style-override-13"> </span><span>vilâyetlerimizi zulümle harâb ettiler, bizim de ırz ve namusumuzu berbat ettiler” diye şikâyetlerini bildirdiler. Müfti, onları başından savınca, yeniçeriler, Orta-Câmii’nde vâiz Hüseyin Efendi’ye gittiler. Sipahilerin şikâyet mektubu Yeniçeri Câmii’nde okundu. Şikâyetler İbşir Paşa’ya kadar uzanıyordu. Paşaya karşı hıncı olan yeniçeriler arasında dedikodu başladı. İbşir’den şikâyet edenler, onu iktidardan düşürmek için, yeniçeri ve halkı kışkırtmaya başladılar. Böylece İstanbul’da, hava İbşir’e karşı hazırlanmış oluyordu. İbşir’den memnun olmayanlar onlara katıldılar. </span></p>
				<p class="paragraf"><span>İbşir’in sekban-sarıcalarının bir kısmı İstanbul hanlarında yerleşmişti. Kapıkulu sipahileriyle onlar arasında çatışma çıktı. Bir kısım sipahi ulûfe ile Girit’e gönderildi. </span></p>
				<p class="paragraf"><span>İbşir’in hakkından gelemediği büyüklerin başında, vaktiyle veziriâzamlıkta rakibi olan Murad Paşa geliyordu. Murad Paşa, Turhan Sultan’ın yakını idi. Turhan’a mâlî yardım sağlıyordu. Murad saraya davet olundu. Haber İbşir’e erişince rahatsız oldu. Murad Paşa’ya açıkça düşmanlık göstermeye başladı. Murad Paşa, Girit’e gidecek donanmanın kapudânı olarak veziriâzamdan 40 milyon akçaya ihtiyaç olduğunu söyledi. İbşir savsakladı, parayı vermedi. Murad Paşa, sekban-sarıcaların başı Kürd Mehmed’i, efendisi İbşir aleyhine çevirdi; İbşir aleyhindeki belli başlı bürokratlar ile temasa geçip geniş bir komplo hazırladı. Murad Paşa, Vâlide Turhan’ın desteğini aldığını açıkça söylüyordu. Yeniçeri büyüklerini komploya dahil etti (Mayıs 1656). Halk arasında, “Veziriâzam İbşir, kendi levendleriyle sipahileri harekete geçirip yeniçeri odalarına baskın yapacakmış, ahali sokaklarda telaş içindeymiş” diye dedikodu çıkarıldı. Murad Paşa Kürd Mehmed’i, Kürd Mehmed de Üsküdar’daki sekban-sarıcaları İbşir’in aleyhine çevirdi. Yeniçeri ocağı ileri gelenleri, yeniçerileri harekete geçmekten alıkoymaya çalışsalar da önleyemediler. Beş yüz adamıyla denizi geçerek At-Meydanı’nda toplanan Kürd Mehmed’e katıldılar. İbşir Paşa’nın zulümleri ve ülkeyi harâba verdiğini, ona karşı fetvâlar aldıklarını beyân ile ayaklanma kararı aldılar. Kürd Mehmed başbuğ seçildi. Şeyhülislâmı zorla At-Meydanı’na getirdiler. Müftiyi İbşir’e gönderip meydana çağırdılar. </span></p>
				<p class="paragraf"><span>İbşir âsîler arasına gitmedi, doğru saraya gitti. Pâdişah toplananların dağılmaları için emir gönderdi. Kürd Mehmed, “Pâdişahı görmek isteriz” dedi. Arada adam gitti, geldi; dilekleri İbşir’in ortadan kaldırılmasıydı. At-Meydanı’nda geceleyen kalabalığa, İstanbul halkından katılanlar oldu. </span></p>
				<p class="paragraf"><span>Kalabalık, “Allâh Allâh” sadâlarıyla At-Meydanı’ndan hareket etti. Reâya ve fukarâ, şikâyet alâmeti olarak başlarına hasır takıp askerin önüne düşmüştü. Şehir kapıları kapandı. Pâdişah, nasihat için yeniçeri ağasını gönderdi. Pâdişah (Turhan), İbşir’i başka bir görevle uzaklaştıracağını söyleyerek dağılmalarını istedi. Üsküdar’da konuşlanan sekban-sarıca askerinin büyük kısmını da Kürd Mehmed tutmuş ve kavgaya karışmalarına engel olmuştu. İbşir, onlara güvenmemişti. Âsîler, İbşir’in sarayına saldırdılar. Müfti İbşir’le beraberdi, güvenlik için saraya gidelim, dediyseler de askere karşı durulmaz diye saraya sığınma fikrinden vazgeçtiler, sonra Sarâ-yi Hümâyûn’a gittiler. </span></p>
				<p class="paragraf"><span>Vezirin ve müftinin sarayları yağma edildi, vezirin 400.000 guruşluk hazinesi olduğu ortaya çıktı. Turhan, sarayda vezirlerle ulemâyı toplamıştı. İbşir ve müfti sarayda, âsîlerin pâdişaha kasıtları vardır, Peygamber sancağını çıkarın dediler. Saraydaki hademe dahil herkes İbşir aleyhinde idi, dostu kalmamıştı. Âlem-i Şerîf yalnız hayatî bir din-gazâ davası için çıkarılırdı. “Şimdi çıkarılsa bütün halk etrafına toplanır” denildi. </span></p>
				<p class="paragraf"><span>İsyanın uzamasından Turhan ve pâdişah kaygıya düştüler. Pâdişah isyancıların ne istediğini sorduğunda yeniçeri kul-kethüdası oradaydı, ileri gelip kalabalığın İbşir Paşa’yı ve müftiyi hedef aldıklarını söylemek cesaretini gösterdi. </span></p>
				<p class="paragraf">Halkın tuttuğu, ulemânın küçümsediği vâiz Veli Efendi, yeniçeri arasında sayılan bir kişiydi. Ona, kalabalığın isteklerini saraya bildirmesi söylendi, halk İbşir’i ve müftiyi istemezler, haberini getirdi.</p>
				<p class="paragraf"><span>İbşir hayatından umudunu keserek, möhr-i şerîfi, boynundan çıkarıp pâdişaha teslim etti. Pâdişah mührü Murad Paşa’ya verdi. İbşir Paşa, bostancıbaşı tarafından bir odaya hapsolundu. Müfti de azlolunup yerine Rumeli kadıaskeri müfti oldu. Pâdişah haberi gönderdi. Âsîler mazullerin katlinde ısrar ettiler. Nakibüleşraf, “Ulemâ katlolunursa, büyük kargaşa çıkar” deyince müfti affolundu. İbşir cellâd tarafından boğuldu. İbşir’in kesik başı bir mızrakta âsîler tarafından etrafta dolaştırıldı. Mazul müfti Ebu Saîd Efendi’yi Gelibolu’ya sürgün gönderdiler. </span></p>
				<p class="paragraf"><span>İsyan halindeki kalabalık, şunu bunu isteriz, diye dağılmayınca, Turhan Sultan yeni vezir ve müftiyi çağırıp “Baka paşa hazretleri ve efendiler, elbette bu cemiyet dağılmalıdır, erâzile söz düşmek kemdir, göreyim sizi bi-eyyi hal varub def’itmek gerekdir” dedi. Vezir ve müfti, “Başüstüne” deyip birtakım vaatler yazarak ulemâyı geri gönderdi. Ulemâ, Kürd Mehmed tarafından karşılandı. Ulemâdan İsmetî Efendi, pâdişahımız yeniçeri ve sipahi kullarına selâm gönderdi, deyince toplantıdakiler “Pâdişahımızın ömrü, devleti ziyade olsun” diye bağrıştılar. İsmetî Efendi askere, pâdişah “kanûn üzere ricaları ne ise makbûl-i hümâyûnumdur” demişlerdir, denizde düşman bekliyor, donanma hareket üzeredir, hayatî işler kalmasın diye buyurmuştur, istedikleri yeni vezir ve müfti tarafından yerine getirilecektir, biz ulemâ şahidiz, dedi; bu hareketin devamı sultana karşı isyandır, dağılasız. “Zıllullâh hazretlerinin hayır du’asını alasız” diye tesirli konuştular. Kimse sesini çıkaramadı. İstekleri kaleme alındı, ulemâdan dördü imzalayıp ellerine verdiler. İlkin isyancıların başı Kürd Mehmed kalkıp “Sizi Allâha ısmarladık” deyip ayrıldı. Sipahilerle beraber sekban-sarıcalar Samatya iç-kalesinden kayıklarla Üsküdar’a geçtiler. Yeniçeri ve cebeciler dağılmaya yüz tuttu. Ulemâ saraya gelip dağıldıklarını haber verdi, “Pâdişah ve vâlide mahzûz olup efendilere birer kürklü sof ihsan buyurdular.” Göz tanığı Şârihülmenârzâde’nin canlı anlatımıyla İbşir’in iktidardan düşüşü ve katliyle biten kul ayaklanmasının hikâyesini özetlemiş bulunuyoruz.</span></p>
				<p class="paragraf"><span>Şeyhülislâm Ebu Saîd Efendi, Anadolu’da uzun zamandan beri olayların başında olan İbşir’i, devleti sert önlemleriyle kalkındıracak önder paşa olarak görmüş olmalıdır. Turhan Sultan da aynı inanca gelmiş olmalı. Fakat İbşir, Anadolulu sekban-sarıca ve sipahilere dayanıyordu, onları kendisinden uzaklaştırınca yalnız kaldı. Rakibi, Osmanlı entrikalarını iyi bilen eski vezir Murad Paşa, İbşir aleyhine komplo kurmakta gecikmedi. İbşir İstanbul’daki güçler dengesini ve entrikaları yakından bilen biri değildi. Herhalde o herkesin beklediği </span><span class="char-style-override-13">sâhibü’l-seyf </span><span>kıratında bir önder değildi. Onu, veziriâzamlığında küçümsediler. Öbür paşalar gibi kendisi de, servet yığma peşinde oldu. Tarhoncu da mâliyede deneyimli biri idi, fakat bir lider olamamış, elenmişti. </span></p>
				<p class="paragraf"><span>İbşir idam edildiği zaman Üsküdar’da 2000 kadar sekban-sarıca vardı, yarısı Kürd Mehmed’i nankörlükle suçlayıp Abaza Hasan idaresinde Anadolu’ya çekildi. 1590’lardan beri sekban-sarıcalar bu gibi </span><span class="char-style-override-13">sergerdeler</span><span> etrafında, gerekirse bir paşa hizmetine girer, gerektiğinde yine Celâlî, yani halkı yağma ile geçinen eşkıya olurlardı. İstanbul hükümeti, onları </span><span class="char-style-override-13">levendât</span><span> </span><span class="char-style-override-13">eşkıyası</span><span> diye anar. Anadolu’ya çekilen Abaza Hasan, merkeze karşı baş kaldırdı. İbşir’den sonra veziriâzam olan Murad Paşa zamanında vergi mültezimleri değiştirildi, mâlî işler büsbütün bir karmaşaya döndü.</span><span class="dipnot"><a class="footnote-link" href="#footnote-225-381" id="footnote-225-381-backlink">381</a></span><span>Tarhoncu’nun mâliyeye verdiği düzen altüst oldu. Tarhoncu masrafı azaltmış, ulûfe alan sipahiler 25.590 kişiye, yeniçeri 55.000 </span><span class="char-style-override-13">esâme</span><span>ye indirilmişti. Paşa İbşir’i devirmek plânında kullandığı sipahilerin ve yeniçerilerin isteklerine karşı koyamadı. Murad Paşa zamanında sipahi 50.000’den, yeniçeri 80.000’den ziyâde oldu. Murad Paşa, bu kadar askeri, bir sürü İstanbul aylağını devlet sırtından beslemek zorunda kaldı. Bu kalabalık, ulûfe gecikince ayaklanmaya hazırdı. </span></p>
				<p class="paragraf"><span>Sonunda zorba ocak ağaları dönemi geri geldi. Öte yandan eskisi gibi, Harem’in istekleri de artarak gelmeye başladı. Vâlide Turhan, oğlu çocuk pâdişah adına hatt-i hümâyûnlar göndermeye devam ediyordu. Murad Paşa, İbşir’e karşı ortalığı karıştırma çabasıyla herkese sözler vermişti. Şimdi, istekler karşısında şaşırıp kaldı. İstanbul’da, İbşir’i ortadan kaldırmak için başlattığı kargaşa devam ediyordu. Özetle, yeni veziriâzam, altından çıkamadığı ağır bir yük karşısında idi. Kurtuluşu, möhr-i şerîfi pâdişaha geri verip hacca gitmekte buldu. Yerine vezirlik, Murad’ın adamı yaşlı Süleyman Paşa’ya verildi. Murad, hac yolunda vefat etti. </span></p>
				<p class="paragraf"><span>İstifanın iç yüzü şöyledir: Murad’ın istifasında Harem başlıca rolü oynamıştı. Murad Paşa, Harem’in istekleri karşısında âciz kalmış, haremağalarını başta darussaâde ağasını, şeyhülislâmla anlaşıp ortadan kaldırmayı düşünmüştü. Bu plân, Vâlide Turhan’a karşı bir plândı. Müfti plânı vâlideye duyurmuş, sarayda mâlî bunalım için yapılan toplantıda Vâlide Turhan, müftiyle anlaşıp Murad Paşa’yı azletmişler (19 Ağustos 1656).</span><span class="dipnot"><a class="footnote-link" href="#footnote-225-382" id="footnote-225-382-backlink">382</a></span><span>Vâli de paşaya hitapla “Paşa hazretleri çünki bu hizmetten izhâr-i acz ideyorsun, pâdişahımız emâneti istiyorlar” demiş; müfti, vâlideye destek vermiş, Murad Paşa istifaya zorlanmıştı. Bu sahne, vâlide Turhan Sultan’ın oğlu pâdişah arkasında gerçek iktidarı temsil etmekte olduğunu gösterir. O zaman Turhan ile beraber darussaâde ağası iktidarı belirlemekteydi. Bir kelime ile, Kösem döneminde olduğu gibi Harem’in saltanatı devam etmektedir.</span></p>
				<p class="paragraf"/>
				<p class="arabaslik-sol" id="toc_marker-42-8">Mâlî Bunalım</p>
				<p class="paragraf"/>
				<p class="paragraf"><span>Mâlî sıkıntı son dereceye varmıştı. Esas sorun, piyasadaki züyuf akçanın hızla değerini kaybetmesinden kaynaklanıyordu. O zaman makbul para, büyük Felemenk gümüş parası, Osmanlı’nın </span><span class="char-style-override-13">esedî </span><span>dediği guruş idi. Akça, ona göre ayarlanmış olup resmen 80 akça 1 esedî olmalıydı. Piyasada dolaşan </span><span class="char-style-override-13">Mısır Parası </span><span>ve züyuf akça gümüş içeriği çok düşük olduğundan, esnaf ayarı düşük paraları, ayarına göre takdîr ediyor ve tartarak alıyordu. Pazarda “sikke-i pâdişahî” ortadan kalkmış gibiydi. Yeniçeri, bu yüzden bir ara ulûfenin altınla ödenmesini istemiştir.</span><span class="dipnot"><a class="footnote-link" href="#footnote-225-383" id="footnote-225-383-backlink">383</a></span><span>Yeni veziriâzam Murad Paşa, işin içinden çıkamadığını görerek “Vâlide Sultan hazretlerine” istifasını vermişti. Islahat yapmak isteyen, Tarhoncu gibi başını kaybediyordu. Bu dönemde devlet hazinesini yutan iki büyük ve tehlikeli masraf kapısı; kullar mevâcibi ve Girit savaşı dolayısıyla Venedik’e karşı güçlü bir donanma meydana getirmekti. Harem b</span>aşta olarak, birtakım “mukarribîn” (saraya büyüklere yakınlık peyda edip açıktan gelir alanlar) hazineyi soymakta idiler. Vaktiyle Köprülü Mehmed Paşa’yı tavsiye eden Turhan Sultan’ın akıl hocası mimar Kasım Ağa, Veziriâzam Süleyman Paşa’ya tavsiyelerini tekrarladı. Süleyman Paşa, mevcut koşullar altında iş görecek azimde olmayan bir ihtiyar idi.<span class="dipnot"><a class="footnote-link" href="#footnote-225-384" id="footnote-225-384-backlink">384</a></span>Etrafını çevirenler yüzünden bir iş göremeyeceğini itiraf etti. Mimar Kasım, tekrar Köprülü ile konuşmasını, onun yardımını almasını tavsiye etti. Süleyman Paşa, Köprülü Mehmed hakkında iyi düşünmüyordu, Trablus valiliğinden azledilince Köprü kasabasına çekilmiş olan Köprülü Mehmed’in, her gittiği yerde geçimsizlikle tanınmış müflis bir adam şöhreti vardı. Veziriâzam, bana kimi tavsiye edersin, diye reddetti. Durumu düzeltmek isteyen bazı iyi niyetli kimseler o zaman gerçek iktidarı elinde tutan darussaâde ağası İbrahim ve vâlide sultana başvurdular.</p>
				<p class="paragraf"/>
				<p class="arabaslik-sol" id="toc_marker-42-9">İsyan: Çınar Vakâsı (4 Mart 1656)</p>
				<p class="paragraf"/>
				<p class="paragraf"><span>İbşir Paşa’ya karşı isyan, levendât-sipahi ayaklanması, Murad Paşa’nın sadâretinde kulların ve Harem’in ziyadesiyle artan baskısı, mâlî buhran, arkasından veziriâzamlığa getirilen yaşlı ve güçsüz Süleyman Paşa’nın idaresi, Turhan Sultan’ı ve darussaâde ağası İbrahim’i çaresiz bir duruma düşürdü. Saray ve devlet “mukarribîn”i (yakınları) gizli gizli meşveretler yapıp duruma çare aramakta idiler. Herkes ilkin, kendisine en yararlı olacak kimseyi ortaya sürmekteydi. Devletin başına Girit serdârı kahraman Deli Hüseyin’i getirmek akla geliyordu, möhr-i şerîf kendisine gönderildi, karadan süratle pâyitahta gelmesi bildirildi. Süleyman Paşa istifa etti (28 Şubat 1656). Süleyman Paşa’nın bulduğu para, kul mevâcibinin yarısını bile karşılamıyordu. Sağ akçayı da, çoğunlukla ağalar züyuf akça ile değiştirip askere dağıtmışlardı. Esnaf, kulun getirdiği züyuf akçayı kabul etmek istemiyordu. Asker, “İşte aldığımız mevâcib bu” diye umutsuzca esnafa saldırıyordu.</span></p>
				<p class="paragraf"><span>Çarşıda askerle esnaf arasında kavga eksik olmuyordu. Girit savaş meydanından gelen yeniçeriler, hazine bize dokuz maaş borçlu diye “ağlayıp feryad” ediyordu. Ağa-kapısına gelen şikâyetçi erleri tehditle kovdular. Asker “canından bîzâr” olmuştu. </span></p>
				<p class="paragraf"><span>Kethüda-bey’in kovduğu yeniçeri alayı, At-Meydanı’na geliyor. Ötekiler onlara katılıyor. Sipahiler de mevâcib yüzünden toplantı halinde, belli zorba-başılar başlarına geçiyor, “Aldığımız ulûfe hancıya olan borcumuza yetmez”, “Han köşelerinde aç ve muhtaç bekleriz” diye, isyana hazır yeniçeri kışlalarına gidiyorlar (1 Mart 1656). “Bu durum devlet ileri gelenleriyle birkaç vergi mültezimin soygunundan ileri gelmektedir. Onları ortadan kaldırmanın zamanı geldi” diye yeniçeriyle ittifak önerirler. O gece yeniçeriler bir araya gelip görüşür ve pâdişahı Ayak Dîvânı’na davet etmeye, devlet ayânını bertaraf etmeye karar verirler. </span></p>
				<p class="paragraf"><span>Daha önce çok kez ayaklanan sipahileri, saray ve devlet erkânı yeniçerilerle yola getirmeye çalışırlardı. Bu defa zarar gören iki asker tâifesi birlik olmuştur. Otuz kadar kimsenin adlarını listeye geçirdiler. Bir rivâyet de, devlet kapısında mağdur durumda bazı ileri gelen büyüklerin, bu ayaklanmayı hazırladıklarıdır.</span><span class="dipnot"><a class="footnote-link" href="#footnote-225-385" id="footnote-225-385-backlink">385</a></span><span>Sonradan bunlar tespit olunup cezalandırılacaklardır. Ayaklanma hazırlığını haber alan saray, yeniçeri ağası ve öbür ağaları azledip değiştirdi. </span></p>
				<p class="paragraf"><span>Âsîlerin “Enderun-i Hümâyûn’dan ve taşradan” istedikleri 30, 40 kişi idam olundu. Âsîler dağılmıyor, pâdişahı Ayak Dîvânı’na çağırıyorlardı. İstanbul’da, pazarda tüm dükkânlar kapanmış, vezirler ve ulemâ, saraya gelip sığınmışlardı. İstedikleri kimseler Enderun’da ileri gelen bazı kişilerdi. Şeyhülislâm Abdurrahman Efendi’nin, haremağalarıyla yakınlığı olup onların isteğiyle bu makama gelmişti. Şimdi onları korumaya çalışıyordu. Ayak Dîvânı’nı önlemek istiyordu. Sabırsızlanan sipahi ve yeniçeriler, ertesi gün “kabaran deniz” gibi At-Meydanı’na geldiler. Mutlaka pâdişahın Ayak Dîvânı’na çıkmasını istiyorlardı. Hedef, haremdeki ağalardı. </span></p>
				<p class="paragraf"><span>Müftinin çabaları sonuç vermedi. Pâdişahtan Ayak Dîvânı’na izin çıktı. Pâdişah, tüm vüzerâ ve ulemâ ile Alay Köşkü’ne geldi. Köşkte âsîlerin sözcüsü pâdişaha duadan sonra şöyle konuştu: </span></p>
				<p class="paragraf"><span>Şimdi pâdişah yetişkin yaşını bulmuştur [o zaman 14 yaşındadır] “umûr-i saltanatı tasarrufa kâdirdir.” Girit ve sair yerlerde olup bitenden kendisini haberdar etmiyorlar, reâya durumu harâb, kulların [askerin] hali kötüdür. Ulûfe kalp para ile ödenir, Dîvân ve defterdâr, hazineye gelir toplayamazlar, yakınınızda olan ağalar [Enderun’da ak ve kara ağalar] ve musâhibler [sultan yakınları] saraylar yapıp maiyetlerini beslerler, her biri devlet işine burnunu sokar, mal yığmaktan başka kaygıları yok, vezirler onların himayesinde iş göremezler, isteklerince iş göremeyen devlet erkânı, vezirler azl ve idam olunur [bundan sonra beyânlarında hazine ile sarraflar arasındaki hileli muameleler açıklanır]. Haremdekilerin saray dışında ortakları olan sarraflar, kalp para toplayıp spekülasyon yaparlar, defterdâr karşı gelemez, hazineye gelen iyi para da hileli tezkirelerle mahsûb edilir, hazine gelecek yıla borçlu olur, gelen halis altın ve büyük gümüş guruşlar ceplerine girer. Bu yüzden gelecek iki yıla ait gelirler, borçlu duruma gelir. Devlet gelirlerini yutan bu iki tâife [Enderun’da ak ve kara ağalar] ortadan kalkmadıkça durum düzelmez, bu yüzden ayaklanmak zorunda kaldık, pâdişahımız bizi affetsin.</span><span class="dipnot"><a class="footnote-link" href="#footnote-225-386" id="footnote-225-386-backlink">386</a></span><span> </span></p>
				<p class="paragraf"><span>Bunlar söylendikten sonra da Enderun-i Hümâyûn’da bu dolapları çevirenlerin adları verildi.</span></p>
				<p class="paragraf"><span class="char-style-override-13">Çınar Vakâsı </span><span>zorba-başılardan Hasan Ağa 3000 kadar başıboş kimseyi (“erâzil-i nâss”) sipahi adıyla etrafına toplamış, halkı soyup 200 </span><span class="char-style-override-13">kîse </span><span>(20 milyon akça) eden mal edinmişti. Köprülü iktidara gelince, sipahi defterlerinden bu kişilerin adlarını bulup çıkartarak, çoğunu yakalayıp başını kesecekti.</span><span class="dipnot"><a class="footnote-link" href="#footnote-225-387" id="footnote-225-387-backlink">387</a></span></p>
				<p class="paragraf"><span>Veziriâzam Süleyman Paşa, Enderun’a, özellikle de darussaâde ağası vasıtasıyla vâlide sultan Turhan’a arzlar yazıp Murad Paşa yüzünden sayıları ziyadesiyle artan kullara mevâcib</span><span class="char-style-override-13"> </span><span>yetiştirmenin güçlüğünü bildirmiş, bu sorun çözülmeyince rahata kavuşmanın mümkün olmadığını belirtmişti. Fakat kendisi buna nasıl çare bulunacağını söyleyemiyordu. Masrafları kısmak, özellikle Enderun’a el atmak imkânsızdı. Süleyman Paşa, “elinden bir şey gelmez, bir pîr-i mübârekti.” Mevâcib için zar zor topladığı kalp züyuf</span><span class="char-style-override-13"> </span><span>akça ise esnaf arasında rahatsızlık ve dedikodu konusu idi. İş göremez ihtiyar, kendisi vezâretten çekildi. Pâdişah, adları yazılan kimselerin malları musâdere edilsun, kendileri sürgüne gönderilsin, emrini verdi (Turhan’ın fikri ?). </span></p>
				<p class="paragraf"><span>Asker bu kişilerin idamında ısrar etti. Darussaâde ağası ile bâbussaâde ağası (Enderun-i Hümâyûn başı olan ağalar) idam olunup cesetleri, “saray duvarından taşra ilkâ olundu”. Enderun’dan kaçak öbür ağalar birer birer yakalanıp idam olundu. Kul İsyanı arkasında, defterdâr Surnâzen (Zurnâzen) Mustafa Paşa bulunuyordu. Hazinede oynanan oyunlar kuşkusuz onun tarafından tertiplenmişti, onun da sonu iyi olmadı. Sarayda, bostancıbaşı ve diğer ağalar Enderun’dakilere karşı idiler. İdam edilenler At-Meydanı’ndaki çınar ağaçlarına asıldı. İsyan, tarihte “Çınar Vakâsı” veya (Hint mitolojisindeki meyvesi insan olan vakvak ağacına atfen) </span><span class="char-style-override-13">Şecere-i Vakvakiye </span><span>diye adlandırılmıştır. </span></p>
				<p class="paragraf"><span>Âsîler, ötekiler de bulunup katlolunmadıkça dağılmayız, diye direndiler. Harem’e karşı isyan hazırladığına inanılan kulların namzedi, Zurnâzen Mustafa Paşa’ya möhr-i şerîfi iletildi. Fakat asker atamayı onaylamadı, möhr-i şerîf bu kez eski vüzerâdan Siyavuş Paşa’ya gönderildi. Harem’in yakın adamı müfti Ebu Saîd’in istifası üzerine Memekzâde, az sonra da Hocazâde Mes’ûd Efendi şeyhülislâmlığa getirildi. Mes’ûd Efendi, Vâlide Turhan Sultan’ın yakını idi, siyâset alanında atılganlığıyla tanınıyordu. Böylece, yeni iktidar asker ile vâlide arasında bir uzlaşma ile sonuçlandı. </span></p>
				<p class="paragraf"><span>At-Meydanı’nda çınarlar, kaçakların cesetlerini bekliyordu, Enderun’da başlıca ağalardan hâs-odabaşı ve vâlidenin yakını V. Mehmed’in dadısı güçlü musâhibe Melekî Hatun’un eşi Hoca Bilal de yakalanıp idam olundu, cesetleri At-Meydanı çınarlarına asıldı. Yeniçeri ağalığına haremden akağalardan Çavuş-başı Mahmud getirildiyse de, asker beğenmedi, idam olundu, cesedi çınara asıldı. Bu son olay, askerin Harem’e düşmanlıktan vazgeçmediğini gösteriyordu. Kuşkusuz isyan, enderuna, başlıca Harem’e, Turhan Sultan ve haremağalarına karşı bir ayaklanmadır. </span></p>
				<p class="paragraf"><span>Göz tanığı çağdaş tarihçilere göre, “Devlet işlerine el atan, vezirlerin azil ve atamalarına karışan, haremağaları ve musâhibler” ortadan kaldırılmış oldu. Hazine malını iç eden ağalara son verilip mîrîye ait birkaç bin kîse (1 kîse = 100.000 akça) paraları ve malları musâdere olundu.</span><span class="dipnot"><a class="footnote-link" href="#footnote-225-388" id="footnote-225-388-backlink">388</a></span><span>Öte yandan, 1651’deki Esnaf İsyanı’nda olduğu gibi, ulûfe parasından pazarda güç duruma düşen askerin, bu isyanı da sonunda esnaf ile bağlantılıdır. Unutulmamalıdır ki, esnaftan birçoğu yeniçerilerden idi. Kaçakların hepsi yakalanıncaya kadar asker duruma hâkim oldu. Korkunç çınarlar onları bekliyordu, beş altı gün dükkânlar açılmadı, şehirde dehşet havası hüküm sürdü. Nihayet pâdişah emretti, dükkânlar açıldı. Masrafları kısmak için, kulların isyanında merâsimlerde eskinin pahalı kıyafetleri terk olundu. </span></p>
				<p class="paragraf"><span>Çağdaş tarihçiler bu olayları özetle şöyle aktarır: Murad Paşa istifa edip ayrıldıktan sonra söz tamamıyla enderun ağalarının eline düşmüş, ağalara karşı yeniçeri ve sipahi ayaklanmış (Çınar Vakâsı), isyancıların başına geçen ağalar devlete hâkim olmuş, asker zorba-başılar ortadan kaldırıldıktan sonra Şam valisi Boynu-Yaralı Mehmed Paşa, vezârete çağırılmış bulunuyordu. Çağdaş kaynak Mehmed Paşa’yı “sade-dil bir Türkmen adamı” diye tasvir eder.</span><span class="dipnot"><a class="footnote-link" href="#footnote-225-389" id="footnote-225-389-backlink">389</a></span></p>
				<p class="paragraf"><span>Tam bu sırada donanmanın bozguna uğraması üzerine Bozca-Ada ve Limni’nin Venedik tarafından istilâsı haberi İstanbul’a erişti, yıldırım etkisi yaptı, düşman donanması “İstanbul’a gele” diye, herkeste korku kendini gösterdi. Pâdişah, “İstanbul Hisarı’nın deryâ canibinde olan duvarını serâser (baştanbaşa) badana ile ağırtmak” emrini gönderdi. Ahır-Kapı ile Yedikule arasındaki sur üzerine yapılan binalar yıkıldı. Bu önlemler şehir halkı arasında paniğe neden oldu, kimileri Üsküdar’a kaçtı, çoğu halk pahalı evini ve emlâkini yok pahaya satıp bir an önce başını kurtarmak kaygısına kapıldı.</span><span class="dipnot"><a class="footnote-link" href="#footnote-225-390" id="footnote-225-390-backlink">390</a></span><span>Genç pâdişah, donanmayı gönderdikten sonra, yazı geçirmek için bahçeler içindeki Üsküdar Sarayı’na çekilmişti (3 Ağustos 1656).</span></p>
				<p class="paragraf"><span>Ege’den gelmekte olan zahire, Bozca-Ada’da kaldığından İstanbul’da eşya fiyatları fırladı. Halk yer yer toplanıp idareciler aleyhine dedikoduya başladı. Devlet başındakilerin donanmayı ve adaları düşmana teslim ettikleri, rüşvetle mal toplamaktan başka kaygıları olmadığı halk arasında dedikodu konusu oldu. Surlarda evlerin yıkılması, düşman hemen kapıdaymış zannıyla, panik havası yaratmıştı. Halk, “Pâdişahımız Üsküdar Sarayı’nda zevk u safada” diye bizzat pâdişah aleyhine dedikoduya başladı; ulemâ ve şeyhlere, asker ocaklarının ihtiyarlarına, pâdişaha defalarca ‘arzıhaller yollandı. Özellikle Limni’nin düştüğü haberi gelince, şehirde panik havası esmeye, pâdişaha karşı ayaklanmadan söz edilmeye başladı. </span></p>
				<p class="paragraf"><span>Nihayet pâdişah, İstanbul’a, sarayına geri geldi (3 Eylül 1656). Yeni Saray’ı (Topkapı Sarayı) teşrif etti. Tüm devlet büyükleri Yalı-Köşkü’ne meşveret için çağırıldı. Toplantıya her gruptan insan katıldı. Pâdişahın durumu anlatan giriş konuşması akebinde şu kararlar alındı: </span></p>
				<p class="paragraf"><span>Her şeyden önce, düşmanın Batı-Anadolu’ya çıkarma yapması ihtimaline karşı İzmir, Aydın, Saruhan, Anadolu ve Karaman’a yeni valiler tayin olundu; tersanede acele </span><span class="char-style-override-13">çekdirme</span><span> gemileri yapılıp kalyon inşasına başlanması için emirler gönderildi. Pâdişahın sefer için hazırlık emri karşısında Veziriâzam Boynu-Yaralı Mehmed Paşa, hazinede para yok, 20.000 kîse akça isterim, yoksa sefere çıkılmaz, diye çaresizliğini ileri sürdü.</span><span class="dipnot"><a class="footnote-link" href="#footnote-225-391" id="footnote-225-391-backlink">391</a></span><span>Elinden bir şey gelmeyeceğini itiraf eden ihtiyar Boynu-Yaralı Mehmed Paşa azledildi, Köprülü Mehmed Paşa devletin başına çağırıldı.</span></p>
				<p class="paragraf"/>
				<p class="arabaslik-sol" id="toc_marker-42-10">Girit Savaşı (1645-1669)</p>
				<p class="paragraf"/>
				<p class="paragraf"><span>Girit’i üs olarak kullanan Malta korsanları, Doğu-Akdeniz’de Osmanlı güvenliğini ciddi olarak tehdit etmekteydiler. İstanbul’dan Mısır’a gönderilen darussaâde ağası Sünbül Ağa gemisinin yağması, Venedik’e savaş ilânı (1645) ve Girit’in fethi için fırsat verdi. Girit’e hareket eden donanma, 73 kadırgadan oluşuyordu, Batı’dan sekiz Cezayir kadırgası, Mısır’dan 10 İskenderiye savaş gemisi donanmaya katıldı. Bu tarihlerde Osmanlı donanması, başlıca kadırgadan oluşmakta idi, ayrıca iki mavna, Felemenk ve İngilizlerden kiralanan 10 </span><span class="char-style-override-13">burton</span><span> (briton) donanmanın gücünü artırmakta idi. Girit önünde Hanya kuşatmasında 50 Cezayir gemisi daha donanmaya katılacaktı. </span><span class="char-style-override-13">Burton</span><span>’lar 30, 40 topuyla 1590’lardan beri Akdeniz’in kadırga donanmalarına karşı büyük üstünlük sağlayan gemilerdi, Venedikliler de donanmalarına kira ile </span><span class="char-style-override-13">burton </span><span>katmayı gerekli bulmakta idiler.</span><span class="dipnot"><a class="footnote-link" href="#footnote-225-392" id="footnote-225-392-backlink">392</a></span></p>
				<p class="paragraf"><span>Girit fethine hareket eden donanmada, 3000 yeniçeri, 14.000 kapıkulu sipahisi, 50.000 timarlı sipahi vardı. Girit deniz seferi, Osmanlıların 1570 Kıbrıs seferinden beri en büyük denizaşırı seferdi. Donanma, İstanbul’dan hareketle (Nisan 1645) karşılık görmeden Girit’e vardı. Hanya kuşatmada teslim oldu (25 Ağustos 1645).</span></p>
				<p class="paragraf"><span>Kolay başlayan Girit seferi Osmanlı Devleti’ni 24 yıl uğraştıracaktır. Bu zaman içinde Venedikliler deniz egemenliğini sağladılar; güçlü donanmalarıyla Ege Denizi’nde kontrollerini kurdular, Çanakkale Boğazı’nı abluka altına alarak İstanbul’dan Girit’e yardım gitmesini önlediler, hatta Osmanlı pâyitahtını tehdit ettiler. Bu dönemdeki ciddi mâlî ve askerî bunalımların önemli bir nedeni, uzayan Girit seferidir.</span></p>
				<p class="paragraf"><span>Girit seferi üzerine Venedik, Avrupa devletlerini, İnebahtı (Lepanto) arefesinde olduğu gibi, bir Haçlı seferinde Osmanlılara karşı birleştirmek için yoğun bir diplomasi faaliyetine girişti. Osmanlı Dîvânı bunu önlemek için karşı diplomasi faaliyeti gösterdi.</span><span class="dipnot"><a class="footnote-link" href="#footnote-225-393" id="footnote-225-393-backlink">393</a></span><span>Daha 1644 Ekimi’nde Avusturya’dan acele büyükelçi gelmesi, İstanbul’da kaygı ve kızgınlığa neden olmuştu; büyük Dîvân toplandı. Elçinin gelişi Macarlar ile Avusturya arasında bir anlaşmazlıkla ilgiliydi.</span><span class="dipnot"><a class="footnote-link" href="#footnote-225-394" id="footnote-225-394-backlink">394</a></span><span>Lehistan ile barışın devamı sağlandı. Budin eyâleti sınırlarında askerî önlemler alındı. 15.000 altun olan Erdel (Transilvanya) haracını indirmek için Erdel Prensi Rakoci’nin ricası kabul edildi, harac 15.000 altından 10.000’e indirildi.</span></p>
				<p class="paragraf"><span>Avusturya’nın Rakoci</span><span class="char-style-override-13"> </span><span>ile problemleri vardı. Rakoci Avusturya’nın elinden bazı Macar kalelerini almıştı; İstanbul’a gelen Avusturya elçisi, bu kalelerin geri verilmesi için Dîvân’dan Rakoci üzerinde baskı yapmasını istiyordu (Aralık 1644). Fransa ve İsveç, Avusturya’ya karşı Yukarı-Macaristan’da Rakoci’yi harekete geçmeye teşvik ediyorlar ve bunun için Dîvân’dan izin istiyorlardı. Avusturya, İstanbul’daki elçisi vasıtasıyla bunu önlemeye çalıştı.</span></p>
				<p class="paragraf"><span>Kapudân-i Deryâ Yusuf Paşa’nın Girit’te çetin bir kuşatma sonunda önemli Hanya Kalesi’ni fethi, İstanbul’da sevinçle karşılandı; üç gün üç gece donanma ilân olundu. Geceleri Haliç, “kandiller ve tayyârât” ile donanmış kayıklarla doldu, “azîm çerâgân” oldu.</span></p>
				<p class="paragraf"><span>Girit’teki bu gelişme Avrupa’da büyük yankı yaptı. Venedik donanmasıyla papa, Malta, Floransa ve İspanya yardım gemileri Girit’te Suda limanına geldiler. Girit savaşı tekrar Haçlı Hıristiyan Avrupa ile boy ölçüşme haline geldi. Savaş, yeniçeriler ve eyâlet askeri üzerinde bazı ıslahat önlemlerine yol açtı: Veziriâzam Kara Mustafa zamanında kadrodan çıkarılan yeniçeriler, yeniden ocağa alındı; timarları geri alınan sipahilere timarları geri verildi, kapıkulu altı sipahi bölüğüne yeniden 2000 kadar sipahi yazıldı. Sipahi bölüklerinden </span><span class="char-style-override-13">ulûfeci </span><span>bölükleri Girit’e gönderildi.</span></p>
				<p class="paragraf">Girit’e gönderilen 2000 yeniçeri yine serkeşlikte bulunmaktan geri kalmadılar. Haçlı donanması 32 kadırga, dört mavna ile Osmanlı gemilerine saldırdıysa da, fırtınada dağıldılar. Fırtına dindikten sonra çetin bir deniz savaşı oldu.<span class="dipnot"><a class="footnote-link" href="#footnote-225-395" id="footnote-225-395-backlink">395</a></span>Osmanlı donanması; Hanya limanına sığındı (Eylül 1647). Sonra İstanbul’a dönebildi. Önemli bir gelişme, enerjik bir kumandan olan Deli Hüseyin Paşa’nın Girit’e <span class="char-style-override-13">serdâr </span>(baş-kumandan) gönderilmesidir. Ordu, kıtlık çekmekteydi. Esas sorun, Girit ordusuna erzak ve mühimmat yetiştirmekti.</p>
				<p class="paragraf"><span>1646’da Osmanlı donanması Girit’e tekrar büyük kuvvetler getirdi (40.000 kişi). Suda Kalesi kuşatıldı. Resni Kalesi saldırıyla alındı (13 Kasım 1646). 1647’de Osmanlı ordusu, adanın merkez kalesi Kandiye’yi kuşattı (Deli Hüseyin Paşa idaresinde asıl kuşatma 1648’dedir). Venedik, adadaki esas kuvvetlerini (5000 yaya, 500 atlı) iyi berkitilmiş Kandiye Kalesi’nde topladı. Kandiye, Girit savaşının kilit kalesi durumunda idi. Kale, Köprülü Fazıl Ahmed Paşa’ya teslim oluncaya (27 Temmuz 1669) kadar Osmanlılara büyük kayıplar verdirmiş, başarısız saldırılar İstanbul’da zaman zaman bunalımlara yol açmıştır. </span></p>
				<p class="paragraf"><span>Kandiye Kalesi yeni tabya-istihkâm bilimine göre berkitilmişti, güçlü bir topçu kuvvetiyle savunuluyordu (Avrupa’da bu metodla kalelerin berkitilmiş olması XVII. yüzyıl askerî devrimin başlıca gelişmelerinden biri olup Osmanlıların kale kuşatmalarında başarısızlığının başlıca nedenidir. Avusturyalılar Viyana yolu üzerinde Güns (Yanık) Kalesi’ni ve Viyana’yı bu usûle göre berkitlemişlerdir). Ege Denizi’nde Venedik donanması devriye geziyor, Boğaz’ı abluka altında tutuyordu. Osmanlıların Girit’e asker ve malzeme sevkıyatı başlıca Ege’de Çeşme ve Sakız üzerinden yapılıyordu. Ege’de Venedik stratejisi, savaşın uzaması nedenlerinin başında gelir. İngilizlerden kiralanan ateşgücü yüksek gemilerle takviye edilen Venedik donanması, Ege’de üstünlüğünü kurmuştu. Çanakkale Boğazı’nı abluka altına alarak Osmanlı donanmasının Girit’e yardım götürmesini önlemeye çalışıyordu. Bu taktik başarılı oldu. </span></p>
				<p class="paragraf"><span>Abluka gevşediği zaman Osmanlı donanması Ege’ye çıkarak Midilli, Sakız ve Foça limanlarını kullanıyordu (Fazlı Paşa seferi). Girit’e Rumeli’den ve Mısır’dan zahire ve barut gönderiliyordu. Ege Adaları’ndaki sancakbeyleri gemileriyle Venedik donanmasını tâciz çıkışları yapıyorlardı. Boğaz’a yakın Bozca-Ada iyi tahkim edilmiş olup donanma için güçlü bir deniz üssü idi. Güneyde Rodos Adası, savunma sisteminin kilit noktası idi. Venedik, Ege’de devamlı bir üs kuramadı, ancak 1656 savaşında Osmanlı donanmasını mahvettikten sonra Bozca-Ada’yı ele geçirecek ve Boğaz’ı ve İstanbul’u tehdit altına alabilecektir. </span></p>
				<p class="paragraf"><span>Osmanlılar yeni stratejide, Agriboz Adası’nı Cezayir deniz kuvvetlerinin başlıca üssü haline getirdi. 1647’de Venedik, başarılı bir karşı saldırı kaydetti: Kaptan Grimani Magrip gemilerini Agriboz’da tuttu, Sakız’da Osmanlı donanmasına saldırdı, Çeşme limanını abluka altına aldı. Osmanlı kapudân-i deryâsı Midilli’ye çekildi. Osmanlı donanması karşı çıkmaktan kaçındı. Özetle, 1647 yılı Ege harekâtı, Venedik için başarılı olmuş ve savaşın genel gidişini etkilemiştir. Venedik donanması Papalık ve Malta’dan yardım alıyordu (toplam 87 savaş gemisi). Özetle, Hanya’nın fethinden (1645) sonra, Girit savaşı Osmanlılar için çetin bir aşamaya girdi.</span><span class="dipnot"><a class="footnote-link" href="#footnote-225-396" id="footnote-225-396-backlink">396</a></span><span>1646’da Venedik Senatosu’nda bir grup, Girit’i gözden çıkarmayı kabul etmekte idi. Özellikle, tüccâr, Levant ticâreti baltalandığından bu savaşın sürmesini istemiyordu. Osmanlılar Rumeli’de, Venedik Balkan ticâret limanı Spalato’yu tehdit ediyordu. Dalmaçya’da 1647’de Venedik karşı saldırıya geçti.</span></p>
				<p class="paragraf"><span>1648 kışında ve baharında Venedik bir barış atağı yaptı. Ticarî-mâlî kayıplar dolayısıyla Senato’da barış yandaşları arttı. Girit için yıllık haraç teklif olundu, fakat Osmanlılar Girit’in terkini istiyordu. Nisan 1648’de Girit serdârı Deli Hüseyin Paşa kumandasında Kandiye kuşatması sistemli biçimde başladı. Kale savunucusu Leonardo Mocenigo, azimli cesur bir askerdi. Raporlara göre, Osmanlılar kale önündeki 30.000 askerden 20.000’ini kaybetti. Kandiye kuşatmasıyla Girit savaşı yeni bir aşamaya giriyordu. Sonuç alamayan Hüseyin Paşa, Kasım ayında Hanya’ya çekildi, donanma da Hanya limanında idi. Paşa acele İstanbul’dan takviye istedi. </span></p>
				<p class="paragraf"><span>Venediklilerin, yerli Rum halkı ayaklandırma girişimi sonuç vermedi. Rum Kalegis’in çete saldırıları da sonuçsuz kaldı. Öte yandan, Dalmaçya’daki Venedik başarıları İstanbul’da kaygıyı artırdı (1648’de Klis düştü). </span></p>
				<p class="paragraf"><span>24 Mayıs 1648’de Venedik donanması Boğaz’ı abluka altına alınca, İstanbul’da bunalım had safhaya ulaştı. Osmanlı tahtında zaten haremdeki taşkınlığı ve sorumsuzluğuyla bilinen Sultan İbrahim vardı ve olup bitenin tamamen dışındaydı. Vâlide Kösem Sultan ise güçsüzdü. Girit’ten kötü haberler geliyor, herkes Sultan İbrahim’den kurtulma çaresini arıyordu.</span></p>
				<p class="paragraf"><span>Bu koşullar altında İstanbul’da tırmanan bunalım sonucunda önce sipahiler, arkasından yeniçeriler ayaklanmış, 1648 Ağustos başlarında asker, ulemâ, hatta Kösem Sultan İbrahim’in tahttan indirilmesinde birleşmişlerdi. 8 Ağustos 1648’de IV. Mehmed çocuk yaşta tahta oturtuldu, 18 Ağustos 1648’de İbrahim’in karşı-darbe tehlikesine karşı idamına karar verildi. 28 Ekim 1648’de yeniçeri ocak ağaları–Kösem ittifakıyla İstanbul’da devlet otoritesi yeni koşullarda kurulmuş bulunuyordu. Bu yönde bazı köklü önlemler alınırken, İbrahim’in katli üzerine Anadolu’da sipahi isyanı patlak verdi. Ocak ağaları diktası ve kötü idare merkezde devleti iş göremez hale getirmekteydi. Bu gelişmeler Girit savaşıyla doğrudan ilgilidir.</span></p>
				<p class="paragraf"><span>Venedik, İstanbul’da olup bitenlerden cesaretlenmiş, daima harac ödemek kaydıyla Girit’i elinde tutacağı umudunu besler olmuştu. Buna karşı İstanbul’da yeni idare, özellikle ulemâ, Girit sorununu fetihle bitirmek zorundaydı. 1649’da Venedik elçisi bir ara zindana atılınca, İngiliz ve Fransız elçileri protesto için Dîvân’a geldiler. İstanbul’da ocak ağaları ve Kösem–yeniçeri ittifakı karşısında bağımsızlığını korumak isteyen Veziriâzam Sofu Mehmed Mayıs 1649’da azl ve Ağustos 1649’da katl edildi.</span></p>
				<p class="paragraf"><span>Yeni veziriâzam Kara Murad’ın 15 ay kadar süren sadâretinden sonra yerine Melek Ahmed’in gelişi üzerine, Kapudân Haydar-ağazâde komutasında donanma –başta 3000 yeniçeri ve zahire olmak üzere– takviye kuvvetleriyle Ağustos 1650’de Girit’e yola çıktı.</span></p>
				<p class="paragraf"><span>Öte yandan, beş gemiyle Venedik’ten Kandiye’ye takviye gelmesi gecikmedi.</span><span class="dipnot"><a class="footnote-link" href="#footnote-225-397" id="footnote-225-397-backlink">397</a></span><span>Osmanlı yardım gemileri, Sakız tarafında “iki kâfîr gemileri görmekle akılları başlarından gidüb”</span><span class="dipnot"><a class="footnote-link" href="#footnote-225-398" id="footnote-225-398-backlink">398</a></span><span>Sakız Adası’na kaçtılar. Bereket, bu sırada (Eylül 1650) Girit komutanı Hüseyin Paşa, Kandiye’ye yardıma gelen “birkaç binlik” Venedik kuvvetini baskınla bozguna uğrattı. “Büyük gazâ” İstanbul’da sevinçle karşılandı. “Serdâr-i Gâzi” Hüseyin Paşa’ya armağanlar gönderildi. </span></p>
				<p class="paragraf"><span>1651 kışı başında Hüseyin Paşa’ya yardıma gönderilen donanma, nihayet Girit’e varabildi.</span></p>
				<p class="paragraf"><span>İstanbul’da Girit haberleri yakından izlenmekteydi. Kış mevsiminde Kandiye’de aç kalan Venedik askeri arasında kargaşa haberi İstanbul’a erişti. 1651 baharı için Venedik’in büyük hazırlıklar yaptığı haberi İstanbul’da telâş uyandırdı. Tersanede yeni kalyonlar inşasıyla bizzat veziriâzam ilgilendi.</span></p>
				<p class="paragraf"><span>1651–1656 yıllarında Venedik donanması Çanakkale Boğazı önündeki ablukayı güçlendirdi. Osmanlılar için güçlü bir donanma yapmak büyük masraflara mal olmakta idi. Özellikle, para ile gemilere Anadolu’dan </span><span class="char-style-override-13">kürekçi</span><span> yazmak büyük meblağ tutuyordu. Öte yandan, gelir gideri dengelemek sorumluluğunu üzerine alan yeni veziriâzam Tarhoncu Ahmed Paşa, giderleri olabildiğince kısmak kaygısındaydı (Haziran 1652–Mart 1653). Pâdişah (gerçekte Vâlide Turhan Sultan) huzurunda iki taraf birbirleriyle tartışma ve kavgaya tutuştu. Tarhoncu, “Bütün hazineyi kendisine versen kanaat etmez” diye kapudândan şikâyette bulundu, kapudân ile karşılıklı hakarette bulundular.</span><span class="dipnot"><a class="footnote-link" href="#footnote-225-399" id="footnote-225-399-backlink">399</a></span><span>Nihayet Şubat 1653’te tersane bahçesinde, devlet işlerini görüşmek üzere pâdişah huzurunda meşveret</span><span class="char-style-override-13"> </span><span>meclisi toplandı. İflâs halinde bulunan hazineye para bulması, mâliyede köklü ıslahat yapması için Tarhoncu Ahmed Paşa’ya olağanüstü yetkiler verildi.</span></p>
				<p class="paragraf"><span>O arada Osmanlı hükümeti haber aldı ki, Venedik, Hıristiyan devletlerden –Papalık ve Malta’dan– savaş gemileri olmak üzere yardım alıp güçlü bir donanma kurmakta ve gelecek sefer mevsiminde Osmanlı donanmasını Girit’e hareketini önlemek kararındadır.</span><span class="dipnot"><a class="footnote-link" href="#footnote-225-400" id="footnote-225-400-backlink">400</a></span></p>
				<p class="paragraf"><span>Hüseyin Paşa, Girit’te asker maaşı, malzeme ve zahire için İstanbul’dan umutsuzca yardım bekliyordu. Aynı zamanda Girit’in Rum halkını Osmanlı tarafına bağlamak için Patrik’ten Osmanlı eline geçen şehir ve kasabalar için piskoposlar tayin edilmesi istendi. 1654’te patrik, Hanya için bir başpiskopos ve yedi piskopos tayinini kabul etti.</span><span class="dipnot"><a class="footnote-link" href="#footnote-225-401" id="footnote-225-401-backlink">401</a></span><span> </span></p>
				<p class="paragraf"><span>Aynı yıl Girit savaşında kesin sonuç almak için harekete geçmeye karar verildi. Venedikliler de Çanakkale Boğazı’nda tam bir abluka gerektiğini anladılar. Boğaz ablukasına karşı Osmanlıların Ege adalarındaki donanmalar Venedik donanmasını geriden rahatsız ediyordu. Venedik’in esas stratejisi, Çanakkale Boğazı’nı sürekli abluka altında tutmaktı, bu amaçla donanma güçlendirildi ve Giuseppe Delfino filo kumandanlığına getirildi.</span></p>
				<p class="paragraf"/>
				<p class="arabaslik-sol" id="toc_marker-42-11">Venedik Büyük Saldırıda: İstanbul Tehlikede</p>
				<p class="paragraf"/>
				<p class="paragraf"><span>Aynı zamanda Osmanlı Dîvânı, Venedik ablukasını aşmak için güçlü bir donanma çıkarmaya karar verdi.</span><span class="dipnot"><a class="footnote-link" href="#footnote-225-402" id="footnote-225-402-backlink">402</a></span><span>11 Haziran 1654’te Kapudân-i Deryâ Murad Paşa, 42 kadırga, 7 mavna ve 24 yardımcı gemiyle oluşan donanmasıyla Boğaz’dan çıktı. Donanmanın öncü gücü Ali Paşa, Venedik donanmasını yarıp Bozca-Ada’ya vardı. Mısır’dan 15 gemi gelip kendisine katıldıktan</span><span class="dipnot"><a class="footnote-link" href="#footnote-225-403" id="footnote-225-403-backlink">403</a></span><span> sonra, Osmanlı donanması Bozca-Ada’dan hareket etti. Ege Adaları’nda Tunus’tan gelen gemiler donanmaya katıldı. Güçlenen Osmanlı donanması, Delfio’nun kumandası altında Çanakkale Boğazı’nı ablukada tutan Venedik donanması üzerine yürüdü. Venediklilerin esas donanması uzakta olup Osmanlı donanması beklenmiyordu. </span></p>
				<p class="paragraf"><span>Osmanlı donanması, Değirmenlik-Adası açıklarında bekleyen esas Venedik donanması ile de karşılaştı. İki taraf da kesin bir saldırıdan kaçındı. Murad Paşa, esir aldığı altı gemi ve 500 esirle 1 Kasım 1654’te İstanbul’a döndü. Ertesi yıl, 1655’te Venedik donanması Egina Adası’nı işgal ettikten sonra kaleyi yıkıp çekildi. Amiral Morosini bundan cesaret alarak 27 kalyon, 24 kadırga, sekiz mavna ve yedi Malta kadırgasıyla Çanakkale Boğazı’na girdi, sonra Ege’den Girit’e yardım götüren bir Osmanlı filosunu durdurmak için Boğaz’dan ayrılıp Benefşe Adası civarına gitti. </span></p>
				<p class="paragraf"><span>O zaman kapudân-i deryâ 50 kadırga, sekiz mavna, 40 kalyon ve 30 yardımcı gemiden oluşan büyük donanmayla Çanakkale karşısında bırakılan Venedik filosunu yarıp Girit’e yöneldi. Midilli önünde Morosini’nin donanmasını püskürtüp yoluna devam etti. Boğaz’ı kapamaya çalışan Venedik donanması amirali Delfino yetersiz kuvvetleriyle saldırdı, deniz muharebesi Venedik için bozgunla sonuçlandı. Venedik, en büyük gemilerini ateşe verilerek veya batırılarak kaybetmenin yanı sıra, 3000 ölü vermişti. Osmanlı kayıpları da ağırdı. Bununla beraber Murad Paşa ablukayı yarmıştı.</span><span class="dipnot"><a class="footnote-link" href="#footnote-225-404" id="footnote-225-404-backlink">404</a></span><span> </span></p>
				<p class="paragraf"><span>Divân’a arkası arkasına gelen haberlere göre,</span><span class="dipnot"><a class="footnote-link" href="#footnote-225-405" id="footnote-225-405-backlink">405</a></span><span>1656 yılında Venedik Avrupa devletlerinden yardım istemiş, büyük paralar harcayarak 70 parçalık büyük bir donanma ile gelip Boğaz’ı kapamak üzere harekete geçmişti. Venedik, İstanbul’da kulların isyanı (Çınar Vakâsı)</span><span class="char-style-override-13"> </span><span>dolayısıyla anarşinin hüküm sürdüğünü, mâlî bunalımı öğrenmiş, 1654 deniz yenilgisinin öcünü almanın zamanı geldiğine hükmetmişti. Venedik kaynağı, Valerio İstanbul’da “ayaklanmaların hazineye büyük zarar verdiğini” kaydetmiştir.</span><span class="dipnot"><a class="footnote-link" href="#footnote-225-406" id="footnote-225-406-backlink">406</a></span><span>Venedik kesin bir darbe ile Osmanlıları uzlaşmaya zorlamayı düşündü. Çanakkale Boğazı’na saldırmaya karar verildi.</span></p>
				<p class="paragraf"><span>Kenan Paşa kumandasında 45 kadırga, yedi mavna ve 27 kalyondan kurulu Osmanlı donanması,</span><span class="dipnot"><a class="footnote-link" href="#footnote-225-407" id="footnote-225-407-backlink">407</a></span><span>16 Haziran 1656’da İstanbul’dan hareket etti. Batılı kaynaklar devletin güç koşullarda böyle büyük bir donanmayı denize indirmesini hayretle karşılamaktadır.iriâzam Siyavuş Paşa, Kenan Paşa’yı Rumeli beylerbeyliğinden kapudân-i deryâlığa atamıştı. Donanmada yeterince cenkçi asker yoktu. Kenan Paşa’ya Anadolu levendlerinden (başıboş köylülerden) asker yazması emredildi. Fakat gündeliklerini savaş sırasında alacaklardı. Hazinede para olmadığı için ödemeler yapılamıyordu. Yazılan levendler bırakıp kaçtılar. Gemilerdeki cenkçi askerin çoğu da kalyonlardan kaçıp sahile döküldü. Donanma ister istemez bu halde düşmanı karşılamak için hareket etti</span><span class="dipnot"><a class="footnote-link" href="#footnote-225-408" id="footnote-225-408-backlink">408</a></span><span> ve bir engelle karşılaşmadan Çanakkale Boğazı’ndan çıktı. Güçlü Venedik donanması Amiral Marco Bembo komutasında süratle Boğaz’a doğru hareketle, Osmanlı donanmasının karşısına çıktı. O sırada rüzgâr Osmanlı donanmasına karşı esmeye başladığından, Bembo hemen saldırıya geçti, iki tarafın gemileri çatıştı; düşman şiddetli top ateşi eşliğinde, çekilen Osmanlı gemilerine baştankara etti. Asker gemilerden denize atlıyordu, kapudân onları korumak için </span><span class="char-style-override-13">çekdiri</span><span>leri ileri sürdü, fakat düşman ateşi altında yardıma gidemediler.</span><span class="dipnot"><a class="footnote-link" href="#footnote-225-409" id="footnote-225-409-backlink">409</a></span><span>Osmanlı gemileri ya esir alındı ya da düşman tarafından yakıldı. Donanmadan, en iyi hesapla, </span><span class="char-style-override-13">baştarda</span><span> ile</span><span class="char-style-override-13"> </span><span>sekiz </span><span class="char-style-override-13">tersane gemisi</span><span>,</span><span class="char-style-override-13"> </span><span>12 </span><span class="char-style-override-13">bey gemisi</span><span> kurtulabildi.</span></p>
				<p class="paragraf"><span>Osmanlı tarihçileri bozgunu etraflıca tartışmışlardır. Mâlî güçlük yüzünden donanmada gerekli askerin bulunamadığı, Kenan Paşa’nın zengin olduğu için kapudânlığa seçilişi, fakat askeri donanmada tutamayışı (gemilerde askerin yalnız üçte biri hazır imiş), donanma erlerinin savaşta emir dinlemeyişi tartışılan başlıca hususlardı.</span><span class="dipnot"><a class="footnote-link" href="#footnote-225-410" id="footnote-225-410-backlink">410</a></span><span>Şiddetli rüzgârla gemiler Anadolu kıyısında sığ bir yere çekilmiş, asker denize atlayıp kaçmıştı. Osmanlı kayıpları büyüktü. Yanan gemilerden başka 10 tersane gemisi, 10 kadırga, yedi kalyon düşman eline düşmüştü. On beş tersane gemisi, iki mavna, 20 kadar </span><span class="char-style-override-13">burton </span><span>(İngiliz kalyonu) yakılmıştı, toplam 70 kadar gemiyi düşman zapt etmişti. Bundan başka 1000 kadar top, tüfek, cephane ve </span><span class="char-style-override-13">çekdiri </span><span>gemilerindeki 8000 kadar kürekçi Rus-Kazak esir, düşman eline düşmüştü. </span></p>
				<p class="paragraf"><span>Sıngın donanmadan kaçabilen gemiler Boğaziçi’ne, Anadolu-Hisarı önüne sığındılar. Düşman donanmasının İstanbul’a Boğaziçi’ne kadar ilerlemesinden korkuluyordu, Hisar’da top ateşi için hazırlık yapıldı. Ahmed Paşa, Venedik donanmasına karşı savunma için Çanakkale Boğazı’nda Kilidülbahr (Eceabat) Kalesi’ne hareket etti. Venedikliler Boğaz’a girip bazı köyleri yağma ettiler. Kayıpların ağırlığını belirlemek için çağdaş tarihçiler (bu arada Karaçelebizâde Abdülaziz) bozgunu 1572 İnebahtı (Lepanto) deniz felâketiyle kıyaslarlar. Çağdaş bir şâir tarih düşürdü:</span></p>
				<p class="paragraf"/>
				<p class="alinti para-style-override-26"><span class="char-style-override-18">Verdiler küffâra donanmayı bî ceng ü cidâl</span></p>
				<p class="paragraf"><span>Venedik kaynakları bu zaferi, “Venedik savaş tarihinin en olağanüstü ve sonuçları açısından en parlak savaşlarından biri” olarak kaydeder. Bir kaynağa göre 70’ten fazla Osmanlı gemisi batırılmış, yalnız 14 kadırga kaçabilmiş ve Çanakkale Boğazı hisarları altına sığınmışlardır. Yine de Venedik Girit’te Hüseyin Paşa kuvvetlerine karşı harekâta girişmeyi göze alamadı. Donanmaları Bozca-Ada’yı gidip işgal etti.</span><span class="dipnot"><a class="footnote-link" href="#footnote-225-411" id="footnote-225-411-backlink">411</a></span></p>
				<p class="paragraf"><span>Bozgun sonunda genel olarak düşman donanması Çanakkale Boğazı’nı abluka altına alarak Girit’e yardım gönderilmesini önlemiş, Osmanlı pâyitahtını tehdit altına almış, Hıristiyan Avrupa’nın birleşip topyekûn bir saldırı tehlikesi ortaya çıkmış, özellikle Habsburglar karşısında devlet zayıf düşmüş, düşmanın Erdel (Transilvanya) ve Macaristan üzerinde nüfuzu artmıştır. Bu durumda Osmanlı Devleti’nin başındakiler, özellikle Vâlide Turhan Sultan, çaresizlik içinde Köprülü Mehmed Paşa’yı çağırıp kendisine bir dikta rejiminin tüm yetkilerini tanımak zorunda kalacaktır.</span></p>
				<p class="paragraf"><span>1656’da donanmanın düşman karşısında bozguna uğraması ve baştarda ve kadırgalar dışında tüm gemilerini kaybetmesi ve nihayet Venediklilerin Bozca-Ada ve Limni’yi ele geçirmesi İstanbul’da paniğe neden olmuştu.</span><span class="dipnot"><a class="footnote-link" href="#footnote-225-412" id="footnote-225-412-backlink">412</a></span><span>Köprülü’yü diktatörce yetkilerle iktidara getiren büyük tehlike, Venedik donanmasının Boğaz’ı kontrol altına almasıdır. Boğaz karşısında gezen Venedik donanmasının İstanbul’u tehdit altında tuttuğunu </span><span class="char-style-override-13">Tarih-i Gılmânî </span><span>yazarı Mehmed Halife şu sözlerle belirtir: </span></p>
				<p class="paragraf"/>
				<p class="alinti para-style-override-26"><span class="char-style-override-18">Düşman yarın öbür gün İstanbul’a gelir. Boğaz da kapandı. Boğaz giderse İstanbul’a muhakkak kıtlık olur. Pâdişahın Üsküdar bahçesinde ne işi var? Bütün İstanbul halkı ayağa kalktı. Pâdişah ve Vâlide Kösem [Turhan] Sultan veziriâzama sefer hazırlığı için emir verdiler. Ama hazine boştu, o zaman devlet, haremdeki sultanlardan yardım istedi. Toplanan para yetersizdi.</span></p>
				<p class="paragraf"/>
				<p class="paragraf"/>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-357-backlink" id="footnote-225-357">357</a>	<span>Kösem’in katlinde ve Turhan Sultan’ın iktidarı döneminde IV. Mehmed’in sütannesi Melekî Kalfa’nın üstün rolü belirtilir (Eremya Çelebi’den N. Sakaoğlu, </span><span class="char-style-override-13">Bu Mülkün Kadın Sultanları</span><span>, s. 248).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-358-backlink" id="footnote-225-358">358</a>	<span class="char-style-override-13">Nâimâ</span><span>, V, s. 148.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-359-backlink" id="footnote-225-359">359</a>	<span class="char-style-override-13">Nâimâ</span><span>, V, s. 151.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-360-backlink" id="footnote-225-360">360</a>	<span class="char-style-override-13">Nâimâ</span><span>, V, s. 153.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-361-backlink" id="footnote-225-361">361</a>	<span class="char-style-override-13">Nâimâ</span><span>, V, s. 154.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-362-backlink" id="footnote-225-362">362</a>	<span>“Hall ü ‘akd-i zumûra keyfe mâyeşâ mutassarruf” (</span><span class="char-style-override-13">Nâimâ</span><span>, V, s. 154).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-363-backlink" id="footnote-225-363">363</a>	<span class="char-style-override-13">Nâimâ</span><span>, V, s. 166-168.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-364-backlink" id="footnote-225-364">364</a>	<span class="char-style-override-13">Nâimâ</span><span>, V, s. 309, 311. Bu arada ilginç bir olay geçmiş, Adana beylerbeyi İbrahim Paşa, kendisine karşı çıkan kadıyı idâm etmek istemiştir. Bu işitilmemiş hareket üzerine halk ayaklanıp paşayı ve elli kadar adamını katletmiştir. Başka bir olay, bir Müslüman kadınla zinâsı tespit edilen bir Yahudi’nin ve kadının recm edilmesidir (</span><span class="char-style-override-13">Nâimâ</span><span>, V, s. 315).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-365-backlink" id="footnote-225-365">365</a>	<span>İlginç ayrıntılar </span><span class="char-style-override-13">Nâimâ</span><span>, V, s. 317-318.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-366-backlink" id="footnote-225-366">366</a>	<span>Uzun uzadıya hikâyesi </span><span class="char-style-override-13">Nâimâ</span><span>, V, s. 326-339.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-367-backlink" id="footnote-225-367">367</a>	<span class="char-style-override-13">Nâimâ</span><span>, V, s. 166-167.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-368-backlink" id="footnote-225-368">368</a>	<span class="char-style-override-13">Nâimâ</span><span>, V, s. 177-179.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-369-backlink" id="footnote-225-369">369</a>	<span>Bu tarihlerde Tarhoncu Ahmed Paşa gözde değildi. Bir Arnavut devşirmesi olan Mimar Koca Kasım Ağa, 1622-1646 döneminde tıpkı mimarlıkta olduğu gibi, en önemli siyasî kararlarda </span><span class="char-style-override-13">musâhib </span><span>veya </span><span class="char-style-override-13">kethüda</span><span> sıfatıyla düşüncesine başvurulan bir kişidir. 1622 yılında baş-mimar olarak pâdişah ve devlet ricâliyle yakınlık kurmuş, Sultan İbrahim zamanında değerli veziriâzam Kara Mustafa Paşa’nın musâhibi</span><span class="char-style-override-13"> </span><span>(yakın özel danışmanı) olmuş, devlet işleriyle yakından tanışmış, veziriâzamın katli üzerine sürgüne gönderilmiş, Cinci Hoca’nın himayesinde İstanbul’a dönüp 1645’te yeniden baş-mimar olmuş, bir ara kul-kethüdalığı gibi askerî-siyasî önemli mevkileri işgal etmişti. Kösem Sultan onu tutmadı. Kösem’in ölümünden sonra Kasım Ağa Vâlide Turhan Sultan’ın kethüdası olarak saltanat işlerinde baş-müşavir durumuna geldi (1651). Bir ara sürgüne gönderilmekle beraber geri çağırıldı, 1656’da büyük bunalım sırasında Köprülü Mehmed Paşa’nın iktidara gelmesinde başlıca rol sahibi oldu.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-370-backlink" id="footnote-225-370">370</a>	<span class="char-style-override-13">Nâimâ</span><span>, V, s. 209-210.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-371-backlink" id="footnote-225-371">371</a>	<span class="char-style-override-13">Nâimâ</span><span>, V, s. 204-206.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-372-backlink" id="footnote-225-372">372</a>	<span class="char-style-override-13">Nâimâ</span><span>, V, s. 206-210.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-373-backlink" id="footnote-225-373">373</a>	<span>Vâlide sultan bu gibi meşveret meclislerine perde arkasında katılmakta idi.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-374-backlink" id="footnote-225-374">374</a>	<span>H. İnalcık, “The Registers of the Kadıasker of Rumeli as preserved in the Istanbul Müftülük Archives”, </span><span class="char-style-override-13">Turcica – Revue des Etudes Turques</span><span>, XX (1988), s. 251-275.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-375-backlink" id="footnote-225-375">375</a>	<span>Levend, yani</span><span class="char-style-override-13"> </span><span>topraksız ve bir kapı arayan başıboş köylü delikanlılar için bkz. M. Cezar, </span><span class="char-style-override-13">Osmanlı Tarihinde Levendler</span><span>,</span><span class="char-style-override-13"> </span><span>İstanbul, 1965.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-376-backlink" id="footnote-225-376">376</a>	<span class="char-style-override-13">Nâimâ</span><span>, VI, s. 7.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-377-backlink" id="footnote-225-377">377</a>	<span>Göz tanığı Şârihülmenârzâde’den naklen ayrıntılar: </span><span class="char-style-override-13">Nâimâ</span><span>, VI, s. 13-17; Nâimâ’nın daima “müverrih” diye andığı kimse, Şârihülmenârzâde Aşkî Hasan Efendi’dir.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-378-backlink" id="footnote-225-378">378</a>	<span>Kâtib Çelebi, </span><span class="char-style-override-13">Fezleke’</span><span>yi İbşir Paşa’nın vezirliğe atanmasıyla bitirir. Nâimâ V. cilde bu olayla başlar ve Şârihülmenârzâde’nin hayli ayrıntılı tarihiyle devam eder, onu çok kez </span><span class="char-style-override-13">müverrih </span><span>diye anar. Olayların tanığı Şârihülmenârzâde olayları ayrıntılarıyla bize nakletmiştir.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-379-backlink" id="footnote-225-379">379</a>	<span>Hayli ayrıntılı bilgiler için Şârihülmenârzâde’den naklen </span><span class="char-style-override-13">Nâimâ</span><span>, VI, s. 56-65.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-380-backlink" id="footnote-225-380">380</a>	<span class="char-style-override-13">Nâimâ</span><span>, VI, s. 69 (Şârihülmenârzâde’den).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-381-backlink" id="footnote-225-381">381</a>	<span>İbşir İstanbul’a gelirken sekban-sarıcaların büyük bölümü Anadolu’da kalmıştı. Anadolu Celâlî paşalarına örnek olarak Haleb Valisi Seydi Ahmed Paşa gösterilebilir. İbşir’in sekban-sarıcaları onun kapısında idi, “Levendi çok ve kapısı harcına kifâyet etmez” (</span><span class="char-style-override-13">Nâimâ</span><span>, VI, 127, 119-136).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-382-backlink" id="footnote-225-382">382</a>	<span class="char-style-override-13">Nâimâ</span><span>, VI, s. 111-112.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-383-backlink" id="footnote-225-383">383</a>	<span>Para tarihi için Ş. Pamuk’un şu çalışması: “Money in the Ottoman Empire, 1326-1914”, </span><span class="char-style-override-13">An Economic and Social History the Ottoman Empire</span><span>, II, s. 945-980. H. 1006 yılında mâlî bunalım için bkz. </span><span class="char-style-override-13">Nâimâ</span><span>, VI, s. 106, 133, 138-140, 143. </span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-384-backlink" id="footnote-225-384">384</a>	<span class="char-style-override-13">Nâimâ</span><span>, VII, s. 110-112.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-385-backlink" id="footnote-225-385">385</a>	<span class="char-style-override-13">Nâimâ</span><span>, VI, s. 147-148.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-386-backlink" id="footnote-225-386">386</a>	<span>Çağdaş vekâyi yazarı, herhalde Şârihülmenârzâde âsîleri haklı gösterecek şekilde durumu açıklar. Kendisi idarecilerle yakın ilişkidedir: </span><span class="char-style-override-13">Nâimâ</span><span>, VI, s. 151-135, ondan aktarır.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-387-backlink" id="footnote-225-387">387</a>	<span class="char-style-override-13">Nâimâ</span><span>, VI, s. 177.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-388-backlink" id="footnote-225-388">388</a>	<span class="char-style-override-13">Nâimâ</span><span>, VI, s. 111-171.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-389-backlink" id="footnote-225-389">389</a>	<span class="char-style-override-13">Nâimâ</span><span>, VI, s. 181-182, kaynağı Şârihülmenârzâde olmalı.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-390-backlink" id="footnote-225-390">390</a>	<span class="char-style-override-13">Nâimâ</span><span>, VI, s. 213.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-391-backlink" id="footnote-225-391">391</a>	<span>M. Halife, </span><span class="char-style-override-13">Tarih-i Gılmânî</span><span>, s. 6</span><span class="char-style-override-13">.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-392-backlink" id="footnote-225-392">392</a>	<span class="char-style-override-13">Kadırga </span><span>ve </span><span class="char-style-override-13">kalyon </span><span>üzerinde bkz. İ. Bostan, </span><span class="char-style-override-13">Beylikten İmparatorluğa</span><span> </span><span class="char-style-override-13">Osmanlı Denizciliği</span><span>,</span><span class="char-style-override-13"> </span><span>İstanbul, 2006, dizin: kalyon</span><span class="char-style-override-13">.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-393-backlink" id="footnote-225-393">393</a>	<span>Bu diplomasi girişimleri için </span><span class="char-style-override-13">Nâimâ</span><span>, IV, VI; Venedik kaynaklarına göre özellikle, W. Zinkeisen, </span><span class="char-style-override-13">OİT</span><span>, çev. N. Epçeli, c. IV, s. 511-605.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-394-backlink" id="footnote-225-394">394</a>	<span>Ayrıntıları Şârihülmenârzâde’den naklen </span><span class="char-style-override-13">Nâimâ</span><span>, IV, s. 97-102.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-395-backlink" id="footnote-225-395">395</a>	<span class="char-style-override-13">Nâimâ</span><span>, IV, s. 158-160.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-396-backlink" id="footnote-225-396">396</a>	<span>İyi bir özet Zinkeisen, </span><span class="char-style-override-13">OİT</span><span>, c. IV, s. 511-605. </span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-397-backlink" id="footnote-225-397">397</a>	<span class="char-style-override-13">Nâimâ</span><span>, V, s. 42.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-398-backlink" id="footnote-225-398">398</a>	<span class="char-style-override-13">Nâimâ</span><span>, V, s. 22.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-399-backlink" id="footnote-225-399">399</a>	<span class="char-style-override-13">Nâimâ</span><span>, V, s. 275-285.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-400-backlink" id="footnote-225-400">400</a>	<span class="char-style-override-13">Nâimâ</span><span>, VI, s. 183.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-401-backlink" id="footnote-225-401">401</a>	<span>Venedikli kaynak Valiero’dan naklen, Zinkeisen, </span><span class="char-style-override-13">OİT</span><span>, IV, s. 594.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-402-backlink" id="footnote-225-402">402</a>	<span class="char-style-override-13">Nâimâ</span><span>, V, s. 396-399.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-403-backlink" id="footnote-225-403">403</a>	<span class="char-style-override-13">Nâimâ</span><span>, V, s. 400-402.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-404-backlink" id="footnote-225-404">404</a>	<span>Venedik kaynağı Valerio’ya göre, Zinkeisen, </span><span class="char-style-override-13">OİT</span><span>, IV, s. 594.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-405-backlink" id="footnote-225-405">405</a>	<span class="char-style-override-13">Nâimâ</span><span>, VI, s. 183.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-406-backlink" id="footnote-225-406">406</a>	<span>Zinkeisen, </span><span class="char-style-override-13">OİT</span><span>, IV, s. 597.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-407-backlink" id="footnote-225-407">407</a>	<span>Zinkeisen, </span><span class="char-style-override-13">OİT</span><span>, IV, s. 597, Venedik kaynaklarına göre 28 kalyon, 35 kadırga, dokuz mavna, 27 küçük gemi.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-408-backlink" id="footnote-225-408">408</a>	<span>Deniz savaşı çeşitli kaynaklarda Zinkeisen, </span><span class="char-style-override-13">OİT</span><span>, VI, s. 183-196; </span><span class="char-style-override-13">Nâimâ</span><span>, VI, s. 148-193; Venedik Arşivi, Senato III, no: 1403 Constantinopoli 1656 Mazozo.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-409-backlink" id="footnote-225-409">409</a>	<span class="char-style-override-13">Nâimâ</span><span>, VI, s. 185-186; </span><span class="char-style-override-13">krş</span><span>. İ. Bostan </span><span class="char-style-override-13">Osmanlı Denizciliği</span><span>,</span><span class="char-style-override-13"> </span><span>s.</span><span class="char-style-override-13"> </span><span>190.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-410-backlink" id="footnote-225-410">410</a>	<span class="char-style-override-13">Nâimâ</span><span>, VI, s. 185-193.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-411-backlink" id="footnote-225-411">411</a>	<span>Zinkeisen, </span><span class="char-style-override-13">OİT</span><span>, IV, s. 597-598.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-412-backlink" id="footnote-225-412">412</a>	<span>M. Halife, </span><span class="char-style-override-13">Tarih-i Gılmânî</span><span>,</span><span class="char-style-override-13"> </span><span>s. 60-61.</span></p>
					</div>
				</div>
			</div>
		</div>
	</body>
</html>