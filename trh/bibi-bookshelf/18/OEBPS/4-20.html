<html xmlns="http://www.w3.org/1999/xhtml">
	<head>
		<title>4-20.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-20.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="Basic-Paragraph-2" xml:lang="en-GB"/>
				<p class="anabaslik" id="toc_marker-15">Osmanlı Sultanlarının Unvanları (Titülatür) ve Egemenlik Kavramında Gelişim</p>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"><span>Osmanlı sultanlarının çeşitli dönemlerde kullandıkları unvanlar, aynı zamanda devlet ve hükümdarlık kavramlarını ve devletin gelişme dönemlerini açıklar. Önem verilen unvanlar </span><span class="char-style-override-13">han</span><span> (hakan, kagan), </span><span class="char-style-override-13">sultân</span><span>, </span><span class="char-style-override-13">pâdişah</span><span> unvanlarıdır. Bu unsurlar sırasıyla Orta-Asya Türk, İslâm ve İranî devlet geleneklerini yansıtmaktadır. Tabii, hükümdarın ülkesi ve gücü geliştikçe bu unvanlara yenileri eklenmiş, yahut onların daha şatafatlı öz deyimleri kullanılmaya başlamıştır. Mekke ve Medine ile Arap memleketlerinin ülkeye katılması üzerine I. Selim, </span><span class="char-style-override-13">hâdimü’l haremeyni’ş-şerîfeyn</span><span>, Kanunî Süleyman, </span><span class="char-style-override-13">halîfe-i müslimîn</span><span> ve </span><span class="char-style-override-13">halîfe-i rûy-i zemîn</span><span> unvanlarını yeğlediler.</span></p>
				<p class="Basic-Paragraph-2" xml:lang="en-GB"><span>1302’de Osmanlı Beyliği’ni kurmuş olan Osman ve halefleri, </span><span class="char-style-override-13">gaz</span><span class="char-style-override-13">î</span><span> ve </span><span class="char-style-override-13">bey</span><span> (beg veya emîr) unvanlarıyla yetinmiş görünmektedir. Sonraki rivâyetlerde Osman için </span><span class="char-style-override-13">han</span><span> unvanı da yakıştırılmıştır. </span><span class="char-style-override-13">Gazî</span><span> unvanı, kutsal savaşçı, önder anlamında Avrasya’da kullanılan Türkçe </span><span class="char-style-override-13">alp</span><span> unvanının karşılığı olarak kullanılmıştır. Osman’ın kardeşi Gündüz ve silâh arkadaşları </span><span class="char-style-override-13">alp</span><span> unvanı taşımışlardır. Mogolca aynı anlamda </span><span class="char-style-override-13">bagatur</span><span> unvanı </span><span class="char-style-override-13">bahadır</span><span> şekliyle </span><span class="char-style-override-13">alp</span><span> karşılığı kull</span><span>anılmıştır. Orhan, ilk kez adına gümüş sikke basılan (1327) ve </span><span class="char-style-override-13">sultân</span><span> unvanı alan Osmanlı hükümdarıdır. Daha önceki tarihlerde kitâbelerde Orhan için kullanılan </span><span class="char-style-override-13">sultânu’l-guzât</span><span>, yani </span><span class="char-style-override-13">gazîler sultânı</span><span> unvanı, gerçek </span><span class="char-style-override-13">sultânu’l-a’zam</span><span> unvanını alamadığı için bulunmuş bir kullanıştır. Mogol İlhanlı hükümdarları, sultan unvanı almaya kalkışan Anadolu emîrlerini şiddetle cezalandırmışlardır. Zira, bağımsız hükümdar anlamında sultan unvanını kullanmak için mutlaka adına hutbe okunmak ve gümüş akça basılmak gerekir. </span></p>
				<p class="Basic-Paragraph-2" xml:lang="en-GB"><span>Rumeli’de imparatorluğu kuran I. Murad ilk defa yüce hükümdar, imparator anlamında </span><span class="char-style-override-13">hüdâvendigâr</span><span> (hünkâr) unvanını aldı. O, kaynaklarda </span><span class="char-style-override-13">gazî hüdâvendigâr</span><span> diye anılır. Orhan, I. Murad ve sonra gelen tüm Osmanlı hükümdarları </span><span class="char-style-override-13">gazî</span><span> unvanını bırakmadılar. Bu olgu, Osmanlı Devleti’nin kuruluş ve gelişmesinde İslâmî gazâ ideolojisinin daima temel olarak devam ettiğini gösterir. II. Bayezid’e kadar </span><span class="char-style-override-13">beg</span><span> (bey) ve </span><span class="char-style-override-13">emîr</span><span> unvanı da terk edilmedi. Fâtih Sultan Mehmed, bazen </span><span class="char-style-override-13">Mehemmed Beg</span><span> unvanıyla anılıyordu. </span><span class="char-style-override-13">Kutadgu Bilig</span><span>’den (yazılışı 1069) beri Türk geleneğinde </span><span class="char-style-override-13">bik&gt;beg&gt;bey</span><span> daima, siyasî-askerî hüküm sahibi kişi anlamında kullanılmıştır. Osmanlı titülatüründe kumanda yetkisine sahip zaîm/subaşılar, kumandan ve daha yukarı rütbedekiler </span><span class="char-style-override-13">beg</span><span> (bey) unvanı taşırlardı. Öte yandan, beyler için Yunanca menşeden </span><span class="char-style-override-13">efendi</span><span> ve </span><span class="char-style-override-13">kefalya</span><span> (kavala) unvanları da yerleşmiştir. Birincisi ileri gelen ulemâ, ikincisi XV. yüzyıla kadar </span><span class="char-style-override-13">uc</span><span> bölgelerindeki subaşılar için kullanılmıştır (meselâ Kavala Şahin). Çok sonraları, siyasî ve dinî otoriteyi kişiliğinde birleştirenler için </span><span class="char-style-override-13">beyefendi</span><span> unvanı ortaya çıkacaktır.</span></p>
				<p class="Basic-Paragraph-2" xml:lang="en-GB"><span>Yıldırım Bayezid (1389–1402) tüm Anadolu’da öbür sultanlar üzerinde Selçuklu sultanlarının vârisi olma iddiasıyla, Mısır’daki Abbasî halifesinden </span><span class="char-style-override-13">sultânu’r-Rûm</span><span> (Anadolu Sultanı) unvanının bir </span><span class="char-style-override-13">menşûr</span><span> (berât) ile kendisine tanımasını istemiştir. Çağdaş Avrupa resmî dilinde Yıldırım Bayezid, </span><span class="char-style-override-13">imperator Turcorum</span><span> diye anılmaktadır. Fetret döneminde (1402–1413) saltanat için birbiriyle savaşan Bayezid’in beş oğlu </span><span class="char-style-override-13">çelebi </span><span>(asâletmeâb) unvanıyla yetinmişlerdi. Çünkü Türk devletlerinde bir saltanat verâset kanûnu yoktu; saltanatı yalnız savaş gibi olağanüstü bir olayla Tanrı belli eder inancı yerleşmiş bulunuyordu. Dolayısıyla, bütün ülkenin meşrû hükümdarının kim olduğu o zaman belli değildi; tâ ki Çelebi Mehmed tüm kardeşlerini savaşla saf dışı bıraktı, o zaman (1413) sultan unvanını alabildi. İslâmî bir unvan olan sultan unvanı gerçek </span><span class="char-style-override-13">meşrû</span><span> hükümdarlığı ifade ettiği için daima kullanılmıştır: </span><span class="char-style-override-13">sultânu’l-mu’azzam</span><span>, </span><span class="char-style-override-13">sultânu’s-selâtîn</span><span> veya </span><span class="char-style-override-13">sultân-i a’zam,</span><span> </span><span class="char-style-override-13">sultânu’l-Arab ve’l-Acem</span><span> şekilleri tercih olunuyordu.</span></p>
				<p class="Basic-Paragraph-2" xml:lang="en-GB"><span>II. Murad döneminde genellikle </span><span class="char-style-override-13">pâdişah-i ‘âlem-penâh</span><span> (cihan halkının himayesine sığındığı ulu hükümdar, imparator) unvanı yaygınlaştı. Pehlevîcede </span><span class="char-style-override-13">pâd</span><span>, ulu, büyük anlamında terimlerin başında gelir (</span><span class="char-style-override-13">pâd-man, batman</span><span> gibi). </span><span class="char-style-override-13">Pâd-şâh</span><span> unvanıyla eşanlamda </span><span class="char-style-override-13">şahlar şahı</span><span> demek olan </span><span class="char-style-override-13">şehinşâh</span><span> unvanını Osmanlı hükümdarları nâdiren kullanmışlardır. I. Selim ve I. Süleyman </span><span class="char-style-override-13">Selîmşâh</span><span> ve </span><span class="char-style-override-13">Süleymânşâh</span><span> adlarını (tugralarında) tercih etmişlerdir.</span></p>
				<p class="Basic-Paragraph-2" xml:lang="en-GB"><span>İstanbul fâtihi, Doğu-Roma imparatorlarının vârisi olma iddiasıyla unvanlarına </span><span class="char-style-override-13">kayser-i Rûm</span><span> (Roma imparatoru) unvanını ekledi. Aynı zamanda </span><span class="char-style-override-13">sultânu’l-berreyn ve hakânu’l-bahreyn</span><span> (iki karanın sultanı ve iki denizin hakanı) unvanıyla Anadolu ve Rumeli, Karadeniz ve Akdeniz’in hükümdarı unvanını benimsedi. Bu unvanı, </span><span class="char-style-override-13">sultânu’l-berr</span><span> ve </span><span class="char-style-override-13">hakânu’l-bahr</span><span> şeklinde Anadolu Selçuklularında da buluyoruz. Ataları gibi Fâtih’in yeğlediği bir başka unvan da, </span><span class="char-style-override-13">sultânu’l-guzât ve’l-mucâhidîn</span><span> (gaziler ve mücahitler sultanı) unvanıdır.</span></p>
				<p class="Basic-Paragraph-2" xml:lang="en-GB"><span class="char-style-override-13">Velî</span><span> ve </span><span class="char-style-override-13">şâh</span><span> unvanlarıyla bu dünyada ve öbür dünyada üstün varlık olma iddiasıyla ortaya çıkan Şeyh Safîyüddîn Erdebilî soyundan Şah İsmail, “iki cihanda sultandır kalender” diyordu. Hz. Ali’deki </span><span class="char-style-override-13">velâyet</span><span> (velîlik),</span><span class="char-style-override-13"> nübüvvet</span><span>in koruyucusu inancı Türkmenler, Kızılbaşlar arasında yaygındı. İran Safavî hükümdarlarının bu iddiasına karşı II. Bayezid, kendi zamanında </span><span class="char-style-override-13">velî</span><span> ve </span><span class="char-style-override-13">kutb</span><span> unvanlarıyla da anılmaya başladı. Firdevsî-i Rûmî, Midilli seferi için yazdığı esere </span><span class="char-style-override-13">Kutbnâme</span><span> adını vermiştir.</span></p>
				<p class="Basic-Paragraph-2" xml:lang="en-GB"><span>Osmanlı sultanları da, </span><span class="char-style-override-13">sâhib-i velâyet</span><span> (velîlik) unvanına önem vermişlerdir. Kanunî Süleyman’a Şâir Yahya </span><span class="char-style-override-13">sâhib-i velâyet</span><span> diye hitap etmiştir. Bu dönemde tasavvufî akımların güç kazanmasıyla beraber, </span><span class="char-style-override-13">velâye</span><span> ve </span><span class="char-style-override-13">kutbiyye</span><span> teorileri pâdişahın dinî ve cismanî otoriteyi nefislerinde temsil ettikleri inancını kuvvetlendirdi.</span></p>
			</div>
		</div>
	</body>
</html>