<html xmlns="http://www.w3.org/1999/xhtml">
	<head>
		<title>4-24.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-24.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik" id="toc_marker-19">Saltanat Verâsetinde Değişiklik</p>
				<p class="Basic-Paragraph-2" xml:lang="en-GB"><span>Kanunî Süleyman (1520–1566) döneminde, eski beylik merkezi sancaklara gönderilen şehzâdeler arasında tahta geçmede belirsizlik ciddi siyasî bunalımlara yol açmıştı.</span><span class="dipnot"><a class="footnote-link" href="#footnote-225-103" id="footnote-225-103-backlink">103</a></span><span> II. Selim döneminde (1566–1574) önemli bir değişiklik oldu; Anadolu’da sancak valiliğine yalnız en yaşlı şehzâdenin gönderilmesi kararlaştı, böylece en yaşlı şehzâdenin pâdişah olma şansı tanınmış oldu. Sancakbeyliğinden gelen III. Murad (1574–1595) ve III. Mehmed (1595–1603) sancaktan İstanbul’a gelip rakipsiz tahta geçtiler; ama saraydaki kardeşlerini toptan katlettiler.</span><span class="dipnot"><a class="footnote-link" href="#footnote-225-104" id="footnote-225-104-backlink">104</a></span><span> Masûmların bazıları dilsizler tarafından ana kucağından koparılarak cellâda teslim edildi. Cenazeler gömülmek üzere atalarının türbelerine götürülürken, çağdaş kaynakların yazdığı gibi, halkın feryadı göklere yükseldi. “Nizâm-i âlem için” yapılan bu katiller karşısında halkın tepkisi, kafes</span><span class="char-style-override-13"> </span><span>usûlünün ortaya çıkmasına yol açan önemli bir gelişmedir. Bu tarihten sonra sultanın kardeşleri, haremde bir dairede hapis tutulur oldu (kafes</span><span class="char-style-override-13"> </span><span>yöntemi).</span></p>
				<p class="Basic-Paragraph-2" xml:lang="en-GB"><span>III. Mehmed’in (1595–1603) ölümü gizli tutuldu, </span><span class="char-style-override-13">Bâbussaâde</span><span>’de taht kurulmuştu, saray ahalisi burada 14 yaşında bir çocuğun, Ahmed’in gelip yeni pâdişah olarak tahta oturduğunu gördüler. III. Mehmed’in oğlu Ahmed, sancağa gönderilmemiş, sarayda tutulmuştu. Bundan sonra Osmanlı tahtına çıkan sultanlar hep haremde özel bir dairede tutulacak, bunun sonucu, bazı istisnalar dışında deneyimsiz, zayıf iradeli, psikolojik sorunlu şehzâdeler, Kafes’ten alınıp tahta oturtulacaktır. Pâdişahın Osmanlı devlet sisteminde daima tek mutlak otorite kaynağı durumu göz önüne alınırsa, kafes usûlünü, Osmanlı Devleti’nde kargaşa ve çöküşte birinci derece rol oynayan nedenler arasında saymak gereği anlaşılır.</span></p>
				<p class="Basic-Paragraph-2" xml:lang="en-GB"><span>Sultan Ahmed o yaşta olayları hakkıyla kontrol edemezdi. Veziriâzam Nakkâş Ahmed Paşa ile vezirler, Ahmed’in tek kardeşi Mustafa’nın katline müsaade etmediler; zira Ahmed’in o zaman bir çocuğu yoktu. Mustafa katledilseydi, Osmanlı hânedânının sonu gelmiş olurdu. Hastalıklı olan Mustafa’nın taht üzerinde hak iddiasına kalkışmayacağı açıktı. İşte bu koşullar altında kardeş katli geleneği bu kez uygulanmadı. III. Mehmed’in erkek kardeşlerini küçük büyük demeden acımasızca katletmesinin halk arasında büyük tepki uyandırmış olması da kuşkusuz bu kararda rol oynamıştır. Yeni sultanın, Harem’in etkisiyle ilk işlerinden biri, Vâlide Sultan Safiye’yi saraydan uzaklaştırmak oldu. III. Murad’ın (1574–1595) eşi ve III. Mehmed’in (1595–1603) annesi Safiye Sultan, “vâlide-i ‘izzet-penâh hazretleri” culûstan hemen sonra câriye ve hadımlarıyla Bayezid meydanındaki kadınlar sarayına, Eski Saray’a gönderildi.</span></p>
				<p class="Basic-Paragraph-2" xml:lang="en-GB"><span>Çocuk sultan Ahmed, âdet üzere alayla Ayasofya’da namaza çıktı (1603), halka göründü; akşamına sünnet oldu. Bir ara hasta oldu, herkes kaygıya düştü. Az sonra annesi “Vâlide-i şâh-i cihân Handân Sultan”</span><span class="dipnot"><a class="footnote-link" href="#footnote-225-105" id="footnote-225-105-backlink">105</a></span><span> vefat etti.</span></p>
				<p class="Basic-Paragraph-2" xml:lang="en-GB"><span>Yeni saltanat verâset uygulamasında I. Ahmed’in </span><span class="char-style-override-13">baş-hâsekisi</span><span>,</span><span class="char-style-override-13"> </span><span>Kösem Sultan adıyla ün kazanmış Mâhpeyker’in önemli rol oynadığı anlaşılıyor. Mâhpeyker, 1612’de Murad’ı (Sultan IV. Murad), 1615’te İbrahim’i (Sultan I. İbrahim) doğurmuştur. Mâhpeyker, Sultan I. Ahmed’in ölümünde (1617) Mustafa’nın tahta çıkmasına çalıştı. Bunun bir nedeni, I. Ahmed’in ölümünde oğullarının küçük yaşta olmalarıdır. Böylece, I. Ahmed’in hâsekisi Mahfîrûz Sultan’ın oğlu Osman’ın (II. Osman) tahta çıkmasını önlemiş oldu. Osman, I. Ahmed’in büyük oğlu idi. Onun yerine tahta Ahmed’in kardeşi Mustafa’nın gelmesiyle tahtın oğula değil, kardeşine geçmesi, yani saltanat verâsetinde </span><span class="char-style-override-13">ekberiyyet</span><span> (</span><span class="char-style-override-13">senioratus</span><span>) usûlü gerçekleşmiş oluyordu.</span></p>
				<p class="Basic-Paragraph-2" xml:lang="en-GB"><span>Akıl zayıflığı dolayısıyla tahttan indirilen I. Mustafa (1617–1618) yerine I. Ahmed’in büyük oğlu II. Osman (1618–1622) tahta çıkarılacaktır. Böylece, saltanatta babadan oğula saltanat usûlüne geri dönülmüş oldu. 1622’de II. Osman yeniçeriler tarafından katledilince, amcası Mustafa ikinci kez tahta çıkarıldı (1622–1623), Mustafa akıl “hiffeti” dolayısıyla yeniden tahttan indirilince, Osman’ın kardeşi Kösem’in oğlu Murad tahta getirildi (1623). IV. Murad culûsunda 12 yaşında idi, 1632’de saltanat işlerini doğrudan ele alıncaya kadar Kösem Sultan idareyi üstlendi. 1623–1632 döneminde Kösem, oğlu Murad adına telhîsleri, arzları (Dîvân kararlarını) inceliyor ve </span><span class="char-style-override-13">Arslanım </span><span>dediği oğlu IV. Murad adına son kararı kendi el yazısıyla </span><span class="char-style-override-13">arz </span><span>üzerine koyuyordu (bkz. Ekler, “Kösem Sultan’a Telhîsler”).</span><span class="char-style-override-13"> </span></p>
				<p class="Basic-Paragraph-2" xml:lang="en-GB"><span>Bundan sonra Osmanlı hânedânı I. Ahmed’in oğullarıyla devam edecektir. IV. Murad’ın ölümünde (1640) hayatta bir çocuğu olmadığından kardeşi I. İbrahim (1640–1648) tahta çıkarıldı. I. İbrahim’den sonra onun oğulları IV. Mehmed (1648–1687), II. Süleyman (1687–1691), II. Ahmed (1691–1695) Osmanlı tahtına geleceklerdir. Böylece </span><span class="char-style-override-13">ekberiyyet</span><span>,</span><span class="char-style-override-13"> </span><span>büyük kardeşin tahta çıkması usûlü saltanat verâseti yöntemi olarak yerleşmiş oldu. </span><span class="char-style-override-13">Ekberiyyet </span><span>yerleşmiş bir âdet olmakla beraber, kardeş katli devam etmiştir. Kayda değer ki, II. Osman, Lehistan seferine çıkmadan önce kardeşi Mehmed’in idamına dair ulemâdan fetvâ istemiştir. Hiç erkek çocuğu olmayan IV. Murad, üç kardeşini idam etti, yalnız İbrahim hayatta bırakıldı; hânedân onun çocukları yoluyla Osmanlı tahtında kalmıştır.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-103-backlink" id="footnote-225-103">103</a>	<span>Bu mücadeleler üzerinde başlıca araştırmalar: İ. H. Uzunçarşılı, Ç. Uluçay ve Ş. Turan’ın eserleri.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-104-backlink" id="footnote-225-104">104</a>	<span>III. Murad 18 şehzâdeyi (dördü 2’şer, onu 8’er yaşında) boğdurmuştur.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-105-backlink" id="footnote-225-105">105</a>	<span>N. Sakaoğlu, </span><span class="char-style-override-13">Bu Mülkün Kadın Sultanları</span><span>,</span><span class="char-style-override-13"> </span><span>s. 219-236. Bu vâlide için kullanılan şatafatlı unvan, bkz. </span><span class="char-style-override-13">Hasan Beyzâde</span><span>, III, s. 869; Safiye Sultan hakkında belgelere dayanan şu makale: M. P. Pedani, “Safiye’s Household and Venetian Diplomacy” </span><span class="char-style-override-13">Turcica</span><span>, XXXII (1998). </span></p>
					</div>
				</div>
			</div>
		</div>
	</body>
</html>