<html xmlns="http://www.w3.org/1999/xhtml">
	<head>
		<title>4-43.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-43.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik" id="toc_marker-35">II. Osman (1618-1622)</p>
				<p class="paragraf"><span>Burada Sultan II. Osman’ın ilk yıllarındaki faaliyeti, Hotin seferi üzerinde durmayacağız (26 Şubat 1618–19 Mayıs 1622). İtaatsız yeniçeri ile anlaşmazlık bu seferde ortaya çıkmıştır.</span></p>
				<p class="paragraf"><span>Sultan Osman’ın katli üzerinde göz tanığı bir kaynak, yeniçeri solaklarından</span><span class="dipnot"><a class="footnote-link" href="#footnote-225-190" id="footnote-225-190-backlink">190</a></span><span> Hüseyin Tûgî’nin </span><span class="char-style-override-13">İbretnümâ </span><span>(</span><span class="char-style-override-13">Musîbetnâme</span><span>)</span><span class="char-style-override-13"> </span><span>adlı eseridir.</span><span class="dipnot"><a class="footnote-link" href="#footnote-225-191" id="footnote-225-191-backlink">191</a></span><span> Tûgî’ye göre 18 Mayıs 1622’de kapıkulu sipahi bölükleri ve yeniçeriler hep birlikte At-Meydanı’nda toplandılar, “Pâdişahımızı Ka’be’ye gitmek nâmiyle Anadolu’ya götürmek isteyenleri isteriz ve pâdişahı Anadolu’ya gitmekten vazgeçirmek isteriz” diye ayaklandılar. Harem’de Darussaâde ağası Süleyman Ağa, asker “kulluktan çıkmışlardır” diye pâdişahı Anadolu yakasına, Üsküdar’a geçirmek için tertibat aldı. Mısır ve Şam </span><span class="char-style-override-13">cündî</span><span>lerinin süvarilikte kapıkulu sipahilerini ve Anadolu’da sekbanların yeniçerileri tüfek atmakta geçtikleri ileri sürülüyor; kulların Hotin seferinde (1621) başarısız oldukları</span><span class="dipnot"><a class="footnote-link" href="#footnote-225-192" id="footnote-225-192-backlink">192</a></span><span> hatırlatılıyor, kullar maaşlı “derinti, madrabaz” diye kötüleniyordu. Gerçekten de bu tarihte yeniçeri ocağına dışarıdan birçok “şehir oğlanı” alınıyordu.</span></p>
				<p class="paragraf"><span>Veziriâzam Dilâver Paşa ve hünkâr hocası Hoca Ömer Efendi de, pâdişahın Anadolu’ya geçmesini istemekteydiler. Özellikle Ömer Efendi, kardeşini Mekke’ye kadı tayin ettirmiş, fakat Mekke şerîfi bunu engellemişti; Hoca Ömer öc almak için pâdişahın Mekke’ye kadar gitmesini istiyordu. Öyle anlaşılıyor ki, İstanbul’daki kullara karşı Anadolu sekbanlarını yanına katma, Anadolu’da yeni bir orduyu harekete geçirme, hatta Mısır’a ve Mekke’ye gitme plânı yapılıyordu. Genç pâdişahın (o zaman 19 yaşında) hocası Ömer Efendi “Hacı ve Gazî olmalısın” diye bu sefere kışkırtmakta imiş.</span></p>
				<p class="paragraf"><span>Öte yandan, pâdişahın kılık değiştirip pazar teftişlerinde, bostancıbaşı Pîr Mehmed Ağa ve yeniçeri ağası Yusuf Ağa kendisini sert önlemler almaya teşvik etmişler; meyhâne ve “yasakcı odalar”da buldukları sipahi ve yeniçerileri dövdürüp taş-gemilerine koydurmuşlar. Bundan dolayı kullar pâdişaha can düşmanı olmuşlardı. Hotin seferine (1621) katılan yeniçerilere dağıtılan 1000’er akça sefer parasını, sultanın sonradan gelen yeniçerilere vermemesi, onları pâdişah aleyhine çevirmiş; bu yüzden yeniçeriler savaşta gevşek davranmışlar. İşte pâdişahın Anadolu’da sekban-sarıcalardan bir ordunun başına geçme kararı bu nedenlerden ileri geliyormuş. Anadolu’da tüfekçi sekban yazma haberi etrafa yayıldı. Bu arada padişâh tahtı ve hazineleri Üsküdar’a geçirilmeye başlandı. Saray iç-halkından bazıları, pâdişahın kararını yeniçeri ve sipahilere bildirdiler. Bunu duyan halk (kullar) Fâtih Câmii hareminde toplandı, oradan saraya yakın At-Meydanı’na (Sultan Ahmed Meydanı) geldiler, Dîvân’dan veziriâzamın gönderdiği çavuş-başıyı taşladılar. Sonra, her zaman yaptıkları gibi, hareketi Şerîat’la desteklemek için Şeyhülislâm Esad Efendi’ye gidip fetvâ aldılar. Fetvâda: “İslâm pâdişahını azdırıp beytülmâlin itlâfına sebep olup pâdişahı hacca gitmek lâzım değil iken, böyle fetret ve fitneye sebeb olanlara ne lâzım gelir?” sorusuna müfti: “Fitne uyduranlara katl lâzım gelir” cevabını yazıp ellerine verdi. Böylece, fetvâda pâdişahın kararı, “fetret ve fitne” sayılmakta, </span><span class="char-style-override-13">fetret </span><span>(başsızlık, anarşi) ve </span><span class="char-style-override-13">fitne </span><span>(kargaşa) çıkaranlara karşı harekete Şerîat hak veriyor, pâdişahı bu yola götürenler için şer’an katl gereği de kabul olunuyordu.</span></p>
				<p class="paragraf"><span>Fetvâ ile At-Meydanı’na dönen elebaşılar, isyanı Şerîat’a göre meşrûlaştırmış oldular. Sadrazam ve ocak ağaları tarafından gönderilen adamları taşa tuttular. Bu sırada donanma erleri de isyancılara katıldı. Pâdişahı bu yola sokan Hoca Ömer’i katletmek için aradılar, fakat bulamadılar. Ertesi gün toplanmak üzere dağıldılar. Bu zamana dek veziriâzam ve şeyhülislâm, pâdişahı kararından vazgeçirmiş bulunuyorlardı, fakat hocası Ömer Efendi kendisini bularak Kâbe’ye gitme kararında direnmesine neden oldu (Hoca Sa’deddîn’den beri hocalar genç pâdişahları kararlarında, en çok güvendikleri yakınları olarak desteklemekteydiler). Deneyimsiz pâdişah, “ziyade keyiflenip hacca gitmek inâdında” ısrar etti. </span></p>
				<p class="paragraf"><span>I. Ahmed’den beri pâdişahların önemli kararlarda başvurdukları, dönemin en çok saygı gören şeyhi Üsküdârî Mahmud Efendi, pâdişahın Kâbe’ye gitme kararını tâbir ederek bir “hükm-i ilâhî” olarak yorumlamıştı: Din adamlarının onayını alan genç pâdişah, halk arasında görünmek, sadaka dağıtmak, kurban kestirmek üzere Eyyüb Sultan’a gider. Bu arada şeyhülislâmın fetvâsı gelir, “pâdişahların Kâbe’ye gitmesi farz değildir, adâlet üzere ahâlinin ahvalini görmek evlâdır” diye pâdişahı kararından caydırmak isterler. Pâdişahların önemli kararlarında müftilere danışmaları, Kanunî Sultan Süleyman ile Ebussuûd arasında görülür. Ondan önce Yavuz Sultan Selim, Şeyhülislâm Zenbilli Cemâlî Efendi’nin bir idamda müdahalesini, karar </span><span class="char-style-override-13">örfî </span><span>devlet işidir diye reddetmiştir. </span></p>
				<p class="paragraf"><span>Genç sultan bu müdahaleye hiddetle karşı çıktı; “gazaba gelüp ‘amel eylemedi”. Çoğu ulemâ ve veziriâzam, işin ciddiyetini görüp haberler gönderip pâdişahı seferden vazgeçirmek istediler, “Ammâ pâdişahı alıkoymak mümkün olmadı.” Veziriâzam da, “Başı ve mansıbı korkusundan” pâdişaha katıldı.</span></p>
				<p class="paragraf"><span>Nihayet Sultan Osman, ileri gelen ulemâyı saraya çağırıp, “Kulun muradı nedir?” diye sordu. Hepsi, pâdişahın Kâbe’ye gitmesine karşı çıktılar ve Hoca Ömer ile kızlarağasının sürgüne gönderilmesini önerdiler. Pâdişah, “Kâbe’ye gitmekten vazgeçtim ama, sürgünü kabul etmem” yanıtını verdi, “azledilmelerini dahi kabul etmem” diye direndi.</span></p>
				<p class="paragraf"><span>O gece, pâdişahın saray halkını ve bostancıları silâhlandırdığı, saraya toplar getirdiği söylentisi çıktı. Deniz tarafından savaş gemileri toplarını saraya çevirdiler. Bu söylentiler üzerine isyancılar silâhlanıp Et-Meydanı’nda toplandılar, çatışmaya hazırlandılar. Bir bölük yeniçeri saraya saldırı hazırlığındaydı. Bu kez âsîler, kaymakam paşa ile mâliye işlerine bakan defterdârın adlarını idam edilecekler arasına koydular. Kullar, defterdârın maaşlarda kesinti yaptığını ileri sürmekteydiler. Pâdişah istekleri geri çevirdi ve yeniçerileri kızdıran yeni bir önlem almak istedi: Yeniçeri ocağında </span><span class="char-style-override-13">oturak </span><span>(emekli) ve </span><span class="char-style-override-13">korucu </span><span>(polis) adıyla seferlere katılmayanların bulunduğu birliğin kaldırılmasını istedi, dirliklerinin (maaşları) kesilmesini emretti. Böylece taraflar, birbirine karşı kesin cephe almış oldu.</span></p>
				<p class="paragraf"><span>Pâdişah İstanbul’daki belli başlı tarikat şeyhlerini, öğüt vermeleri için isyancılara gönderdi. Aralarında seyyidlerin başı nakîbü’l-eşrâf efendi, Halvetî şeyhi Sivasî ve Kadızâdeli gibi tanınmış şeyhler vardı. İki tarafın da meşrûluk kaygısıyla din adamlarını kullanmaları kayda değer. Ulemâ ve şeyhler, isyancıların isteklerine karşı gelmemesini pâdişaha tavsiye ettiler. Tecrübesiz ve inatçı pâdişah baş eğmeyi kabul etmiyor, kalabalığın dağılacağını söylüyordu; kendisine öğüt verenlere karşı hiddete kapılıyor, “gazaba geliyor”du. Kulların hakkından geldikten sonra sizin de hakkınızdan gelinecektir, diyordu. Din adamları hep birlikte dışarı çıktı. Açıkça, pâdişah ve yeniçeri arasında anlaşma olasılığı kalmamıştı. </span></p>
				<p class="paragraf"><span>Saray dışında sonucu bekleyen asker kalabalığı durumu anladı. Sarayın dış kapısı Bâb-i Hümâyûn’a geldiler, bostancı ve saray halkının direnişe geçeceğini düşünen tüfekli yeniçeri ve kılıçları çekilmiş sipahi, kitle halinde Bâb-i Hümâyûn’a yürüdüler. Kapıcılar onları durduramadı, 500 kadar sipahi ve yeniçeri Bâb-i Hümâyûn’dan sarayın Orta-Kapı’sına yürüdüler. Hükümet merkezi olan Dîvân-i Hümâyûn önündeki meydanı işgal ettiler, istedikleri altı kişiyi teslim etmeyen pâdişaha karşı “Şerîat’la davamız vardır, elimizde fetvâmız vardır” diye bağrıştılar, fakat içerden cevap gelmedi. O zaman kalabalık, hareme girdi “şer’ ile Sultan Mustafa’yı isteriz” diye bağrışmaya başladılar. Haremde Mustafa’dan</span><span class="dipnot"><a class="footnote-link" href="#footnote-225-193" id="footnote-225-193-backlink">193</a></span><span> ses çıkmadı, nihayet Mustafa’nın câriyelerinden biri, “Sultan Mustafa burdadır” diye “hazîn bir âvâz” ile Mustafa’nın mahpus olduğu yeri bildirdi; kapı kilitli idi, kubbeyi deldiler, pencere demirlerini kırdılar, harem hadımlarından bazısı direnmek isteyince kılıç darbeleriyle paraladılar. Fâtih’ten beri ilk kez </span><span class="char-style-override-13">kullar</span><span> (asker) hareme girmiş oluyordu. </span></p>
				<p class="paragraf"><span>Sultan Osman bunu işitince, “can başına sıçradı”. Dilâver Paşa’yı istedi. Paşayı, Üsküdârî Mahmud Efendi Tekkesi’nde bulup getirdiler.</span></p>
				<p class="paragraf"><span>Kubbeden içeri iple sarkan üç sipahi ve üç yeniçeri Mustafa’nın ayaklarına kapanıp: “Cümlenin re’yile şâhım, sözümüz birdir bizim, … Çık taht senindir, emrindeyiz” dediler. Sultan Mustafa “meded su” diye haykırdı. “İki gündür bana su vermezler, açlık ve susuzluk ile öldürmek isterler” diye sızlandı. Mustafa’yı iple kubbeye çektiler ve asker kalabalığı önüne getirdiler. Yetişen Dilâver Paşa ile darussaâde ağasını hadımlar dışarı çıkardılar. “İşte dediğiniz adamlar” diye kullara teslim ettiler; isyancılar onları kılıç darbeleriyle paraladılar. Mustafa’yı ‘Arz-Odası kapısı önünde bir ara oturttular. Mustafa’nın “za’aftan oturmaya mecâli yok idi”. </span></p>
				<p class="paragraf"><span>‘Arz-Odası önünde Sultan Osman, şeyhülislâm, kadıaskerler ve ileri gelen ulemâ ve şeyhler toplanmış bulunuyordu. Kullar bu topluluk önüne gelince, Sultan Osman, “Size selâm edüp murâdları ne var ise verdim, diğerlerini de bulayım, her ne muradları var ise verelim, Sultan Mustafa’yı bırakın dursun ve biz dahi bu hususta (hayatına) kefîl olalım; istedikleriniz ne ise murâdınızı yaptırıverelim,” dedi; âsî kalabalık, “Bu söz evvelce gerekti; biz istediğimizi bulduk” dediler. Sultan Mustafa ferâcesizdi, ulemâdan bir ferâce istediler, giydirdiler. Kalabalık, ulemâya “Sultan Mustafa’ya bî’at edin” dediler (</span><span class="char-style-override-13">bi’at</span><span>, İslâm geleneğinde nâmzedin hilâfette egemenliğini tanımaktır, her nâmzed ancak bî’at merâsimiyle resmen sultan olur). Ulemâ karşı geldi ve “Henüz Sultan Osman tahtta oturur, bî’at câiz değildir” dediler, tartışma bir saat sürdü. Nihayet Kethüda Mustafa Efendi bî’at edince, ulemâ ve şeyhler de bî’at ettiler, İstanbul’un her yanında dellâller, “Sultan Mustafa pâdişah oldu” diye saltanat değişikliği ilân edildi. Sonra Sultan Mustafa’ya, “Pâdişahım sen burada oturma, Sultan Osman sana hatâ eder, seni Eski Saray’a götürelim” dediler. Mecâlsiz Mustafa’yı dışarıdaki bir hasta arabasına bindirip iki câriye, vâlidesi ve gulâmı ile Eski Saray’a (bugün İstanbul Üniversitesi Merkez Binası’nın bulunduğu yere) götürdüler.</span></p>
				<p class="paragraf"><span>Bu arada kullardan bir bölük, İstanbul ve Galata zindanlarına gidip mahkûmları salıverdiler, düşman saydıklarının konaklarını (Hoca Ömer’in, İstanbul kadısının konaklarını) yağma ettiler. Sultan Osman, yeniçeri ağalığını, yakın adamı Kapıcıbaşı Kara Ali’ye tevcih etmişti; aslında şimdi iki sultan vardı, birini ortadan kaldırmak zorunlu görünüyordu. Yeniçeri ocağı, bu ikilemi çözmek zorundaydı. Kara Ali’ye 30 kîse akça ve 200 hil’at verildi. Fakat isyancılar onun evini yağma ettiler, kaçtı. Sultan Osman, Topkapı Sarayı’na bostancılarla geldi. Mustafa’yı katledecek söylentisi yayıldı. Sultan Mustafa’yı Orta-Câmii’nde (Yeniçeri Câmii) götürüp koruma altına alma kararı alındı. Mustafa câmide ellerini kaldırıp: “Ey pâdişahlar pâdişahı, ricam budur ki, bana zulmeden Sultan Osman’ı mescidde göreyim.”</span></p>
				<p class="paragraf"><span>Mustafa, yeniçeri ağalığına eski ağayı getirdi ve câmiye çağırdı; ağa, “Vezirler orada değil, ben orada neylerim” diye gelmedi ve “Pâdişahlık kimde karar iderse, sonra ana varalım” dedi. Bu söz meşrû iktidar boşluğunu göstermekte idi, sultanlardan birinin ortadan kalkması bir zorunluluktu. Yeniçeriler zorlayınca ağa câmiye gelip el öptü –yani Mustafa’yı sultan tanıdı– ve kul önüne çıkıp “Pâdişahımız mübârek olsun” diye Mustafa’nın pâdişahlığını ilân etti. Bu olay son derece önemlidir. Çünkü pâdişahlığı şimdi açıkça yeniçeri ocağı belirlemektedir. Otuz yıl sürecek yeniçeri zorbalığı bu tarihte başlamış sayılabilir; durum haremde Kösem Sultan ile birlikte 1651 tarihine kadar 29 yıl sürecektir.</span></p>
				<p class="paragraf"><span>Yeniçeri ağası </span><span class="char-style-override-13">Kapu</span><span>’ya (saraya) koştu, Sultan Osman’ı orada buldu, Veziriâzam Hüseyin Paşa ve bostancıbaşı Mehmed Ağa Osman’ın yanında idiler. Sultan Osman, Hüseyin Paşa’yı sadârete getirmiş, umutsuz bir halde, paşaya, “Kendü kendümüze inâdımızla aceb iş işledik, şimdi tedarik nedir, ne dersiz?” demiş. Paşa ve Mehmed Ağa, “Madem ki Sultan Mustafa Ağa-Kapısı’na [Yeniçeri ağasının konağı] sığındı, biz de Ağa-Kapısı’na varalım” dediler. Sultan Osman, “Eğer yalnız yeniçeri olaydı, onlara söz geçerdi; ulemâ ve sipahi eşkıya ile biledir” diye, bunun işe yaramayacağını söyledi ve sultanlığı için mücadele kararı aldı. “Hâlâ 200 kîse</span><span class="char-style-override-13"> </span><span>bağlıdır; birkaç yüz tevâbiimizle kayıklar müheyyâ edüp Anadolu’ya geçelim, sonra tahtgâh-i kadîm Bursa’ya varalım, kul yazalım, yığınak yapalım, görelim ne zuhûr eder” dedi. </span></p>
				<p class="paragraf"><span>Böylece Sultan Osman yeniçeriye karşı saltanatını savunma kararı almış bulunuyordu. Vaktiyle Cem Sultan da II. Bayezid’e karşı Bursa’yı alıp sultanlığını ilân etmişti. Veziriâzamı Hüseyin Paşa ve Osman’ın yeniçeri ağası Pîr Mehmed, “Pâdişahım! Bu ma’kûl değildir, Kapu’ya varmanız, yeğdir” dediler, Hazine’den 15.000 altın flori alıp geldiler. </span></p>
				<p class="paragraf"><span>Sabahleyin yeniçeri ağası, ocakta yeniçeri odabaşılarını toplayıp ellişer altın “in’âm ve mor yünlü kumaş” dağıtıp, sipahilerin ulûfelerini de onar akça artırıp Sultan Mustafa’yı yeniden Eski Saray’a götürmeyi kararlaştırdılar. Ağa kararlaştığı gibi yeniçeri odabaşılarını topladı ve Sultan Osman’ın önerilerini bildirdi; eski ve yeni bütün odabaşılar çağırıldı, yeniçeri ve sipahi herkes bu önerileri işitsin, denildi. Ağa, Orta-Câmii’nde Sultan Mustafa ile konuştu ve merdiven başına çıkıp yeniçerilere hitap etti: “Ağalar, yoldaşlar, pâdişahımız mübârek ola, amma Sultan Osman ocağınıza düşdü, Kapu’ya geldi, size sığındı, ellişer flori in’âm ve çukalarınız mor </span><span class="char-style-override-13">skarlat </span><span>[değerli Floransa ithal yün kumaşı] ve sipah ağalarına in’âm” demeye kalmadı, sipahiler eteğinden tutup aşağı düşürdüler, kılıçlarını “üşürüp paraladılar”. Ocak ağaları dağılıp gitti. Başsızlık kendini gösterdi. Asker, Çarşı’da yağmaya başladı. Zengin gümrük emîninin evi yağmalandı. Bir grup yeniçeri Ağa-Kapısı’ndan Sultan Osman’ı ele geçirmeye gitti. Sultan Osman o sırada sarayda hatunlar yanında imiş. Veziriâzam Hüseyin Paşa’yı kovalayıp ele geçirdiler, kılıç darbeleriyle paraladılar. Sultan Osman’ı haremde, “Kadınlar yanında bulup çıkardılar ve bir beygire bindirdiler, başında arakiyesi bile yok, kakülü perişan, o mazlûm merhûmun gözlerinden yaşlar akar. Orada, Panaz-oğlu nâmında bir sipahi acıyıp dülbendini pâdişaha giydirdi.”</span></p>
				<p class="paragraf"><span>Hüseyin Paşa, Hotin seferinde veziriâzam idi, savaşta saldırı emredince yeniçeri, “Yürüyüş yeri değildir, kulu kırdırırsız” diye emre karşı gelmiş, paşa da, “Pâdişah kulu mu eksik olur, topal eşeğin yerine sağlamını bağlarız” diye hakaret etmiş. Sultan Osman, şehirde teftiş için </span><span class="char-style-override-13">devre </span><span>çıktığında meyhâneleri basarak sipahi ve yeniçerileri yakalar, dövdürür, sonra katledilmeleri için bostancıbaşıya teslim edermiş; o zaman Pîr Mehmed Ağa, onları katlettim der, serbest bırakırmış, böylece yüzlerce kişiyi ölümden kurtarmış. Kulun (yeniçeri ve diğer kapıkulu askeri) düşmanlığının bir nedeni de şu imiş: Peygamberin sancağı yanında Kur’an okunurken birkaçı dinlemeyip Hüseyin Paşa’ya sövgülerde bulunuyorlarmış, hâfızlardan biri onları uyarmak isteyince, “Askerlik halidir, bazı yerde tilâvet [Kur’an okunur] ve bazı yerde şakavet olur” yanıtını vermişler.</span></p>
				<p class="paragraf"><span>Sultan Osman’ı yakalayan kullar, onu bir beygire bindirip türlü küfürlerle teşhîr ederek götürürler, “Canım Osman Çelebi, meyhâneleri basıp sipâh ve yeniçeriyi taş gemisine koymak olur mu?” derlermiş; Altuncu-oğlu denen “Bir denî ve mübtezel ve mülevves-i bî-i’tibâr pâdişahın mübârek ayakların sıkıp bazı şutûm (küfürler) eyledikçe, merhûm u mazlûm ağlayıp ‘Behey edebsiz, pâdişah değil miyim, tâzelik (gençlik) başınızdan geçmedi mi’ der idi” (Osman, yaptığı aşırı işleri gençlik deneyimsizliği olarak mâzur göstermek ister, kuşkusuz pişmandır).</span></p>
				<p class="paragraf"><span>Başka kullar da, “Ecdâdın sekban ile mi vilâyetler feth eyledi, Anadolu vilâyetinde sekban eşkıyasının tuğyanında vilâyeti elden gidüp pederin Sultan Ahmed zamanında sekiz sene babanı uğraştıran Kalender-oğlu, Canbulat ve bunlara benzer eşkıya sekban eşkıyası değil mi idi” derlerdi. Anadolu’da tüfekli sekban ve sarıcalar, yeniçerilerin ayrıcalıklarına sahip olmak isterlerdi, sefer dönüşü yevmiyeleri kesilince, Celâlî</span><span class="char-style-override-13"> </span><span>eşkıyası olurlardı. Celâlî ayaklanmalarını devlet, yeniçerilerle bastırmaya çalışmıştır.</span><span class="dipnot"><a class="footnote-link" href="#footnote-225-194" id="footnote-225-194-backlink">194</a></span><span> Sultan Osman, kendini şöyle savunuyordu: “Hey adamlar! Neyleyeyim, bana Hoca (Ömer) ile Darussaâde ağasından (Süleyman) oldu, Hüseyin Paşa’nın günâhı yok idi.”</span></p>
				<p class="paragraf"><span>Sultan Osman’ı Yeniçeri Ocağı’nda “Orta-Câmii’ne getirdiler, bir köşeye koydular”, veziriâzamlık Davûd Paşa’ya verildi. Bu tarafta cümle ahâli, “Pâdişahımız çıksın, görelim” dediler. Sultan Mustafa câmiden çıkıp merdiven başına geldi, halka selâm verdi, </span><span class="char-style-override-13">gülbâng-i Muhammedî</span><span> okundu. Sultan Osman, gülbângı işitince, yanında yeniçeri kethüdalığına getirilmiş olan kula sordu: “Seni kethüdalığa kim getirdi?” “Sultan Mustafa” yanıtını alınca, “Ya anın hükmü nâfiz midir, aç şu pencereyi ben dahi kullarıma söyleyin” deyince pencereyi açtılar, Sultan Osman başını dışarı çıkarıp, “Benim ağalarım, benim yeniçeri babalarım ve sipahi babalarım, münâfık sözüyle tâzelik [gençlik] belâsıyla bir küstahlık eyledim ve beni böyle eylemekten n’olaydu, şimdi gelirken tüfenk ile vuraydınız, ya beni istemez misiniz?” diye yalvardı. Kullar bir oğurdan dediler ki: “Seni istemeziz, öldürdüklerine de rızâmız yoktur.” Sultan Osman bu cevaptan tüm umudunu kaybetti, pencereyi kapadı. </span></p>
				<p class="paragraf"><span>Klasik dönemde pâdişahlar bile yeniçeri desteğine muhtaçtı. Genç Osman’ın bu yalvarışı, pâdişahlığın artık kulların insafına kaldığını açıkça göstermektedir; bunu, haremde Kösem Sultan’ın yeniçeri ağalarıyla işbirliği döneminde daha açık göreceğiz. Pâdişahlık için tüm umudunu kaybeden Osman, o zaman hayatı için yalvardı, “Bâri beni Sultan Mustafa’nın olduğu yere habsedin, öldürmeyin.” O zaman cebecibaşı boynuna kemend atıp boğmak istedi, ocak ağaları yetişip cebecibaşıyı yumruklarıyla yere düşürdüler, dışarı attılar. Öbür taraftan Sultan Mustafa’yı arabaya bindirip vâlidesi ve yanından ayrılmayan iki câriyesi ile kulların himayesinde saraya ilettiler. Mustafa’yı kullar Orta-Câmii’nde tahta çıkarmışlardı (20 Mayıs 1622). Veziriâzam Davûd Paşa, vezirler, yeniçeri ağası Derviş Ağa ve öteki ağalar Orta-Câmii’ne gelmişlerdi. İslâm geleneğince Mustafa adına câmilerde hutbe okundu. </span></p>
				<p class="paragraf"><span>O gün Osman resmen sultanlığını kaybetmişti. Osman’ı bir çarşı arabasına bindirdiler, ikindiden sonra Yedikule’ye “iletüp habseylediler”. Tûgî ilâve eder: “Sultan Osman’a olan zulmden ağlamayan taş yürekliye ne dersin? Saltanat-i Osmâniyândan bir pâdişah bu vechile tahttan hal’ olmamıştır. Sultan Selim kul ile yekdil olup babası Sultan Bayezid’i tahttan indirdi, ammâ bu cefâlar olmadı. O gece yatsı vaktinde sadrıazam ve kethüdası ve cebecibaşı varup Sultan Osman’ı, katl için kemend attıklarında, Sultan Osman gürbüz yiğit olmakla, aslanca hareket etmekle Kilindir-Uğrusu nâmındaki bir sipahi şakîsi merhumun hayalarını sıkup o mahalde teslîm-i rûh eyledi…. Bu şâh-i azîmuşşânı o kulları istemeyüp yüz dönderdi ve nihayet katlettiler.”</span></p>
				<p class="paragraf"><span>Tûgî burada olay üzerinde görüşünü de bildirir. “Uzun müddet habsde yatan bir bî-günâh mazlûm Sultan Mustafa, hatırda değil iken ve fikirde yok iken, tahta geçüp Osmanlı mülküne pâdişah oldu.” Bu Allâh’ın emri, “Bu husûsda ehl-i zâhir deseler ki, işler kul tarafından olmamak gerekti; cevâb virilür ki, sipâh ve yeniçeri vesâir kulun kalbleri kırık idi. Zira kul tâifesinin hatâsı vâki oldukça, meselâ meyhânede bulunup tutulduklarında, dört beşyüz değnek urulup ve azab için taş gemisine konulup dirliklerini (maaşlarını) keserler idi. Fakat kanûn-i kadîm, kul tâifesinden bir kusur ve hatâ zuhûr edicek terbiyesi ağaları kapusına gönderilmek idi. Sultan Osman zamanında kanûn-i kadîme riâyet olunmadı, kul tâifesinin te’dibini bizzat pâdişah icra ettiriyordu.” Pâdişaha ulemâ zümresinin rencîde olmalarına gelince: “Hoca Ömer Efendi bir vâiz âdem iken şeyhülislâmın üzerine geçirilüp ulemânın bilcümle umûru Hoca Ömer’e sipâriş olunmuş idi. Bir sebeb de hekimbaşı Musa Efendi’yi Anadolu kadıaskeri eylediklerinde ulemânın kalbleri kırılmış idi. Bunları bırakalım, takdîr-i kelâm; vaktâ ki Sultan Osman Hotin seferine azîmet eyledikte kendüsünden üç ay küçük kardeşi Şehzâde Mehmed Hân’ı boğmakdan murâdı, seferde iken belki kardeşinin dimağında saltanat sevdâsı vardır diye günahsız mazlûmu boğarken anın sözü bu oldu ki ‘ben ömrümde nice nâmurâd gittimse, Hak ta’âlâ hazretinden istid’âm budur ki, sen de tahttan ve ömürden nâmurâd ve mahrûm olasın’ demiş idi.” Sultan Osman için yazılmış şu beyit dillere destan oldu:</span></p>
				<p class="paragraf para-style-override-24"/>
				<p class="alinti para-style-override-19"><span class="char-style-override-18">Bir şâh-i âlîşân iken şâh-i cihâna kıydılar</span></p>
				<p class="alinti para-style-override-20"><span class="char-style-override-18">Gayretlü genc arslan iken şâh-i cihâna kıydılar</span></p>
				<p class="paragraf"/>
				<p class="paragraf"><span>Tûgî, Osmanlı tarihinde görülmemiş olan bu trajik olayın nedenlerini Osmanlı Devleti’nde yerleşmiş ana-kanûnların, </span><span class="char-style-override-13">kanûn-i kadîm</span><span>in Sultan Osman tarafından çiğnenmiş olmasına yorar. Pâdişah musâhibi olup lâyıha sunan tüm bürokratlar, aynı nokta üzerinde dururlar; bozuklukları, yolsuzluğu, kanûn-i kadîmin çiğnendiğine yorarlar; Sultan Osman, yeniçerilerin hatâları yüzünden cezalandırma kanûnunu (yeniçeri ağası tarafından ocakta cezalandırılması) ve ulemânın statüsü kanûnunu çiğnemiştir. Nihayet, öz kardeşini boğdurmakla yeni yerleşmiş saltanat verâset kanûnuna karşı hareket etmiştir. Bu tarihte, kardeş katli kanûnu yerine kardeşleri haremde mahbûs tutma, kafes</span><span class="char-style-override-13"> </span><span>kuralı yerleşmişti, Osman buna karşı hareket etmişti. Tûgî’ye göre Tanrı, bu zulmü cezasız bırakmamıştır. </span></p>
				<p class="paragraf"><span>Kullar, yeniçeri ve sipahiler, kendilerini haklı göstermek için Sultan Osman’a karşı, “Âlem ayağa kalkdı, guluvv-i’âm [genel ayaklanma] oldı, yalnız biz değiliz, nice edelim” diyorlarmış, Tûgî’nin buna karşı cevabı: “Bezesten ve Saraçhâne önünden siyâseten geçmek memnû’dur, eğer nâgâh geçse o çarşu ahâlisi âzar ettirirlermiş”. Bezesten (Bedestan) ve Saraçhâne, imtiyazlı esnafın oturduğu yerlerdir; esnaf, halkı temsil eder, onların önünden silâhla geçmek yasaktır, ansızın biri geçse dükkân sahipleri onu cezalandırırlarmış. Tûgî’nin demek istediği şudur: Pâdişah kulu askerin, devlete, halka ait işlere karışması doğru değildir. Sultan Osman’ı savunarak der ki: “Bu mazlûm pâdişah günâhını itiraf ettikten sonra yeniçeri tâifesi kadîmî ni’metini yemişken ve tâ ebed kulları iken katline rizâ göstereler,” kabul olunamaz. Kaldı ki, kendisi Mustafa’nın sultanlığını tanıyıp “Ocağınıza geldim, beni sarayda haps edin” diye yalvarmıştı. Buna karşı kulun onu Yedikule’ye göndermesi, katlini kararlaştırdıklarını gösterir (Osman’ın gönderdiği on kese altının dokuz kesesini içerde ağalar kendi aralarında paylaşmışlar).</span></p>
				<p class="paragraf"><span>1617’de Sultan Ahmed öldüğünde, kardeşi Mustafa tahta geçmiş, üç ay dört gün pâdişahlık etmiş, sonra “Kul seni istemezler” diye tahttan indirmişler; o zaman Mustafa demiş ki, “Bir gün aynı kimseler beni pâdişah yapacaktır.” Tûgî’ye göre o zaman kul, “İstemeziz dedikleri yalan idi.” O zaman Mustafa’yı saray halkı </span><span class="char-style-override-13">tavâşî</span><span> (hadım ağaları) ve ulemâ ile işbirliği edip tahttan indirmişlerdi. Sonra kullar, suçtan kurtulmak için Mustafa’yı tekrar tahta çıkardılar. “Merhum Sultan Osman hakkında zikrettiğimiz ihânet ve yeni saltanatın bâisi ulemâdan idi, kula bühtân (iftira) idi.” Tûgî, olayın sorumluluğunu sonunda ulemâda bulur. Şu bir gerçektir: Asker daima ulemânın fetvâsını alarak isyan hareketlerini </span><span class="char-style-override-13">meşrû</span><span>, haklı göstermeye çalışır. Sonraları Sultan İbrahim’in katlinde de yine ulemâ başı çekmiştir.</span></p>
				<p class="paragraf"><span>Tûgî, nihayet birtakım uğursuz olayları anarak, sultanlara karşı bu görülmemiş hareketleri Tanrı’nın takdîri olarak açıklamaya çalışır: 1618 yılında bedestanı su basmasını, kışın büyük vebâ salgınını, üç yıl sonra 1620 kışında Boğaz’ın donmasını, aynı yıl kıtlık ve açlık olayını anarak hepsi “Tanrı’nın takdîridir” der.</span></p>
				<p class="paragraf"><span>Sultan Osman’ın kişiliğini, Tugî</span><span class="dipnot"><a class="footnote-link" href="#footnote-225-195" id="footnote-225-195-backlink">195</a></span><span> şöyle ifade eder (Günümüz Türkçesine çeviri): “Rahmetli güneş görünüşlü, büyük olaylar pâdişahı Hazret-i Osman gibi karakter sahibi, Hazret-i Ömer gibi iradeli, himmeti yüksek, Haydar gibi haşmetli bir genç hakan idi, iyi ata biner, silâh ve âlet kullanmada usta, yiğit, akranı arasında seçkin, güzel yüzlü, tavırları güzel, zaman zaman şiir söylerdi, mahlası </span><span class="char-style-override-13">Farisî </span><span>idi. Genç yaşta tahta çıkıp [sultanlığı 26 Şubat 1618–20 Mayıs 1622] yanında deneyimli, akıllı ve sadık bir adamı olmayıp yakınları nabza göre şerbet veren, düşüncesiz kişilerdi. Üstelik, İstanköylü Kapudân Ali Paşa gibi biri ona, bol bol hediyeler verip yakınlık peyda etmiş, veziriâzamlığı ele geçirip, zulüm ve yaltaklıkla mal toplamış ve Sultan Osman’ın iyiliğini isteyen emekdar yakınlarını kendisinden uzaklaştırmıştı. Öte yandan, Sultan Osman, sadakat ve iyi muameleden uzak, hiddet ve kahredici muamele ile askeri kendisinden soğutmuştu. Askerden belli bir sınıfı kendisine bağlı yapmaya önem verip onların yardımlarıyla karşıtlarının hakkından gelebilirdi, bunu yapmadı; pâdişahlığına mağrur olup birkaç zayıf akıllının sözüne kanıp herkesi kendisinden uzaklaştırdı. Ölümünde 19 yaşında idi, dört yıl dört ay saltanat etti.” </span></p>
				<p class="paragraf"><span>N. Sakaoğlu’nun tespitine göre,</span><span class="dipnot"><a class="footnote-link" href="#footnote-225-196" id="footnote-225-196-backlink">196</a></span><span> Şeyhülislâm Mehmed Esedullâh’ın kızını nikâhla aldı (19 Mart 1622), nikâhlı iki hatunu, iki hâsekisi, iki şehzâdesi ve bir kızı olmuştur. Ömer adında şehzâdesi (doğumu 1621) iki yaşında, kızı Zeyneb çocuk yaşta öldü. II. Osman’ın kayınpederi Esedullâh Efendi isyancıların isteklerini bildirmek ve öğüt vermek için huzuruna çıkmıştı. Sultanın katlinden sonra bir kenara çekildi, cenazeye bile gitmedi.</span></p>
				<p class="arabaslik-sol" id="toc_marker-35-1">Sultan II. Osman’ın Katlinin Yankıları</p>
				<p class="ARA-BASLIK para-style-override-15"/>
				<p class="paragraf"><span>Sultan Osman’ın katli eyâletlerde, halk arasında, idarede ve genelde orduda derin yankılar yaptı. Kullar, “Sultan Osman’ın vücûduna zarar gelmesin, mahbûs dursun” dediklerini ileri sürerek suçu üzerlerinden atmaya çalışıyordu. Mustafa’nın ikinci sultanlık döneminde şeyhülislâm, kadıaskerler ve kapıkulu sipahileri ağalarının çoğu değişti, sipahiler eskisi gibi cizye toplama imtiyazını korudular. Sipahi bölükleri, sadrazam Davûd Paşa’yı Sultan Osman’ın katlinden sorumlu tuttular. Sorumlu olanların idamını istediler. Yeniçeriler, olaydan sorumlu olmadıklarını ilân ediyorlardı. Şehzâdelerin hayatından sorumlu tuttukları Darussaâde ağasını paraladılar; cesedini At-Meydanı’nda “ejder sûreti”ne (Yılanlı Anıt) astılar. Yeniçeriler haremdeki şehzâdelere sahip çıktılar; olaylar üzerine Maltepe’ye gelen Hâfız Ahmed Paşa’ya bir eyâlet paşalığı verilip geri gönderildi.</span><span class="dipnot"><a class="footnote-link" href="#footnote-225-197" id="footnote-225-197-backlink">197</a></span></p>
				<p class="paragraf"><span>Sultan Osman’ın katlinden sorumlu tutulan Veziriâzam Davûd Paşa, sipahilere ve yeniçeriye her istediklerini veriyor, “Herkes ne istediyse yok demiyordu”. Zulüm niteliğindeki mâlî kaynakları askere vermekte tereddüt etmiyor, bu hizmetleri alan sipahiler ise halkı soymaya gidiyordu.</span></p>
				<p class="paragraf"><span>Davûd Paşa’nın çabaları boşa çıktı. Dîvân’a gelemiyordu; “kâtil-i pâdişah” diye dile düştü, herkes ondan cüzamlı gibi kaçıyordu. Devlet işlerine bakamaz oldu. Nihayet, veziriâzamlık sipahilerin adamı Mere Hüseyin’e verildi. Bu değişikliklerde “aklı zayıf” Sultan Mustafa’nın bir müdahalesi söz konusu olmuyordu. Haremde, şehzâdeleri koruyan Kösem Sultan başrolü oynuyordu. Kendisine </span><span class="char-style-override-13">tezkire</span><span>ler (gizlice mektuplar) gönderilip onayı alınıyordu. Sultan Mustafa’nın yeniçeri ağalığı verdiği Derviş Ağa, valilikle uzaklaştırılmak istendi. Fakat Derviş Ağa gitmedi. Yeniçeri ve sipahi baskısıyla yeniçeri ağalığını sürdürdü. Derviş Ağa’nın sonraları, Kösem Sultan’la devletin idaresinde yeniçeri ocağını temsilen üstün nüfuz sahibi olduğunu göreceğiz.</span></p>
				<p class="paragraf"><span>Sultan Osman’ın katli üzerine İstanbul’da sipahi bölükleri ve yeniçeri, suçluluğu üzerlerinden atmaya çalışmakla beraber, devlet içinde gerçek iktidar sahipleri oldular. Asıl büyük tepki Anadolu’da kendini gösterdi. Sekban ve sarıcalar, İstanbul’da iktidarı zapteden kapıkullarına karşı ayaklandılar. Abaza Mehmed Paşa emrinde isyan bayrağını kaldırdılar. Bu isyanı bastırmak devleti çok uğraştırdı.</span><span class="dipnot"><a class="footnote-link" href="#footnote-225-198" id="footnote-225-198-backlink">198</a></span><span> Abaza Mehmed Paşa, Anadolu sekbanları ile Erzurum kalesinde İstanbul’un gönderdiği ordulara yıllarca karşı koydu. Bu mücadeleyi bir kısım tarihçiler (İ. H. Danişmend ve Mustafa Akdağ) Anadolu Türklüğünün, saltanat merkezi İstanbul’a hâkim devşirme kapıkullarına karşı bir mücadelesi şeklinde yorumlarlar.</span><span class="dipnot"><a class="footnote-link" href="#footnote-225-199" id="footnote-225-199-backlink">199</a></span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-190-backlink" id="footnote-225-190">190</a>	<span>Pâdişahın saray dışı dolaşmalarında solak atının yanında giden Tûgî Hüseyin, Sultan Osman’ın yakınında bulunmuştur, bir göz tanığıdır.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-191-backlink" id="footnote-225-191">191</a>	<span>Eserinin bir yazma nüshasını ilk kez yayınlayan Midhat Sertoğlu, </span><span class="char-style-override-13">Belleten 43 (1947); </span><span>Eser, Kâtib Çelebi tarafından</span><span class="char-style-override-13"> Fezleke</span><span>’de özetlenmiş, Nâimâ, bunu ondan aktarmış (II, s. 162-232, </span><span xml:lang="ar-SA">İstanbul, H. 1281</span><span> baskısı); Sertoğlu’na göre Tûgî’nin katle karışanları öven ifadeleri varsa da, katli şiddetle kötülemektedir.</span><span class="char-style-override-13"> Musîbetnâme, </span><span>yay. Ş. N. Aykut, Ankara, 2010. II. Osman dönemi üzerinde ayrıntılı bir araştırma: B. Tezcan, </span><span class="char-style-override-13">The Second Ottoman Empire, Political and Social Transformation in the Early Modern World, </span><span>Cambridge, 2012, s. 108-175; G. Yılmaz, “The Economic and Social Roles of Janissaries in a 17th century Ottoman city: The Case of Istanbul”,</span><span class="char-style-override-13"> Doktora Tezi, </span><span>Instute of Islamic Studies, McGill University, Kanada, Nisan, 2011.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-192-backlink" id="footnote-225-192">192</a>	<span class="char-style-override-13">Nâimâ </span><span>II, s. 188-207, özellikle yeniçeriler hakkında, s. 199-203: “Yeniçeri tekâsül ve taksîr etmekle.”</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-193-backlink" id="footnote-225-193">193</a>	<span>Osman’ın amcası Mustafa 1617’de I. Ahmed’den sonra tahta geçmiş, fakat akıl zayıflığı nedeniyle pâdişahlık yapamaz diye ulemâ fetvâsıyla tahttan indirilmiş (1618), yeğeni II. Osman tahta çıkarılmıştı.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-194-backlink" id="footnote-225-194">194</a>	<span>Anadolu’da Celâlî baskınları hakkında Akdağ’ın çeşitli araştırmaları; Akdağ’ın görüşlerini düzelten bir yorum için bkz. H. İnalcık “Social-political Effects of the Diffusion of Fire-arms in the Middle-east”, </span><span class="char-style-override-13">War, Technology and Society in the Middle East, </span><span>Londra, 1975, yay. V. J. Parry, M. E. Yapp, s. 195-217.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-195-backlink" id="footnote-225-195">195</a>	<span>Nâimâ’nın Osman’ın katli olayı üzerinde düşünceleri için bkz. </span><span class="char-style-override-13">Naima c. II, s. 231.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-196-backlink" id="footnote-225-196">196</a>	<span>N. Sakaoğlu,</span><span class="char-style-override-13"> Bu Mülkün Kadın Sultanları, </span><span>s. 238-239.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-197-backlink" id="footnote-225-197">197</a>	<span>Sultan Osman olayının yorumu için ayrıca bkz. B. Tezcan, </span><span class="char-style-override-13">The Second Ottoman Empire, </span><span>s. 175-179.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-198-backlink" id="footnote-225-198">198</a>	<span>Z. Aycibin, “Fezleke – Tahlil ve Metin”</span><span class="char-style-override-13">, Doktora Tezi, </span><span>Mimar Sinan Üniversitesi, Sosyal Bilimler Enstitüsü, İstanbul, 2007, II. Osman olayı ve Abaza isyanının özeti için bkz. s. 670-726.</span><span class="char-style-override-13"> Kâtib Çelebi, Fezleke</span><span>’den naklen</span><span class="char-style-override-13"> Nâimâ, </span><span>II, s. 240, 247, 253, 298, 309, 314, 320; III, s. 196, 205, 224.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-199-backlink" id="footnote-225-199">199</a>	<span>Siyâset bilimi terimleriyle yeni bir yorum: B. Tezcan, </span><span class="char-style-override-13">The Second Ottoman Empire, </span><span>s. 115-226.</span></p>
					</div>
				</div>
			</div>
		</div>
	</body>
</html>