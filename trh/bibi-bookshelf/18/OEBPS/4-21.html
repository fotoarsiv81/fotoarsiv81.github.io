<html xmlns="http://www.w3.org/1999/xhtml">
	<head>
		<title>4-21.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-21.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik" id="toc_marker-16">Halifelik</p>
				<p class="Basic-Paragraph-2" xml:lang="en-GB"><span>Arap ülkelerini, özellikle Hicaz’ı ülkesine katmış olan Yavuz Sultan Selim, Memlûk sultanlarının </span><span class="char-style-override-13">hâmî’l-haramayni’ş-şarîfayn</span><span> unvanını </span><span class="char-style-override-13">hâdimü’l-haramayni’ş-şerîfeyn</span><span> (Mekke ve Medine’nin hâdimi) biçiminde benimsemiş, fakat Abbasî halifelerine özgü olan </span><span class="char-style-override-13">hilâfet-i kübrâ</span><span>, yani dünyadaki bütün Müslümanların meşrû dinî ve siyasî hâkimi olma iddiasında bulunmamıştır. Bagdad halifelerinin unvanına saygı gösteren Anadolu Selçuklu sultanları, saltanat tahtına oturduklarında, Bagdad Abbasî halifelerinden bir tayin menşûru istemişler ve kitâbelerde kendilerini halifenin </span><span class="char-style-override-13">zahîri</span><span>, </span><span class="char-style-override-13">mu’âvini</span><span>, yardımcısı olarak anmışlardır. Böylece, I. Selim’in cihanşümul hilâfet yetki ve sembollerini, Mısır’da oturan Abbasî halifesi III. Al-Mutavekkil’den bir merâsimle devraldığına dair rivâyet, XVIII. yüzyılda ortaya atılmış ve Osmanlı sultanlarınca benimsenmiş asılsız bir rivâyettir. Selim ile çağdaş Osmanlı ve Arap kaynaklarında buna dair bir kayıt yoktur.</span><span class="dipnot"><a class="footnote-link" href="#footnote-225-68" id="footnote-225-68-backlink">68</a></span><span> Mısır’da oturan Abbasî halifesi Al-Mutavekkil, Selim tarafından İstanbul’a gönderilmiş, yolsuzlukları yüzünden Yedikule’de haps olunmuş, Kanunî tahta çıktığında Kahire’ye dönmesine izin verilmiştir. Osmanlı Mısır valisi Hâin Ahmed Paşa, kendisini sultan, Al-Mutavekkil’i halife ilân etmişse de, paşa yakalanıp idam edilmiştir. Al-Mutavekkil, Kahire’de belirsiz biçimde ömrünü tamamlamıştır.</span></p>
				<p class="Basic-Paragraph-2" xml:lang="en-GB"><span>Kanunî Süleyman, </span><span class="char-style-override-13">halîfe-i müslimîn</span><span> ve </span><span class="char-style-override-13">halîfe-i rûy-i zemîn</span><span> unvanlarını kullanmıştır. Bu bütün Müslümanların halifeliği iddiasında bulunduğuna dair bir kanıt olarak ileri sürülmüştür; fakat, bunun o zaman bir tartışma konusu olduğu anlaşılmaktadır. Zira (Buhârî ve öteki hadîs mecmualarında yer alan) “İmâm Kureyş’tendir” yani, İslâm cemaatinin dinî başkanlığı Kureyş kabilesine aittir, hadîsi karşısında Osmanlı hükümdarının bütün Müslümanların halifesi olma iddiası, o zaman başka iki temel tarihî olguya dayandırılmak istenmiştir: Osmanlı hükümdarları, Fâtih’den beri, tüm İslâm’ın </span><span class="char-style-override-13">gazâ</span><span> kılıcını elinde tutma hakkının kendilerine ait olduğunu iddia etmişlerdir.</span><span class="dipnot"><a class="footnote-link" href="#footnote-225-69" id="footnote-225-69-backlink">69</a></span><span> Fâtih ve II. Bayezid’e Cezayir Müslümanları, İspanyol istilâsına karşı heyetler gönderip himaye istemişlerdi. Dünya çapında </span><span class="char-style-override-13">gazâ</span><span> görevini üstlenen Sultan Süleyman, dünyada Hıristiyan devletlerin saldırısına uğrayan bütün Müslüman devletlerine arka çıkmakla, bu iddiayı kanıtlama yolunda idi. Örneğin, Portekiz saldırısına uğrayan Sumatra’da Atje (Açe) sultanı Alâeddîn’e kale, top ve gemi yapması için uzman göndermiş, Osmanlı donanmasını yardıma göndermeyi vaat etmişti.</span><span class="dipnot"><a class="footnote-link" href="#footnote-225-70" id="footnote-225-70-backlink">70</a></span><span> Kazan ve Astrahan’ı zapteden Moskof çarına karşı, Orta-Asya Müslümanlarının başvurması üzerine Volga ve Astrahan’a sefer düzenlenmiş (1569), Orta-Asya hanlıklarına ateşli silâhlarla donatılmış yeniçeri müfrezeleri yollanmış idi.</span><span class="dipnot"><a class="footnote-link" href="#footnote-225-71" id="footnote-225-71-backlink">71</a></span><span> Rus çarına karşı himaye isteyen Harezm hanına gönderdiği nâmede Sultan Süleyman, sarayını “</span><span class="char-style-override-13">melâz-i</span><span> [sığınacak yer] </span><span class="char-style-override-13">selâtîn-i nâmdâr</span><span>” diye anıyordu. Osmanlı hükümdarı, dünya Müslümanlarına, Mekke ve Medine’nin hâdimi olarak Mekke’ye serbestçe gelip gitmeleri için güvence vermekte, bu amaçla karada ve denizde sefer önlemleri almakta idi. Kuzey-Afrika Arap ülkeleri İspanyol tehdidi altındaydı; bölge Müslüman halkını korumak için Sultan Süleyman, </span><span class="char-style-override-13">levend</span><span> (korsan) </span><span class="char-style-override-13">Babaorucca</span><span> (Barbarossa) Hayreddin Reîs’i, </span><span class="char-style-override-13">kapudân-i deryâ</span><span> atayarak donanma ile Batı-Akdeniz’e yolladı. Süleymaniye Câmii kapılarından birinde Ebussuûd’un yazdığı kitâbede Süleyman, “Halîfetehu’l-’azîz.... zıllu’l-lâh ‘alâ kâffatu’l-umem” diye anılıyordu. Süleyman’ın bilgiç veziriâzamı Lûtfi Paşa, hilâfet üzerine yazdığı risâlede gazâ dolayısıyla Sultan Süleyman’ın, tüm İslâm dünyasının hâmisi olduğu tezini savunmaktaydı.</span></p>
				<p class="Basic-Paragraph-2" xml:lang="en-GB"><span>Osmanlılarda </span><span class="char-style-override-13">hilâfet-i kübrâ</span><span> iddiası, zayıflayan siyasî gücü desteklemek amacıyla gittikçe kuvvetlendi ve XVIII. yüzyıldan itibaren bütün İslâm dünyasının meşrû halifesi biçiminde gelişme gösterdi. Birinci Dünya Savaşı bitiminde Hind Müslümanlarının Osmanlı hilâfetini İngiliz hâkimiyetine karşı kullanmaları, </span><span class="char-style-override-13">Hilâfet hareketi</span><span>, Osmanlı sultanının halifelik iddiasının İslâm dünyası tarafından benimsenmiş olduğunu göstermekteydi.</span></p>
				<p class="Basic-Paragraph-2" xml:lang="en-GB"/>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-68-backlink" id="footnote-225-68">68</a>	<span>Bkz. H. Edhem, </span><span class="char-style-override-13">Düvel-i İslâmiyye</span><span>, İstanbul, 1927, s. 17-19.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-69-backlink" id="footnote-225-69">69</a>	<span>İstanbul fethinden sonra Fâtih’in Mısır Memlûk sultanına yazdığı mektup: Ferîdun Bey, </span><span class="char-style-override-13">Münşeâtu’s-Selâtîn</span><span>, I, s. 236.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-70-backlink" id="footnote-225-70">70</a>	<span>Bkz. H. İnalcık, </span><span class="char-style-override-13">Osmanlı İmparatorluğu’nun Ekonomik ve Sosyal Tarihi</span><span>, İstanbul, 2004, s. 378-391.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-71-backlink" id="footnote-225-71">71</a>	<span>H. İnalcık, “The Origins of the Ottoman-Russian Rivalry and the Don-Volga Canal, 1569”, </span><span class="char-style-override-13">Les Annales de l’Université d’Ankara</span><span>, I (1947), s. 47-106; Türkçe çeviri: </span><span class="char-style-override-13">Belleten</span><span>, XII (1948), s. 349-402. Süleyman üzerinde bkz. </span><span class="char-style-override-13">Kanunî Armağanı</span><span>, Ankara, 1970; “Soliman Le Magnifique et son temps: actes du Colloque de Paris, Galeries nationales du Grand Palais, 7-10 mars 1990”, </span><span class="char-style-override-13">Rencontres de l’Ecole de Louvre</span><span>, XII (1992) içinde C. Fleischer (s. 159-175) ve C. Imber’in (s. 179-184) yazıları.</span></p>
					</div>
				</div>
			</div>
		</div>
	</body>
</html>