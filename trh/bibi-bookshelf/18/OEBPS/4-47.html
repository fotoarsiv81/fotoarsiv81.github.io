<html xmlns="http://www.w3.org/1999/xhtml">
	<head>
		<title>4-47.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-47.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="ARA-BASLIK para-style-override-15"/>
				<p class="anabaslik" id="toc_marker-39">Kadızâdeliler ve Tasavvuf Ehli</p>
				<p class="arabaslik-sol" id="toc_marker-39-1">Şerîat ve Tasavvuf, Medrese ve Tekke</p>
				<p class="paragraf"/>
				<p class="paragraf"><span>İslâm düşünce tarihinde, Mogol egemenliği döneminde (1220–1330) İslâm’ın batınî yorumu tasavvuf, ön plâna gelmiştir. İslâm medeniyetinde din bilgisi ve Tanrı’ya erişme inancı iki kolda yürümüştür: Biri, kutsal metinlerin doğru şekilde okunup </span><span class="char-style-override-13">hadîs </span><span>ve </span><span class="char-style-override-13">tefsîr</span><span> (yorum ilmi) ile yetinmiş olanlar (medrese ulemâsı), ikinci yolu neoplatonist </span><span class="char-style-override-13">vahdet-i vücûd </span><span>(varlığın birliği) görüşüyle aşk-cezbe yolunu seçenlerdir. Osmanlı toplumunda başlangıçtan beri tasavvuf revaçta idi. Sultan Orhan, İznik’te kurulan ilk medresenin başına, Davûd-i Kayserî’yi getirmiştir. Davûd, büyük mutasavvıf İbn al-’Arabî yolunda bir din âlimi idi.</span></p>
				<p class="paragraf">Osmanlı düşünce tarihinde, başından beri İslâm öncesi bazı geleneklerle (<span class="char-style-override-13">devrân</span>) popüler tasavvufu temsil eden Abdal-Kalenderîler (Âşıkpaşazâde’de <span class="char-style-override-13">Abdalân-ı Rûm</span>), Hacı Bektaş, Yunus Emre, Kaygusuz Abdal, Otman Baba yanında, İbn al-’Arabî’yi izleyen, yüksek panteist felsefeyi temsil eden mutasavvıflar göze çarpar.<span class="dipnot"><a class="footnote-link" href="#footnote-225-247" id="footnote-225-247-backlink">247</a></span> İlk dönemde Osman ve Orhan’ın mürşidi bir Babaî halifesi olan Ede-Balı (Ede Şeyh) idi. <span class="char-style-override-13">Kalenderîler</span>, Türkmenler arasında saygın dervişlerdi. İslâmiyetin bu tarz yorumu yaşam tarzlarına uygund<span>u.</span></p>
				<p class="paragraf"><span>Büyük İslâm düşünürleri, Mevlânâ Celâleddîn, Şeyh Bedreddîn ve daha birçok ulemâ, medreselerde otorite düzeyine eriştikten sonra mistisizmi, </span><span class="char-style-override-13">aşk </span><span>ve </span><span class="char-style-override-13">cezbe </span><span>yolunu seçmişlerdir.</span></p>
				<p class="paragraf"><span>Fazlu’r-Rahman’a göre</span><span class="dipnot"><a class="footnote-link" href="#footnote-225-248" id="footnote-225-248-backlink">248</a></span><span> dinin temeli Kur’an ve hadîstir, ilâve olarak, fakat aykırı olmayarak başka düşünce akımları İslâm düşüncesinde önemli yer sahibi olmuştur. İslâm’a dışarıdan mâl edilmiş düşünce sistemleri, başlıca İbn Sînâ ve İbn al-’Arabî tarafından temsil edilmiştir. Sünnî medrese ulemâsı, özellikle </span><span class="char-style-override-13">Aş’arîler </span><span>buna karşı şiddetli tepki göstermişlerdir.</span><span class="dipnot"><a class="footnote-link" href="#footnote-225-249" id="footnote-225-249-backlink">249</a></span><span> Hanbelî mezhebinden İbn Taymiyye’yi takib eden Kadızâdeliler de bu tepkiyi temsil ediyordu. </span></p>
				<p class="paragraf"><span>Selçuklu döneminde Konya’da hükümdara yakın okumuş zümre, Mevlevîliğe mensub oldukları halde, Kırşehir bir Türkmen merkezi olarak Yesevî halk tarikatlarının, özellikle Babaî geleneğinin merkeziydi. İlhanlı idaresi, Mogol valisi Caca-oğlu Nureddîn’i göndererek bu Türkmen ocağını kıyımla söndürdü, Abdal-babaların tekke-zâviyeleri her büyük şehirde Mevlevîlere verildi.</span><span class="dipnot"><a class="footnote-link" href="#footnote-225-250" id="footnote-225-250-backlink">250</a></span><span> Babaîler, Danişmendli Türkmen yurdu, Çorum–Tokat bölgesine sığındı. Oradan, </span><span class="char-style-override-13">Uc</span><span> gazâ bölgesine halifelerini gönderdiler. Ede-Balı bunlardan biridir. </span></p>
				<p class="paragraf"><span>II. Bayezid döneminde </span><span class="char-style-override-13">Zeyniyye</span><span>, özellikle </span><span class="char-style-override-13">Halvetîye </span><span>sultanların ve idarecilerin mensup oldukları gözde tarikatlardı. Daha sonraları sultanların ve idarecilerin, her büyük şehirde zengin vakıflarla Halvetî zâviyeleri, mevlevîhâneler kurduğunu göreceğiz.</span><span class="dipnot"><a class="footnote-link" href="#footnote-225-251" id="footnote-225-251-backlink">251</a></span></p>
				<p class="paragraf"><span>Saray etrafında toplanan idareci sınıf, resmî medrese ulemâsı, çoğunlukla </span><span class="char-style-override-13">Mevlevîyye, Halvetiyye </span><span>veya </span><span class="char-style-override-13">Zeyniyye </span><span>tarikatları mensubu idiler. Özetle, XVII. yüzyılda ziyadesiyle tutucu Hanbelî mezhebinin temsilcisi İbn Taymiyye’yi izleyen Kadızâdeliler, tarikatlara, tekke ve zâviyelere ve mensuplarına karşı saldırgan bir tutum içine girmişlerdir.</span></p>
				<p class="paragraf"><span>Osmanlı–Safevî mücadelesi, özellikle İstanbul’da kargaşa döneminde (1618–1656), Şi‘î Şah Abbas ve haleflerinin saldırılarıyla devletin birinci mücadele sahnesini oluşturmuştur. Tutucu Sünnî Kadızâdeliler hareketinin bu mücadele döneminde doruğa erişmesi ve IV. Murad ile sarayın Kadızâdelilerle bağlantısı ilginçtir. Osmanlı pâdişahları tarafından daima himaye görmüş yüzlerce derviş, zâviye ve tekke, sultan berâtıyla vakıflara sahip olmuşlardı. Her pâdişah bir tarikat şeyhine özel yakınlık gösterir, vakıflar bağışlardı. Fâtih Sultan Mehmed gibi geniş görüşlü bir sultan Şeyh Akşemseddîn’i yanından ayırmıyordu. Fâtih’in İstanbul fethinde şehirde bazı kilise ve manastırların şeyhlere bağışlandığını biliyoruz.</span><span class="dipnot"><a class="footnote-link" href="#footnote-225-252" id="footnote-225-252-backlink">252</a></span><span> Fâtih, derviş, zâviye vakıflarını </span><span class="char-style-override-13">nesh </span><span>edip, kaldırıp timara verdiği zaman Halvetîler, Amasya’da oğlu Şehzâde Bayezid’in yanına gittiler, saltanatı Cem’e karşı desteklediler; II. Bayezid’in saltanatında Halvetîlik, sarayın büyük desteğini gördü; zengin vakıflarla tekkeler kurdu.</span></p>
				<p class="paragraf"><span>Özetle, Osmanlı sultanları klasik dönemde Mevlevîlik, Halvetîlik, Nakşbendîlik gibi yüksek tarikatları benimsediler ve onların desteğini aldılar. Resmî olarak tarikatları tanıyor, onlara vakıflar bağışlıyorlardı. Sultanlar, halk üzerinde nüfuzlarını devam ettirmek için tarikatlarla özdeşleşmeyi gerekli görmekteydiler. Bundan vazgeçemezlerdi. Kayda değer ki, sultanlar ülkenin birçok büyük şehrinde Mevlevîhâneler kurdukları halde, Bektaşîlik halk kitleleri arasında destek buluyordu. Eski Kalenderî geleneğini devam ettiren Bektaşîlik, XV. yüzyıldan sonra öteki halk tarikatlarını da sinesinde toplayarak halk arasında, başlıca derviş tarikatı durumuna gelmiştir. Yeniçeriler Bektaşîliği benimsediler, halk onlara </span><span class="char-style-override-13">Bektâşiyân </span><span>diyordu. XVII. yüzyılda ünlü ocak ağalarından Bektaş Ağa, Bektaşî </span><span class="char-style-override-13">postnîşînî</span><span> olmuştur. </span></p>
				<p class="paragraf"><span>Sultanların katledildiği, askerin sık sık ayaklandığı, çocuk sultanların arkasında vâlidelerin saltanat sürdüğü bir kargaşa ortamında halk, kaygı ve sıkıntı içinde bunalmaktaydı; ocak ağalarının baskı döneminde soygunlar, haksız ağır vergiler sonunda “esnaf” takatinin sonuna gelmiş, ayaklanarak saraya yürümüş, “zalimlerin” saltanatına son vermişlerdir (</span><span class="char-style-override-13">Ehl-i Sûk </span><span>ayaklanması, 1651). Böyle bir havada tutucu vâizler heyecanla dinleniyordu. </span></p>
				<p class="paragraf"><span>Şunu da belirtmek gerekir: Osmanlı toplumu çıkarları, hayat tarzı ve görüşü birbirine zıt iki sınıftan oluşmaktaydı. Patrimonyal pâdişahlık rejimi, imtiyazlı kullar idaresine dayanıyor, saray ve kulların hayat felsefesi ve yaşam tarzı, halkın inançları, yaşayış tarzıyla karşıtlık içinde bulunuyordu. </span><span class="char-style-override-13">Zarîfler</span><span> denilen saray kültürüyle yetişmiş yüksek sınıf, Osmanlı toplumundaki derin sosyal karşıtlığın başlıca nedenidir. Yüksek ulemâdan Taşköprülüzâde Ahmed’in, XVI. yüzyıl ortalarında yazdığı </span><span class="char-style-override-13">al-Şakâ’ikü’l-Nu’mâniyye </span><span>adlı eseri (yazılışı 965/1557)</span><span class="dipnot"><a class="footnote-link" href="#footnote-225-253" id="footnote-225-253-backlink">253</a></span><span> o zaman yüksek ulemâ ve tarikatlar hakkında ne düşünüldüğünü yansıtır. Taşköprülüzâde, Osmanlı ulemâ ve tarikat şeyhlerini iki ayrı grup</span><span class="char-style-override-13"> </span><span>olarak tespit eder.</span></p>
				<p class="paragraf"><span>Taşköprülüzâde’nin bahsettiği başlıca tarikatlar, Halvetîler, Bayramîler, Nakşbendîler, Zeynîler, Mevlevîlerdir. Taşköprülüzâde, Bektaşîlik gibi halk tarikatlarını bu gruba koymaz; Baba İlyas, Ede-Balı, Âşık Paşa, Abdal Musâ, Abdal Murad, Kaygusuz Abdal, Doğlu Baba’yı ayrı bir fasılda zikreder. Her sultan zamanında yaşamış mollaları, yüksek ulemâyı kaydettikten sonra, tarikat şeyhlerini ayrı bir fasılda toplar.</span></p>
				<p class="paragraf"><span>Osman Gazî zamanında yaşamış Tursun Fakîh’den beri Osmanlı ulemâsı, İslâm hukuku, </span><span class="char-style-override-13">fıkıh </span><span>mütehassısı olup sultanlar ile önemli devlet işlerinde görüşlerini bildirirlerdi. Şeyhülislâmlığa gelen Osmanlı ulemâsı, her zaman resmî sıfat sahibi olarak devlet işlerinde müşâvir rolü oynamıştır.</span></p>
				<p class="paragraf">Öte yandan Osmanlı ülkesinde tarikatlar daima himaye görmüştür. Devletin din ve dinî hareketler karşısında tutumu belli aşamalardan geçmiştir. Orhan’ın son yıllarında Çandarlı kadı ailesinin idarede üstün rol oynamasıyla Sünnî din siyâseti, tarikatların önüne geçmeye başlamış görünüyor. Genellikle, Mısır’da okumuş ulemâ, Osmanlı medreselerinde öğretime sıkı Sünnî doğrultu verdiler (II. Bayezid döneminde mutaassıp ulemâ, serbest düşünceli Molla Lutfî’nin idamında önayak olmuştur). Bununla beraber, tasavvuf ve tarikatlar daima sultan ve vezirlerin himayesini görmüştür. </p>
				<p class="paragraf"><span>Yıldırım Bayezid (1389–1402), Mevlânâ Şemseddîn Muhammed al-Fenârî’yi ulemânın başına koyar.</span><span class="dipnot"><a class="footnote-link" href="#footnote-225-254" id="footnote-225-254-backlink">254</a></span><span> Fenârî’nin İslâmî hukuk, fıkıhta ihtisası vardı. Fenârî başlangıçta Bursa kadısı idi, sultanın devlet işlerinde onunla danışmada bulunduğu belirtilir. Fenârî gençliğinde Konyalı ünlü mutasavvıf Sadreddîn Konevî’nin tasavvuf felsefesiyle tanışmıştı. Mehmed Fenârî’yi Kahire ulemâsı, tasavvufa temayülü dolayısıyla iyi karşılamamıştı. Yıldırım Bayezid döneminde kadılıktan gelen Veziriâzam Çandarlı Ali Paşa’yı mutaassıp halk, </span><span class="char-style-override-13">bid’at</span><span>lara (dine aykırı âdetler) göz yummakla suçluyordu. Osmanlı din tarihinde Şeyh Bedreddîn müstesna bir yer tutar.</span><span class="dipnot"><a class="footnote-link" href="#footnote-225-255" id="footnote-225-255-backlink">255</a></span><span> İslâm fıkhı üzerinde temel eserleriyle tanınmış olan Şeyh Bedreddîn, sonradan tasavvuf felsefesinin hararetli bir takipçisi oldu, dinî-sosyal hareketlerin başına geçti ve sultanın fermânıyla idam edildi (1416).</span></p>
				<p class="paragraf"><span>Şah İsmail’in, Osmanlı ülkesinde Şi‘î-Alevî, Kızılbaş Türkmenleri himaye etmesi, bu aşîretlerden gelenlere ordusunda yer vermesi üzerine Osmanlılar, Şi‘aya yakın gruplara baskı siyâsetine yönelmiştir. Osmanlılar Şah İsmail ve Şah Abbas idaresindeki Şi‘î İran’ı en büyük rakip saymaktadır. Aradaki düşmanlık siyasî ve ekonomik olduğu kadar dinîdir:</span></p>
				<p class="paragraf"/>
				<p class="paragraf"><span>1. Çatışma siyasîdir; çünkü Osmanlı Devleti Azerbaycan’ı ülkesine katmış (1584 Tebriz fethi, 1589–1593 savaşları), güneyde ise Şah Abbas, Bagdad’ı işgal etmiştir (1624). 1624–1638 döneminde Avusturya ve İran’a karşı iki cephede savaşma zorunluluğu, Osmanlı Devleti’nde askerî-mâlî bunalımın başlıca nedenlerinden olmuştur. Bagdad’ı geri almak için Osmanlılar 1625–1629–1638 yıllarında üç sefer yapmak zorunda kalmışlardır. IV. Murad, Bagdad’ı bu son tarihte geri alabilmiştir.</span></p>
				<p class="paragraf"><span>2. Çatışma dinîdir; Şi‘î İran, Osmanlı ülkesinde Alevî-Kızılbaş Türkmen halkına sahip çıkmakta, onları kışkırtmak, isyan çıkartmak için ajanlar-halifeler göndermektedir. Kızılbaşlar İran şahını dinî-siyasî hükümdar tanımaktadır (1511 Teke Şahkulu ayaklanması, 1527 Kalender isyanı).</span></p>
				<p class="paragraf"><span>3. Çatışma ekonomiktir; XIV. yüzyıldan beri, İran’ın Hazar eyâletlerinde üretilen ipek, Tebriz merkezinden kervanlarla Bursa’ya gelmekteydi; Bursa ipek sanayii ve Avrupa ile ticâret, bu ipek kervanlarının güvenle Bursa’ya erişmesine bağlı idi. Yılda dört beş kervanın getirdiği ipekten Osmanlı hazinesi aynı zamanda büyük gelir sağlamaktaydı. İran, yasak koyarak bu kaynağı kesmeye, Osmanlılar ise Azerbaycan’ı istilâ ederek bu ticâreti güven altına almaya çalışmaktadır. Şâh Abbas, karşı saldırıya geçerek Azerbaycan’ı geri alacak, Osmanlıların doğu eyâletlerini tehdit ederek Bagdad ve Irak’ı işgal edecek ve Hint Okyanusu üzerinde bir liman (Bender-Abbas) kurarak Avrupa ile ipek ihracatını bu limana getirmeye çalışacaktır.</span><span class="dipnot"><a class="footnote-link" href="#footnote-225-256" id="footnote-225-256-backlink">256</a></span><span> Abbas, Osmanlı Devleti’ne karşı Avrupa’ya elçiler göndererek işbirliği aramıştır. </span></p>
				<p class="paragraf"><span>Anadolu Türkmenlerinin büyük kısmı Kızılbaş ve Alevî adıyla İran Safevîlerine bağlılıklarını korumuşlar, hatta bir Türkmen grubu </span><span class="char-style-override-13">Şâh-Sevenler </span><span>diye Azerbaycan’da yerleşmiştir. Türkmenlerin Alevîlikle ilişkileri, XI. yüzyılda, Horasan’da yerleşmeleri sırasında başlamıştır. Anadolu’da </span><span class="char-style-override-13">Horasan erenleri </span><span>deyiminin Bektaşî-Alevî geleneğinde zikredilmesi kayda değer. Halk tarikatlarının önemli bir kısmı Şi‘a (Şi‘îlik) ve Alevîlikle bağımlıdır.</span><span class="dipnot"><a class="footnote-link" href="#footnote-225-257" id="footnote-225-257-backlink">257</a></span><span> Safevî İran’ın ilk şâhı İsmail, Anadolu ve Rumeli’de Türkmen gruplarıyla yakın ilişki kurmuş, birçokları Şâh İsmail’i kendi pîrleri ve meşrû hükümdarları saymış, Şi‘îliğin </span><span class="char-style-override-13">Oniki İmam </span><span>kolunu, </span><span class="char-style-override-13">Isnâ-’aşeriye</span><span>’yi benimsemişlerdir. Yavuz Selim’e karşı Çaldıran Meydan Savaşı’nda (1516) Tekeli, Dulgadırlu ve öteki Türkmen grupları Osmanlı pâdişahına karşı şahın ordusunda savaşmışlar ve Şah Tahmasb zamanında İran’da siyasî hayatta önde gelen bir rol oynamışlardır.</span></p>
				<p class="ARA-BASLIK para-style-override-15"/>
				<p class="arabaslik-sol" id="toc_marker-39-2">Kadızâdeliler, Bid’atlara Karşı Tasfiyeci Vâizler ve Tarikat Erbâbı</p>
				<p class="paragraf"/>
				<p class="paragraf"><span>Kadızâdelilerin, daha doğrusu onların düşünce kaynağı Mehmed Birgivî’nin temel düşüncesi, Kur’an ve sünnet dışında halk arasında yaygın her türlü </span><span class="char-style-override-13">bid’at</span><span>’ın temizlenmesidir. İslâm tarihinde bunalım dönemlerinde benzeri hareketler daima görülmüştür. XIII. yüzyılda Hanbelî İbn Taymiyye (1268–1328)</span><span class="dipnot"><a class="footnote-link" href="#footnote-225-258" id="footnote-225-258-backlink">258</a></span><span> bu hareketi temsil eder. O zaman İslâm dünyası Mogol istilâsıyla derin bir bunalım içindeydi.</span></p>
				<p class="paragraf"><span>Osmanlılarda hareketin başı Kadızâde Mehmed Efendi, İbn Taymiyye ve Mehmed Birgivî’yi (1520–1566) izleyerek dinî-sosyal bunalımın kaynağını dinde aramış ve XVII. yüzyılda onun bu yaklaşımını benimseyen bir vâizler grubu, Kadızâdeliler hareketine öncü olmuştur. Osmanlı ülkesinde bu hareketi ilkin Birgivî (Birgili) Mehmed temsil eder. Birgivî, Kanunî döneminde devlet ve toplum hayatında ortaya çıkmış olan yolsuzlukları, din hayatındaki sapmalarda aramıştır. Birgivî ulemâ karşısında düşüncelerini çekinmeden savunmuştur. Meselâ para vakfı konusunda Ebussuûd Efendi’ye karşı çıkmış, para vakfının Şerîat’a aykırı olduğunu öne sürmüştür. Hanefî mezhebinin tefsîrini temsil eden Ebussuûd, para vakfının toplumda dinî hayırlı işlere vesile olduğunu ileri sürerek Birgivî’ye yanıt vermiştir.</span></p>
				<p class="paragraf"><span>Birgivî’nin Kadızâdeliler hareketine yön veren eserleri, </span><span class="char-style-override-13">Tarîkat-i Muhammediye </span><span>ve </span><span class="char-style-override-13">Vasiyetnâme </span><span>başlıklı eserleridir. Birincisi bir ilmihal kitabıdır, diğer kitabı ise vaazlarını içerir. Birçok şerhi bulunan bu eser, bugüne kadar çok okunan, halkın İslâm anlayışını şekillendiren bir eserdir.</span></p>
				<p class="paragraf"><span>Tarikatlardaki </span><span class="char-style-override-13">raks </span><span>ve </span><span class="char-style-override-13">semâ’ </span><span>daha Kanunî zamanında dinî tartışmaların odağı haline gelmişti. Şeyhülislâm Ebussuûd, bu âyinlerin haram olduğuna dair fetvâlar vermiş; tarikat ehli, özellikle Mevlevîler, karşı delillerle tartışmaya girmişlerdir. Aslında, Osmanlı toplumunda başlangıçtan beri medrese karşısında tasavvuf ve tarikatlar önemli bir yer tutmaktaydı.</span></p>
				<p class="paragraf"><span>Bu konulardaki görüş ayrılığını aslında, “Tanrı bilgisine ve Tanrı’ya nasıl erişilir?” sorusu belirler. Medrese tahsili yetmez diyen tasavvuf ehli, batınîler buna yalnız </span><span class="char-style-override-13">aşk </span><span>ve </span><span class="char-style-override-13">vecd </span><span>haliyle erişildiğine inanır. Tanrı’ya eriştiren yol, sırf bilgi değil, mistik aşktır. Tarikatlarda </span><span class="char-style-override-13">dört kapı</span><span>dan geçilerek Tanrı’ya ulaşılır: I. </span><span class="char-style-override-13">Şerîat</span><span> (İslâmî temel bilim), II. </span><span class="char-style-override-13">Tarikat</span><span> (kutsal sözün iç anlamına, </span><span class="char-style-override-13">batna </span><span>erişme, ancak bir mürşidin, yol göstericiliğiyle gerçekleşebilir), III. </span><span class="char-style-override-13">Mârifet</span><span>, bireyin batınî anlama erişmesi, IV. </span><span class="char-style-override-13">Hakikat</span><span>,</span><span class="char-style-override-13"> </span><span>ilâhi gerçeğe, tanrısal </span><span class="char-style-override-13">nûr</span><span>’a erişmedir. Türk tarihinde büyük mutasavvıflar (Mevlânâ Celâleddîn, Şeyh Bedreddîn), hayatlarının ilk döneminde medrese âlimleri idiler. Gerçeğe yalnız mistik </span><span class="char-style-override-13">hads</span><span> (ilham) ile, birtakım âyin ve pratiklerle </span><span class="char-style-override-13">vecd </span><span>(</span><span class="char-style-override-13">extasy</span><span>) halinde erişilir. Büyük Varlık içinde yok olmak, kendini unutup Tanrı’yla birlik haline gelmek, </span><span class="char-style-override-13">vahdet-i vücûd </span><span>(</span><span class="char-style-override-13">pantheism</span><span>) tasavvuf</span><span class="char-style-override-13"> </span><span>felsefesinin özüdür.</span></p>
				<p class="paragraf"><span>Mehmed Birgivî’yi izleyen Kadızâde Mehmed, IV. Murad döneminde vâizlerin en ünlüsü oldu. Vâizlerin ayrıcalığı, halk kitlelerine doğrudan hitap etme imkânına sahip olmalarıdır. Kadızâde Mehmed’in halk arasındaki şöhreti Sultan Murad’ın kulağına erişti. Kadı Mehmed kendisine ikbal yolunun açıldığına inandı. Sultanın tütün yasağını kesin bir dille destekledi, pâdişahın men etmesiyle tütünün, “terki lâzım vâcibdir, memnû’ olmayanlar sultan-i zamana muhâlefet sebebiyile vâcibü’l-katillerdir [idamları gerekir]” diyordu –pâdişah, gizlice tütün içen bir yeniçeriyi yakalayıp idam etmiştir. Halkın desteğine muhtaç olan pâdişah, Kadızâdeli’yi himayesi altına aldı. 1631’de onu İstanbul’un </span><span class="char-style-override-13">câmi’-i kebîri </span><span>Ayasofya’nın vâizliğine getirdi. Kadızâdeli bu siyasî destekle fikirlerini yaymaya başladı. O zaman Mevlevî Sâkib Dede, Kadızâdeli’nin “Müslümanlar arasında taassub fitnesini ... uyandırdığını” işaret eder. 1632’de vâlidesi Kösem’in vesâyetinden kurtulmuş olan Sultan Murad, yeniçeri ve sipahi zorbalarına karşı halkın desteğine muhtaçtı, Kadızâdeli de tam bu işi görüyordu.</span></p>
				<p class="paragraf"><span>Dinî taassub bir yana, 1651’de Kadızâdeliler halkı, ayaklanıp zalim yeniçeri cuntasını bertaraf eden esnafı</span><span class="char-style-override-13"> </span><span>temsil etmekte idiler. </span><span class="char-style-override-13">Esnaf Ayaklanması</span><span>’nda, dolaylı olarak Kadızâdeli vaazlarının etkisini görmekte abartma yoktur. Câmilerde kalabalık halk kitleleri, sarayın ve zorbaların sorumsuz sömürü ve istibdadına karşı Kadızâdelilerin vaazlarında güç ve cesaret kazanıyordu. Halk Kadızâdelileri kendisine yakın hissediyor, işret meclislerinde zevk u safaya dalan, servet ve lükse düşkün saray etrafındaki kullar sınıfına ve yeniçeri cuntasına kin ve gayzla bakıyordu. Saray bir ara zorbalara karşı halkı peygamberin Sancak-i Şerîf’i etrafında toplamayı denemiştir. Kadızâdeliler hareketinin halkçı karakteri inceleme konusudur.</span></p>
				<p class="paragraf"><span>IV. Murad’ın devleti kalkındırma girişiminde bürokratlar, en başta Koçi Bey lâyihalar sundukları gibi, Kadızâde Mehmed de </span><span class="char-style-override-13">Tâcu’r-Resâil fî Menâhici’l-Vesâil </span><span>başlığıyla pâdişaha bir lâyiha sundu. A. Y. Ocak’a göre</span><span class="dipnot"><a class="footnote-link" href="#footnote-225-259" id="footnote-225-259-backlink">259</a></span><span> bu lâyiha, Hanbelî mezhebinde İbn Taymiyye’nin devlet idaresinden bahseden </span><span class="char-style-override-13">Siyâsetu’ş-Şer’iyye</span><span> adlı eserinin çevirisinden ibarettir. Birgivî ve Kadızâdeli’nin risâleleri, İbn Taymiyye’nin eserlerine dayanır.</span></p>
				<p class="arabaslik-sol" id="toc_marker-39-3">Kadızâdeli’ye Göre Bid’atlar</p>
				<p class="paragraf"/>
				<p class="paragraf"><span>Kadızâde’ye göre İslâm’a aykırı 21 </span><span class="char-style-override-13">bid’at’</span><span>tan başlıcaları</span><span class="char-style-override-13"> </span><span>şunlardır:</span></p>
				<p class="paragraf"/>
				<p class="paragraf"><span>1. Ezan ve Kur’an’ın makamla okunması,</span></p>
				<p class="paragraf"><span>2</span><span class="char-style-override-13">. </span><span>Semâ‘ ve devrân’ın câizliği,</span></p>
				<p class="paragraf"><span>3. Tütün, kahve ve keyif verici maddelerin haram olmaması,</span></p>
				<p class="paragraf"><span>4. Muhyiddîn-al ’Arabî’nin kâfirliği,</span></p>
				<p class="paragraf"><span>5. Yezîd’e lanet olunması,</span></p>
				<p class="paragraf"><span>6. Peygamberin vefatından sonra ortaya çıkan örf ü âdât ve gelenekler,</span></p>
				<p class="paragraf"><span>7. Kabir ve türbe ziyareti,</span></p>
				<p class="paragraf"><span>8. Büyüklerin el ve eteğinin öpülmesi ve selâm verirken eğilme,</span></p>
				<p class="paragraf"><span>9. “Emr bi’l-ma’rûf ve nehy ‘ani’l-münker” (iyiliği emredip kötülükten men’etme emrini izlememek),</span></p>
				<p class="paragraf"><span>10. Rüşvet </span></p>
				<p class="paragraf"/>
				<p class="paragraf"><span>Kadızâde’ye göre İslâm’a sonradan eklenen aykırı âdetler haramdır, dince yasaktır. Şeyh Sivasî ise tüm bu sorulara olur, yanıtı vermekte idi. IV. Murad câmide, iki tarafın vaazlarını, dinî kanıtlarını dinlemişti. Özellikle, tarikatlardaki semâ‘ ve devrân câiz değildir, müsaade edilmez ve kabir ve türbe ziyareti câiz değildir, maddeleri tüm toplumu yakından ilgilendiren sorular olarak gündemde idi. Sivasî, </span><span class="char-style-override-13">Ridâatu’l-Vâizîn </span><span>adlı risâlesinde Kadızâde’yi eleştirdi. Kadızâde Birgivî’yi, daha doğrusu İbn Taymiyye’yi izleyerek, özellikle tasavvuf yaklaşımını, aynı zamanda tarikatlarda semâ‘ ve devrânı</span><span class="char-style-override-13"> </span><span>İslâm’ın câiz</span><span class="char-style-override-13"> </span><span>görmediğini ileri sürmekteydi. </span></p>
				<p class="paragraf"><span>Sorunun aslını Kâtib Çelebi </span><span class="char-style-override-13">Mîzân</span><span>’da iyi özetlemiştir. Kadızâdeliler, Hanbelî İbn Taymiyye’yi izleyerek sadece </span><span class="char-style-override-13">nâssa</span><span>,</span><span class="char-style-override-13"> </span><span>Kur‘an ve hadise itibar ederken, Hanefî mezhebi </span><span class="char-style-override-13">istihsân </span><span>ve </span><span class="char-style-override-13">icmâ’-i ümmet </span><span>prensipleriyle topluma mal olmuş âdetleri toplumun iyiliği için kabul etme yanlısı idi; çatışmanın aslı, mezhep farkından kaynaklanmakta idi. Osmanlı hükümdarı, </span><span class="char-style-override-13">imâm </span><span>sıfatıyla Anadolu ve Rumeli’de Hanefî mezhebinin uygulanmasını emretmişti. Toplumun hangi mezhebi izleyeceğini imâm</span><span class="char-style-override-13"> </span><span>(cemaatin önderi sultan) emreder. Osmanlı sultanı, Arap eyâletlerindeki kadılıklarda dört mezhebin yürürlükte kalmasını onaylamıştır. İslâm memleketlerinde mezhep ayrılıklarının doğurduğu aykırı fikir ve siyâset dalgalanmaları ortaya çıkmıştır. Hanefî mezhebini izleyen ve başlangıçtan beri tasavvufî akımlara yer veren Osmanlı ülkesinde toplumca kabul edilmiş âdetler din otoritelerince, câiz</span><span class="char-style-override-13"> </span><span>mertebesinde kabul edilmiştir. Kabir ve türbe ziyaretini veya tarikatları yasaklamak, İslâm cemaatini ve devlet hayatını ağır bir kargaşaya sürüklerdi. Kâtib Çelebi </span><span class="char-style-override-13">Mîzân</span><span>’ında devlet ve toplumun selâmetine öncelik veren tüm Osmanlı bürokratları gibi düşünmekte ve tarikatları desteklemektedir.</span><span class="dipnot"><a class="footnote-link" href="#footnote-225-260" id="footnote-225-260-backlink">260</a></span></p>
				<p class="paragraf"><span>Birgivî ve Kadızâde’nin, İbn Taymiyye’yi izledikleri kesindir. Onlar, İbn Taymiyye’nin risâlelerini Türkçeye çevirmişler ve iddialarında daima ona dayandırmışlardır.</span></p>
				<p class="yildiz">***</p>
				<p class="paragraf"><span>Kösem Sultan’ın ölümünden (1651) sonra Vâlide Turhan zamanı, mâlî ve askerî çöküş döneminde Kadızâdeli faaliyeti, Üstüvânî Efendi ile yeni bir canlanma gösterdi.</span><span class="char-style-override-13"> </span><span>Kadızâdelilerden Ayasofya Câmii’nde umûma açık din dersleri veren Arap asıllı Üstüvânî Mehmed Efendi (ö. 1661)</span><span class="dipnot"><a class="footnote-link" href="#footnote-225-261" id="footnote-225-261-backlink">261</a></span><span> saray iç-oğlanları ve bostancılara ders vermekte idi. Şöhretini duyan harem (darussaâde) oğlanları da hep birlikte ondan ders almaya başladılar, böylece iç-oğlanları ve harem hizmetkârları Üstüvânî’nin öğrencisi olarak aralarında bir birlik (“beyinlerinde ittihâd”) oluştu. Mutaassıp bir din adamı olan pâdişah hocası Reyhân Efendi de Üstüvânî’nin dostları arasına katıldı. Sonuçta Üstüvânî sarayda ve saray dışında ün yaptı. Hatta pâdişahın Hâs-Oda’sına kadar yol buldu. Vaazlarını vermesi için kürsü koydurdu, </span><span class="char-style-override-13">pâdişah şeyhi </span><span>diye anılmaya başlandı. Sultan da kendisine yakınlık gösterdi. Üstüvânî, Kadızâdeli vâizlerin en nüfuzlusu oldu. “Din mutaassıpları” onun etrafında toplanmaya başladılar. </span></p>
				<p class="paragraf"><span>Onun gibi, Kadızâdeli mutaassıp vâizlerden Fâtih Câmii vâizi Şeyh Veli Efendi, yeniçeri ocak ağaları cuntasının akıl hocalığını yapıyordu. Yine bu Kadızâdeli vâizlerden Şeyh Çavuş-oğlu, iç-oğlanları hocası Süleymaniye vâizi Şeyh Osman, Orta-Câmii vâizi Hüseyin Efendi, bu vâizlerin hepsi Üstüvânî Efendi etrafında birlik olup tarikat-tekke mensuplarına karşı kürsülerinde ateşli vaazlar vermeye, halkı tahrik etmeye başladılar, onları ağır suçlamalarla kötülüyor, vaazlarını heyecanla dinleyen halkı kışkırtıyor, tekkeleri yıkmakla tehdit ediyorlardı.</span></p>
				<p class="paragraf"><span>Vâizlerin ayrıcalığı şundan ileri geliyordu: Vâiz, hutbede yalnız din konusunda değil, toplum ve devlet işleri üzerinde de cemaate hitap etme ayrıcalığına sahiptir.</span><span class="dipnot"><a class="footnote-link" href="#footnote-225-262" id="footnote-225-262-backlink">262</a></span><span> İbn Taymiyye’nin (ö. 1328) Hanbelî mezhebi doğrultusunda, İslâmiyetin temel kurallarını benimseyen Kadızâdeli vâizler, özellikle tarikat erbâbına hücum etmekte, halkı kışkırtmakta idiler. Bu dönemde, tarikatlara intisâb edenler hakkında çağdaş bürokrat tarihçiler, iyi şeyler söylemez ve mutaassıp Kadızâdelilerin eleştirilerini bir bakıma haklı görürler.</span></p>
				<p class="paragraf"><span>Vâizlerin halk arasında kışkırtmaları gittikçe arttı, özellikle saray halkı, kalabalık bostancı ocağı, harem ağaları ve ocakların ileri gelenleri, Kadızâdeli şeyhlere uyarak tarikatçılara sözle ve elle saldırmaya başladılar. Şeyhülislâm Behâyî Efendi (1651–1654) tütün içmeye fetvâsıyla izin verdiğinden bu kez toplantılar yapıp öc almaya karar verdiler. Bu arada, Timur-Kapı Halvetîler Tekkesi’ni bastılar, dervişleri dövdüler, öteki tekkeleri de basmaya karar verdiler. Bektaşiler Ocağı sayılan Yeniçeri Ocağı’nın ileri gelenlerinden samsoncu-başı Ömer Ağa, on beş kadar silâhlı çukadarıyla tekkeyi korumaya geldi, zikre başlandı; Kadızâdeli vâizin cesareti kırıldı. Bu olay, iki taraf arasında çarpışmaların fazla gecikmeyeceğinin işareti idi. </span></p>
				<p class="paragraf"><span>Yeniçeri büyüklerinden kul kethüdası Çelebi Kethüda da Bektaşî tarikatından idi, veziriâzamdan devrân ve zikir merâsimine dokunulmasın diye bir fermân aldı. Rahat durmayan Kadızâdeliler, bu sefer Şeyhülislâm Behâyî’den fetvâ alıp Kadızâdeli etrafında toplandılar. Sivasî Efendi yakınlarından Abdülkerim Çelebi’ye Kadızâdeliler, “Raks ve devrân yasaktır”, tekkeni basıp seni katl ederiz, dedi; taassubunu göstermek için de, “Tekkenin toprağı üzerinde namaz kılınmaz, toprağı kazıp denize dökeceğiz” diyecek kadar ileri gittiler. Tehdit mektubunu Abdülkerim şeyhülislâma götürdü. Müftî çok hiddetlendi, Kadızâdeli’ye tehdit mektubu gönderdi. Kadızâdeli korktu, veziriâzama gidip himaye istedi. Veziriâzam saray halkından çekindiği için, şeyhülislâma Kadızâdeli’yi affetmesini rica etti. Şeyhülislâm kendisine gönderilen reîsülküttâba hitapla, “Bak efendi, günümüzde memuriyetler rüşvetle artırma ile satılıyor, işler bu kertede çığırından çıkmış iken, neden bu gibi fitne-engîz kargaşa çıkaran asılacaklar himaye olunuyor” diye sert bir yanıtla Kadızâdeli lehine herhangi bir harekette bulunmaktan kaçındı. Ilımlı bürokrat şeyhülislâm, toplumda kargaşa çıkarmaktan kaçınıyordu. Aslında mutasavvıfların devrânı ve ulemânın buna karşı çıkışı eski bir hikâyedir.</span><span class="dipnot"><a class="footnote-link" href="#footnote-225-263" id="footnote-225-263-backlink">263</a></span><span> Şeyhülislâm sonunda, raks ve semâ‘ı meşrû gösteren bir fetvâ vererek, “Eskilerin izinden gittik” dedi ve ilâve etti: Daha önce pâdişahlar, vezirler ve müftîler devleti kargaşadan korumak için bu yolda fermân ve fetvâlar vermişlerdir, o zaman kimse sûfîleri dövmek, katletmekten söz etmediler. Şu “ma’sûm” çocuk pâdişahı</span><span class="dipnot"><a class="footnote-link" href="#footnote-225-264" id="footnote-225-264-backlink">264</a></span><span> (IV. Mehmed o zaman 10 yaşındadır) “bir bölük </span><span class="char-style-override-13">habîsü’nefs</span><span> fitnecûlar ihâta idüp” halkın bedduasına hedef yapmak neden bu kadar önemli oldu; Kadızâdeli’yi “tıraş edüp küreğe korum” diye tehdit etti ve işi İstanbul kadısı Es’ad Çelebi’ye havale etti. Kadızâdelileri birer birer çağırıp vaazlarda raks ve devrân’a karşı söz söylemelerinin yasaklanmasını istedi ve tekrar tekrar emirler gönderdi (müftinin eşi tarikatcıların duâsıyla iyileşmiş). </span></p>
				<p class="paragraf"><span>Kadızâdeliler bir süre sustular, ama arkasından ocak ağaları cuntasından (1648–1651) yüz bulduklarından vaazlarında yine dervişler aleyhinde “Raks ile zikr edenler ve kelime-i şehâdeti şarkı gibi okuyanlar kâfirdir” demekte devam ettiler. Ona karşı, I. Ahmed döneminin büyük şeyhi Üsküdârî Mahmud Hudâî Efendi halîfelerinden bir vâ’iz onlara cevap vererek vâ’zında, “Haksız yere Müslümanları kâfir ilân edenler kendileri kâfirdir” dedi. Kadızâdeli, bizim sözümüz, “ehl-i lehv u havâya karşıdır” diye kendini savunuyor, toplumda saygın sûfîleri bunun dışında bırakma gereğini duyuyordu.</span></p>
				<p class="paragraf"><span>Kadızâdeli vâizlerle Sivasî’nin adamları arasında 1653 kışında yeni tartışmalar oldu.</span><span class="dipnot"><a class="footnote-link" href="#footnote-225-265" id="footnote-225-265-backlink">265</a></span><span> Molla Mehmed, Turhan Sultan kethüdası Arslan Ağa ile yakınlık kurdu. Ağa Halvetî şeyhlerinin dostu idi. Sivasîlerden Abdülahad, Kadızâdelilere karşı bir risâle yazıp Kadızâdelilerin baş kitabı, Birgili Mehmed’in risâlesini eleştirdi. Risâlede tarikatların semâ’ ve devrânı câiz görülmekte idi. Risâle büyük gürültüye neden oldu. Kürd ulemâsından Molla Mehmed de, Abdülahad’ın teşvikiyle kitabı eleştirdi. Molla Birgivî’nin kitabında zikri geçen hadîslerin zayıflığını ortaya koydu. Halvetîler ve öteki tarikatçılar, bu kitapları yandaşları arasında yaydılar. Tarikat erbâbına karşı Kadızâdeli Üstüvânî Efendi, risâleleri İslâm’a aykırı iddialar olarak reddetti ve bunları yazanların, “kâfir olup katli vâcibdir” iddiasında bulundu. </span></p>
				<p class="paragraf"><span>Tartışmalar ortalığı karıştırdı, sarayda tartışmaları iç-oğlanları izliyordu. Birgivî Mehmed’i desteklemek iddiasıyla toplu halde Şeyhülislâm Behâyî Efendi’ye başvurdular, karşı gelenleri kâfirlikle suçlayarak katillerine fetvâ istediler; Şerîat’a karşı gelenlerin idamını veya sürgüne gönderilmesini istediler. Böylece Kadızâdelilerle tarikatçılar arasında tartışmalar bir kamu sorunu haline geldi. Müftî Behâyî Efendi, katl doğru olmaz, </span><span class="char-style-override-13">te’dîb</span><span>, kötüleme ve sürgün yeter, hükmüne vardı. Kürd Mehmed Efendi, Behâyî’yi ziyaret edip risâlede kullandığı kaynakların İmâm Fahreddîn Râzî ve Gazalî olduğunu, bunun için katline herhangi bir hüküm bulunmadığını ileri sürdü. Behâyî, “erbâb-i had”, yani </span><span class="char-style-override-13">keşif </span><span>erbâbı mutasavvıflar arasında yaygın olan konular yerine İslâm’ın ana kaynaklarına, Kur’an’a ve sünnete yönelmeyi tavsiye etti ve “bu herifler şerrinden kurtulmak için bir yana kaç, gizlen” dedi. </span></p>
				<p class="paragraf"><span>Kadızâdelilerin aşırı istekleri karşısında müfti Behâyî daima ölçülü ve hesaplı hareket etmekte idi. Saray’ın, devletin genel politikası da bu yönde idi. Kadızâdelileri eleştirenlerden biri, Ağa Câmii imâmı Tatar İmâm, Şeyh Abdülahad’ın dostu idi. Kadızâdeliler onun katli için de Behâyî Efendi önüne gidip direndiler. Tatar İmâm hadîs kitaplarını toplayıp Fâtih Câmii’nde Kadızâdelileri tartışmaya davet etti. Câmiiye meraklı okuryazar halk toplanmıştı. Mutaassıb Kadızâdeliler tartışmaya girmediler, Birgivî’nin risâlesindeki hâdislerin zayıflığı ortaya çıktı. Kadızâdeli grup Harem-i Hümâyûn’a gittiler ve Birgivî’nin bu biçimde küçültülmesini protesto ettiler. Şeyhülislâmdan dinî tartışmada taraf olmasını istediler. Pâdişahtan (Turhan ve kızlarağası) Birgivî’nin risâlesinin saldırılardan korunmasını istediler, bunun Şerîat’ı koruma olduğu iddiasında idiler. Saray davayı Behâyî Efendi’ye havale etti. 10 Ocak 1653 tarihinde büyük ulemâ meclisi toplandı. Kadızâdelilerin görüşü kabul edildi, Kürd Mehmed’in Birgivî’yi eleştiren risâlesi reddolundu.</span></p>
				<p class="paragraf"><span>Vâizleri dinleyen halk kitleleriyle, devlet ve resmî ulemâ arasında gerginlik son haddine varmış bulunuyordu.</span></p>
				<p class="paragraf"><span>İstanbul’da Kadızâdelilerin neden olduğu tehlikeli tartışma, Köprülü Mehmed Paşa’nın veziriâzamlığına kadar sürdü. Kadızâdeli tartışması halk arasında kargaşa ve ölümlere neden olacak tehlikeli bir hale gelince Köprülü, Kadızâdeli’yi ve ileri gelen öbür vâizleri sürgüne gönderdi (1656). Kargaşa bir zaman için sükûn buldu.</span></p>
				<p class="paragraf"><span>XVII. yüzyılda mutaassıp Kadızâdeliler ile sûfî tarikatlar arasındaki kavga, Osmanlı-Türk tarihinde asla bitmemiştir. Ülkede her din ve inanç sahibini kendi himayesi altında gören, böylece Ortodoks, Ermeni ve Yahudi cemaatlerinin dinî işlerine resmî bir statü tanıyan Osmanlı imparatorluk idaresi, XVII. yüzyılda Kadızâdelilerin güç ve şiddet saldırısı karşısında tarafsızlığını korumaya çalışmış, bu tutum devlet gücünü temsil eden Köprülülerce benimsenmiştir.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-247-backlink" id="footnote-225-247">247</a>	<span>Bu konuda hocam A. Gölpınarlı’nın eserleri, bu arada, </span><span class="char-style-override-13">Türkiye’de Mezhepler ve Tarikatler</span><span>,</span><span class="char-style-override-13"> </span><span>İstanbul, 1969; özellikle Murat Bardakçı’nın giriş yazısıyla </span><span class="char-style-override-13">Melâmilik ve Melâmîler</span><span>,</span><span class="char-style-override-13"> </span><span>İstanbul, 1992.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-248-backlink" id="footnote-225-248">248</a>	<span>Fazlur Rahman, </span><span class="char-style-override-13">Islam and Modernity</span><span>,</span><span class="char-style-override-13"> </span><span>Chicago-Londra, 1982, dizin: </span><span class="char-style-override-13">Gazalî</span><span>.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-249-backlink" id="footnote-225-249">249</a>	<span>Fazlur Rahman, </span><span class="char-style-override-13">Islam and Modernity,</span><span> s. 3-4.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-250-backlink" id="footnote-225-250">250</a>	<span>M. Bayram, </span><span class="char-style-override-13">Sosyal ve Siyasi Boyutlarıyla Ahi Evren-Mevlânâ Mücadelesi</span><span>, Konya, 2012.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-251-backlink" id="footnote-225-251">251</a>	<span>Abdülbaki Gölpınarlı’nın eserlerinin yanı sıra son yıllarda yayınlanmış şu eserlere bakınız: M. Kara, </span><span class="char-style-override-13">Metinlerle Osmanlılarda Tasavvuf ve Tarikatler</span><span>, İstanbul, 2004; M. Kara, </span><span class="char-style-override-13">Bursa’da Tarikatler ve Tekkeler</span><span>, Bursa, 2012; A. Y. Ocak, “XVII. Yüzyılda Osmanlı İmparatorluğunda Tasfiye (Püritanizm) Teşebbüslerine Bir Bakış: Kadızâdeliler Hareketi”, </span><span class="char-style-override-13">Türk Kültürü Araştırmaları</span><span>, XVII-XXI, s. 212-213.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-252-backlink" id="footnote-225-252">252</a>	<span>H. İnalcık, </span><span class="char-style-override-13">The Survey of İstanbul,</span><span> 1455, İstanbul, 2012.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-253-backlink" id="footnote-225-253">253</a>	<span class="char-style-override-13">Al Şakâ’ik al Nu’mâniyye</span><span> adlı Arapça eseri Mecdî, </span><span class="char-style-override-13">Hadâ’ikü’l-Şakâ’ik </span><span>adı altında Türkçeye çevirmiştir; İstanbul H. 1269.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-254-backlink" id="footnote-225-254">254</a>	<span class="char-style-override-13">Hadâ’ikü’l-Şakâ’ik</span><span>, çev.</span><span class="char-style-override-13"> </span><span>Mecdî, İstanbul H. 1269, s.</span><span class="char-style-override-13"> </span><span>47-53.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-255-backlink" id="footnote-225-255">255</a>	<span>Şeyh Bedreddîn üzerinde geniş yayın arasında A. Gölpınarlı, </span><span class="char-style-override-13">Simavna Kadısıoğlu Şeyh Bedreddîn</span><span>, İstanbul, 1966; B. Y. Altınok, </span><span class="char-style-override-13">Şeyh Bedreddîn ve Vâridat</span><span>, Ankara, 2004.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-256-backlink" id="footnote-225-256">256</a>	<span>Bkz. H. İnalcık, </span><span class="char-style-override-13">An Economic and Social History of the Ottoman Empire</span><span>, dizin: Iran.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-257-backlink" id="footnote-225-257">257</a>	<span class="char-style-override-13">Kızılbaş</span><span> söyleminin kaynağı şudur: Batı Anadolu sınır bölgesinde XIII. yüzyılda savaşan Türkmen gazileri </span><span class="char-style-override-13">kızıl-börk </span><span>giymekteydi. Sonraları Osmanlılar Şi‘î ve Alevî gruplarını bu eski adlarla anmışlardır. Kızılbaşlık ile</span><span class="char-style-override-13"> </span><span>Alevîlik, aynı mezhep mensupları için kullanılmıştır.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-258-backlink" id="footnote-225-258">258</a>	<span>H. Laoust, </span><span class="char-style-override-13">Essai sur lez doctrines sociales et politiques d’Ibn Taymiyye</span><span>,</span><span class="char-style-override-13"> </span><span>Kahire, 1939.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-259-backlink" id="footnote-225-259">259</a>	<span>A. Y. Ocak “XVII. yüzyılda Osmanlı İmparatorluğu’nda Tasfiye (püritanizm) Teşebbüslerine Bir Bakış: Kadızâdeliler Hareketi”, </span><span class="char-style-override-13">Türk Kültürü Araştırmaları</span><span>, XVII-XXI, s. 212-213.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-260-backlink" id="footnote-225-260">260</a>	<span>Bkz. “Lâyihacılar”</span><span class="char-style-override-13"> </span><span>bölümünde Kâtib Çelebi.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-261-backlink" id="footnote-225-261">261</a>	<span>Üstüvânî hakkında, M. C. Zilfi, </span><span class="char-style-override-13">The Politics of Piety</span><span>, </span><span class="char-style-override-13">The Ottoman Ulemâ in the Classical Age</span><span>, Minneapolis, 1988.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-262-backlink" id="footnote-225-262">262</a>	<span>Vâizlerin, câmide doğrudan doğruya cemaate hitap etmeleri dolayısıyla halk üzerinde daima derin etkileri olmuştur. Hazreti Peygamber’den beri </span><span class="char-style-override-13">hutbe </span><span>İslâm’ın bir kuralıdır (M. Bakır, “Hutb”, </span><span class="char-style-override-13">DVIA</span><span>, s. 425-428). Tahta geçen bir hükümdarın ülke câmilerinde hutbede adının zikredilmesi Şerîat hükmüdür. İslâm toplumu üzerinde kendisinin hükümdar olarak tanınması koşullarından biridir. Siyasî otoritenin tanındığının ikinci koşulu, sikkeye adının konmasıdır. Câmide hutbe, Hz. Ömer’le başlamış: </span><span class="char-style-override-13">hatîb </span><span>cuma ve bayramda farz namazından önce kürsüye çıkar, hutbede din ahlâk soruları, genel işler üzerinde öğütte bulunur. Namazdan sonra imâm da dinî öğütlerde bulunur. Günümüzde Diyanet İşleri Başkanlığı hatipleri dikkatle seçmektedir: Hatibin İlâhiyat Fakültesi mezunu olması şartı aranır. TC Diyanet İşlerinde vâizlik koşulları 01.07.2010 tarihli karar ile yeni bir düzenlemeye tâbi olmuştur. Günümüzde vâizlerin toplumsal, hatta siyasî konulara dokunduğu bir gerçektir.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-263-backlink" id="footnote-225-263">263</a>	<span>Kanunî dönemi Sünnî ulemâsından Taşköprülüzâde, </span><span class="char-style-override-13">zikr ve devrân</span><span> sırf Tanrı sevgisiyle yapılırsa mubahtır, demektedir. Pâdişahların ulemâ ile beraber şeyhleri vardı. Bkz. “Taşköprülüzade”, Mecdî Efendi, </span><span class="char-style-override-13">Tercüme-i Şakâ’ik-i Numâniye</span><span>, İstanbul, H. 1269 (M. 1853), her sultanın biyografisinde </span><span class="char-style-override-13">ulemâ </span><span>ve </span><span class="char-style-override-13">meşâyih</span><span> ayrı ayrı sıralanmıştır. </span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-264-backlink" id="footnote-225-264">264</a>	<span>Fıkhta çocuk </span><span class="char-style-override-13">ma’sûm</span><span> sayılır, yani din bahsinde herhangi bir tarafı tutması söz konusu olamaz. </span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-265-backlink" id="footnote-225-265">265</a>	<span class="char-style-override-13">Nâimâ</span><span>, V, s. 267-273.</span></p>
					</div>
				</div>
			</div>
		</div>
	</body>
</html>