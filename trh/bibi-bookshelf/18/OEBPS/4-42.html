<html xmlns="http://www.w3.org/1999/xhtml">
	<head>
		<title>4-42.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-42.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik" id="toc_marker-34">I. Mustafa (1617-1618)</p>
				<p class="arabaslik-sol para-style-override-23" id="toc_marker-34-1">Saltanat Verâseti, Fâtih’in Kanûnu</p>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"><span>Türk hânedânlarında bir saltanat verâset kanûnu olmaması, Türk </span><span>devletlerini parçalanmaya götüren temel faktörlerden biridir. Egemenliğin yalnızca Tanrı tarafından belirlendiği inancı süregelmiştir. Halk dilinde</span><span class="char-style-override-13"> devlet kuşu başa konma </span><span>biçiminde ifade olunur. </span><span class="char-style-override-13">Hümâyûn </span><span>unvanı efsanevi </span><span class="char-style-override-13">hümâ</span><span>,</span><span class="char-style-override-13"> </span><span>devlet kuşuna işarettir. Hakanın oğullarından hangisinin tahta geçeceğini düzenleyen bir kanûn veya kural, Tanrı’nın iradesine karşı çıkmak anlamına geldiğinden, bir verâset ve veliahtlık kanûnu yapılmamıştır.</span><span class="dipnot"><a class="footnote-link" href="#footnote-225-187" id="footnote-225-187-backlink">187</a></span><span> Bu inanç, Uygur hakanının unvanında: “Tengri’de kut bulmuş” formülüyle ifade edilmiştir. Burada </span><span class="char-style-override-13">kut</span><span>, kısmet, kader, Tanrı’nın lûtfu anlamlarını taşır. Hakanın evlâdından birini veliaht yapsa da, ölümüyle beraber bu kararı geçersiz kalır; evlatlardan hangisi fiilen iktidarı, yani orduyu, kurultayın desteğini veya bir savaşı kazanır, devletin merkez bölgesini (</span><span class="char-style-override-13">taht-ili</span><span>) ve hazineyi ele geçirirse, ulus onu meşrû hakan tanır. Başarı, Tanrı’nın desteğine işaret sayılır. Ancak hanlık iddiasında olan için, soyunda atalarından birinin han olmuş bulunması koşulu vardır. Bu yüzden, boyların desteğini sağlayan han soyundan şehzâdeler, taht için mücadeleye girerler. Bu durum, Türk ve Mogol hanlıklarında bitmez tükenmez iç mücadelelere yol açmıştır.</span></p>
				<p class="Basic-Paragraph-2" xml:lang="en-GB"><span>Osmanlılarda taht için şehzâde kavgalarının temel nedeni, bu vazgeçilmez gelenektir. İç savaşlara yol açan bu durumu önlemek için Osmanlılar, bir dizi önlem almak gereğini duymuşlardır. Bu önlemlerden biri, kardeş katlidir. Devlet büyükleri ve halk, tahta oturan ve ordunun desteğini alan şehzâdenin kardeşlerini bertaraf etmesini, kargaşa ve anarşiyi önlemek için doğal görmüşlerdir.</span></p>
				<p class="Basic-Paragraph-2" xml:lang="en-GB"/>
				<p class="arabaslik-sol" id="toc_marker-34-2">Saltanat Verâsetinde Değişiklik, 1617</p>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"><span>I. Ahmed’in (1603–1617) tahta geçişine kadarki Osmanlı sultanları babadan oğula tahta geçerlerdi. Çocuk yaşta tahta oturan I. Ahmed, kardeşi Mustafa’nın hayatını bağışlamış, böylece ilk kez kardeş katli âdeti uygulanmamıştır. Daha sonraları fikrini değiştirmiş, idamını düşünmüş, fakat vazgeçmiştir.</span><span class="dipnot"><a class="footnote-link" href="#footnote-225-188" id="footnote-225-188-backlink">188</a></span><span> Tahttaki sultanın oğlu olmadığı zaman sultanlık ölen sultanın yakınlarından en yaşlısına geçer, kuralı uygulanır oldu (</span><span class="char-style-override-13">senioratus </span><span>kuralı). Başlangıçta tahta oturduğu zaman I. Ahmed’in oğlu yoktu, hânedândan hayatta olan yegâne şehzâde Mustafa idi, hânedânın devamı için onun hayatta kalması gerekiyordu. Sultan Ahmed öldüğünde büyük oğlu Osman yaşıyordu, fakat kardeşi Mustafa tahta çıkarıldı (22 Kasım 1617). Mustafa, on dört yıl </span><span class="char-style-override-13">kafes</span><span>te mahpus hayatı yaşamıştı. Devlet işlerini yürütecek durumda değildi. Üç ay süren saltanatı sırasında faaliyeti, üç milyon altına varan </span><span class="char-style-override-13">culûs bahşişi </span><span>dağıtılması ve bazı yakınlarına eyâlet tevcihinden ibaret kaldı. Devlet işlerinin yürütülmesi için vâlide sultan ön plâna çıktı.</span><span class="dipnot"><a class="footnote-link" href="#footnote-225-189" id="footnote-225-189-backlink">189</a></span><span> Ulemâ, Mustafa aleyhinde idi. Bu nedenle, Mustafa’nın devleti idare edemeyecek derecede zayıf akıllı olduğu ileri sürüldü. Şeyhülislâm ve kaymakam paşa (veziriâzam seferde idi) Sofu Mehmed Paşa anlaştılar, Mustafa’yı tahttan indirip I. Ahmed’in büyük oğlu Osman’ı tahta çıkarmaya karar verdiler (26 Şubat 1618).</span></p>
				<p class="paragraf"/>
				<p class="paragraf"/>
				<p class="paragraf"/>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-187-backlink" id="footnote-225-187">187</a>	<span>Bkz. H. İnalcık, “Osmanlılarda Saltanat Veraseti Usûlü ve Türk Hâkimiyet Telakkisiyle İlgisi”, </span><span class="char-style-override-13">Siyasal Bilgiler Fakültesi Dergisi</span><span>,</span><span class="char-style-override-13"> </span><span>XIV (1959), s. 69-74.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-188-backlink" id="footnote-225-188">188</a>	<span>Bir Venedik Raporu, </span><span class="char-style-override-13">Hammer</span><span>, </span><span class="char-style-override-13">DOT</span><span>, VIII, s. 172; N. Sakaoğlu, </span><span class="char-style-override-13">Bu Mülkün Kadın Sultanları</span><span>, s. 223-237.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-189-backlink" id="footnote-225-189">189</a>	<span>Mustafa’nın annesi vâlide sultan, sonraları, oğlunu tekrar tahta geçirmek için veziriâzam Davud Paşa ile işbirliği yaparak II. Osman’ın katlinde rol oynayacaktır.</span></p>
					</div>
				</div>
			</div>
		</div>
	</body>
</html>