<html xmlns="http://www.w3.org/1999/xhtml">
	<head>
		<title>4-4.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-4.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik para-style-override-11" id="toc_marker-4">Reâya Durumu</p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"><span>Kadîm İran imparatorluklarından Abbasîler yoluyla İslâm devletlerine örnek olan ideal devlet yapısında, sosyal sınıflar arasında hareketlilik (</span><span class="char-style-override-13">mobility</span><span>) kabul edilmemiş, her sınıfın kendi kadrosu içinde görevine bağlı kalması prensibi esas tutulmuştur. Bu kadrolaşma, sosyal barışın temeli sayılır. Osmanlı Devleti’nde üretim yapan sınıflar, köylü, sanatkâr, tüccâr </span><span class="char-style-override-13">reâya </span><span>sınıfını oluşturur. </span><span class="char-style-override-13">Reâya </span><span>(raiyyetin çoğulu) mal, servet üretir, devlete vergi verir.</span></p>
				<p class="paragraf"><span>Çoban-hükümdarın başlıca görevi, reâyayı adâletle idare etmek, memurların zulmünden korumaktır. Devlet sahibinin temel görevi budur (bkz. adâletnâmeler). Geleneksel devlette, adâlet dairesinin tarifi şudur: Üretim yapan, vergi veren reâya âdil bir pâdişah idaresi altında rahatça üretim yaparsa devletin hazinesi dolar, hükümdar ordusunu kurar, güçlü olur. Geleneksel devlet yapısı bu prensip üzerine kurulmuştur. Bir rivâyete göre, Kanunî Süleyman’ın bulunduğu bir mecliste sormuşlar, “Efendimiz kimdir?” Doğal olarak herkes pâdişahı göstermiş, Kanunî son söz olarak, “Hayır, efendimiz köylüdür, raiyyettir” demiş. Bu yanıt, geleneksel devlet teorisinin tekrarından ibarettir. Bürokratların temel devlet felsefesi, bu basit formülde ifadesini bulmuştur. Lâyihacılara göre, Osmanlı “tagayyür ve fesâd” döneminde, kabaca 1580–1650 yıllarında pâdişah, zulmü önleyecek yüksek devlet otoritesi görevini yapmamış, reâya baskı ve yağma altında ezilmiş, dağılmıştır. Bu dönemde işlerin düzeltilmesi için pâdişaha </span><span class="char-style-override-13">telhîs-lâyiha</span><span> (rapor) sunan tüm bürokratların en çok üzerinde durdukları nokta budur.</span></p>
				<p class="paragraf"><span>İlkin, Osmanlı ülkesinde tahıl veren tarla toprağı </span><span class="char-style-override-13">mîrî’</span><span>dir, devletindir; köylü toprağı </span><span class="char-style-override-13">tapu </span><span>sözleşmesiyle süresiz kullanma ve faydalanma hakkını elde eder. Kargaşa ve yağma döneminde, köylü bu çeşit toprağı bırakır, kaçabilirdi. Devlet onu takip eder, </span><span class="char-style-override-13">çift-bozan </span><span>resmi veya ikinci bir öşür talep ederdi. Anadolu’da kargaşa döneminde, özellikle Celâlî eşkıyalarının yağma döneminde, köylü dehşet içinde toprağını bırakıp şehirlere veya daha güvenli komşu memleketlere kaçıp sığınma yolunu seçmiştir. Yahut başıboş köylü, </span><span class="char-style-override-13">levend</span><span> sıfatıyla paşaların kapısında veya sefer zamanları </span><span class="char-style-override-13">sekban-sarıca</span><span> asker kumpanyalarında geçim aramış, hatta </span><span class="char-style-override-13">kürekçi</span><span> olarak donanma gemilerinde hizmet görmüştür. IV. Murad (1623–1640), Revan Seferi’ne giderken Anadolu’yu baştan başa harâb halde görmüştü. Bu dönemde, Anadolu’da yüzde 46’ya varan nüfus artışı sonucu toprak bulamayan genç köylülerin </span><span class="char-style-override-13">levend</span><span> adıyla iş peşinde koştuklarını da hesaba katmak gerekir. Topraksız, işsiz köylü şehirlere, özellikle İstanbul’a geliyor, bekâr odalarında yaşayan bu işçiler yüzünden daha Kanunî Sultan Süleyman döneminde şehirde cinayet ve soygunlar artmış bulunuyor, durum devleti bazı köklü önlemler almaya zorluyordu. Pâdişah bu gibi sığıntıları, şehir dışına sürmeyi düşünüyordu. 1650’lerde bu yoldaki bir tahrîr girişimi, kargaşaya yol açmış ve vazgeçilmiştir. İstanbul’a yalnız Anadolu levendleri değil, ülkenin fakir bölgelerinden, özellikle Doğu-Anadolu’dan, Rumeli’den sürekli göç, idarecileri kaygılandıran bir düzeye ulaşmıştı. </span></p>
				<p class="paragraf"><span>Öte yandan, 1593–1606 Avusturya ile Uzun Savaş dönemi köylü reâyanın kaderinde ve devletin askerî yapısında yeni bir dönem açmıştır. </span><span class="char-style-override-13">Askerî Devrim </span><span>diye literatürlerde ifade edilen köklü askerî değişiklik, Anadolu köylüsüne devletin askerî sınıfları arasında yer alma imkânını sağlamıştır. Avrupa ordularında olduğu gibi, kullanması basit bir tüfekle donanmış köylü asker, timarlı sipahilerin yerini almaya başlamıştır. XVII. yüzyılda kırsal bölgede reâya sınıfı arasında böyle bir dönüşüm yüzyıla damgasını vuracaktır. Âsî paşalar, levendlerden yazılan sekban-sarıcalarıyla pâyitahta meydan okumaya başlamış, (Abaza Mehmed isyanı ve ötekiler), öbür taraftan köylü reâyanın yaşam koşullarında derin bir dönüşüm kendini göstermiştir.</span></p>
				<p class="paragraf"><span>Reâya, merkezdeki geleneksel askerî örgütlerde, yeniçeri ocağında efradın önemli bölümünü oluşturmaya başlamıştır. Çağdaş kaynaklar, reâyadan gelen yeniçerileri </span><span class="char-style-override-13">derinti yeniçeri</span><span> diye küçümseyerek kaydetmektedir. Böylece, yalnız taşrada değil, merkezdeki geleneksel ordu, reâya kökenli askerle dolmaya başlamıştır. Özetle, yeni dönemde önemli bir gelişme, reâyanın demografik koşullar ve savaş teknolojisindeki gelişmeler sonucu, asker sınıfının önemli bir bölümünde yer almış olmasıdır. Bu, geleneksel devlet teorisine bağlı lâyihacıların kargaşa döneminde şikâyetlerine yol açan başlıca gelişmelerden biridir.</span></p>
				<p class="paragraf"><span>Toprağı üzerinde çalışan köylü reâya için güç koşullar getiren bir gelişme de, timar-dirlik sistemindeki değişmedir. Sipahi, köylüden aldığı timar geliriyle geçinir, savaşa katılırdı. Akçada değer kaybı, timar gelirini de vurmuş, sipahi fakirleşmiş, çoğu seferden kaçma yoluna başvurmuştur. Öte yandan Avrupa’da savaş teknolojisinde köklü değişim sonucu atlı asker değerini kaybetmiş, ihmâle uğramıştır. Zengin timarlar, zeâmet ve hâslar, merkezde saray mensupları tarafından uydurma bazı hizmet adlarıyla yağma edilmeye başlamıştır. Sözde atları için katma gelir isteyen nüfuzlu kimseler, bu arada ulemâ </span><span class="char-style-override-13">arpalık </span><span>adı altında timar ve zeâmetleri kendilerine tevcih ettirmeye başlamışlardır. </span></p>
				<p class="paragraf"><span>Vâlide sultanların saltanat döneminde harem mensuplarının </span><span class="char-style-override-13">paşmaklık</span><span> (terlik parası) olarak sadece timar ve zeâmetleri değil, bir sancak, hatta bir eyâletin hâs gelirini pâdişah berâtıyla gelirleri arasına katmakta olduklarına tanık olmaktayız. Bir </span><span class="char-style-override-13">zeâmet</span><span> veya </span><span class="char-style-override-13">hâs </span><span>gelirini </span><span class="char-style-override-13">arpalık </span><span>veya </span><span class="char-style-override-13">paşmaklık</span><span> adı altında tasarrufu altına geçiren molla, mazûl paşa ve harem hatunu geliri toplayıp getirmek üzere bir </span><span class="char-style-override-13">voyvoda </span><span>veya </span><span class="char-style-override-13">mütesellim </span><span>tayin edip gönderirdi (Köprülü Mehmed Paşa ilk zamanlarında bir hatuna </span><span class="char-style-override-13">mütesellim </span><span>sıfatıyla hizmet etmekteydi); </span><span class="char-style-override-13">voyvoda</span><span> veya </span><span class="char-style-override-13">mütesellim </span><span>yalnız efendisinin gelirini toplamakla kalmaz, kendisi için de reâyayı zorlardı, reâya</span><span class="char-style-override-13"> </span><span>bundan şikâyette bulunamaz, böylece soygun kat kat artardı. Timar rejimi yeni dönemde, lâyihacı bürokratların da üzerinde durdukları böyle bir soysuzlaşma devresine girmiştir.</span></p>
				<p class="paragraf"><span>Bu dönemde merkez İstanbul’da devlet büyüklerinin ihtişam içindeki yaşamlarına bir örnek vermek üzere Şeyhülislâm Abdürrahim’in (azli 1649 Temmuz) oğlu Galata kadısı Mehmed Çelebi’yi analım. Mehmed Çelebi’nin Topcular yakınlarında bir çiftliği vardı. Çiftliğinde yetmiş seksen at ve otuz “nev-civân hizmetkârı” bulunuyordu. Zaman zaman koçi arabasıyla yola çıktığında, halk, “Sultan Mehmed geçiyor” diye alay eder ve babası şeyhülislâmı eleştirirlerdi. Halk Mehmed Çelebi’nin babası Abdürrahim’i, Sultan İbrahim’in katlinden sorumlu tutmakta idi.</span></p>
			</div>
		</div>
	</body>
</html>