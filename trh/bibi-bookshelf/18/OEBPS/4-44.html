<html xmlns="http://www.w3.org/1999/xhtml">
	<head>
		<title>4-44.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-44.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="anabaslik" id="toc_marker-36">I. Mustafa’nın İkinci Saltanatı (20 Mayıs 1622-10 Eylül 1623)</p>
				<p class="paragraf"><span>Sultan Mustafa’nın atadığı Veziriâzam Mere Hüseyin Paşa, “Sipâh tâ’ifesini kendi koluna alıp Devlet-i ‘Aliyye’de ne dürlü mansıblar ve tevliyet varsa sipahiye verdi”; sık sık değiştirilen veziriâzamlar şimdi hep kulların isteğiyle iktidara gelmekte idiler.</span><span class="dipnot"><a class="footnote-link" href="#footnote-225-200" id="footnote-225-200-backlink">200</a></span><span> Sipahiler, başlıca vergi tahsilâtında hizmetleri dolayısıyla, devletin başlıca kaynaklarını ele geçirmiş bulunuyordu.</span></p>
				<p class="paragraf"><span>Mustafa’nın ikinci sultanlığına Osman’ın katli gölge düşürdü. Musta</span>fa’nın birinci saltanatı (22 Kasım 1617–26 Şubat 1618) sırasında da kapıkulu, devlet işleri üzerinde kontrol sahibi olmuştu; veziriâzamlar onların onayı olmayınca yerinde kalamıyordu.<span class="dipnot"><a class="footnote-link" href="#footnote-225-201" id="footnote-225-201-backlink">201</a></span> Mustafa’nın ikinci saltanatında kamuoyu, pâdişah katili saydığı kullara karşı tepkisini göstermeye başladı. Yeniçeriler, Sultan Osman’ı sadece hapsetmek için Yedikule’ye gönderdiklerini, asla katlini düşünmediklerini ilân ettiler, Dîvân toplantısında, “Şimdi vilâyetlerimizde oturamaz olduk, siz pâdişahımızı katleylediniz diye tan’n u teşnî’ [lanet] ediyorlar, elbette katle kim sebep oldu ise, pâdişahımızdan sorarız” diye Sultan Mustafa’ya ‘arzıhal sundular. Sultan cevabında Tanrı’yı tanık göstererek, “Ben katle rızâ vermedim” diye yemin etti ve katilin cezalandırılmasını istedi. Os<span>man’ın boynuna kemend atan cebecibaşı idam olundu; o zaman veziriâzam olan Davûd Paşa’nın yakalanıp idamı sorun oldu. Onu destekleyenler idamı önlemeye çalıştılar, hatununun pâdişahın akrabasından olduğunu ileri sürdüler. Hatta onu cellâdın önünden kaçırıp Orta-Câmii’ne getirdiler. Paşa, destekçilerine mevkiler bağışladı. </span></p>
				<p class="paragraf"><span>Bütün bunlar Sultan Mustafa döneminde kulların gerçekte devlet otoritesine el koyduklarını göstermekteydi. Sultan Mustafa, olayı işitince çok hiddetlendi, Davûd Paşa’nın yakalanıp Yedikule’de hapsini emretti. Paşa orada boğularak idam olundu. Veziriâzamlığı kaybeden Mere Hüseyin Paşa, Gürcü Mehmed Paşa’nın yerine geçmek için sipahilere, kullara gizlice para dağıtarak desteklerini sağladı. Mere Hüseyin’i Dîvân-i Hümâyûn’a getirip oturttular; Gürcü Mehmed Paşa Dîvân’dan gizlice firar yolunu tutmaya mecbur oldu. Bu olay, Sultan Mustafa’nın bilgisi dışında oluyordu. Söz ayağa düşmüş, pâdişah olayların dışında kalmıştı. </span></p>
				<p class="paragraf"><span>Kulların baskısı ve anarşiden kaygıya düşen bir kısım ulemâ ve tarikat şeyhleri, Fâtih Câmii’nde toplanıp “Sultan Mustafa’nın aklında hiffet (hafiflik) vardır; saltanattan hal’ olasun ve sadrazamı da istemeziz, tahfîf-i ulemâ eylemiştir, defa’âtle küfrüne fetvâ vardır” kararına vardılar. Sultanın vâlidesi Hadîce Sultan’a haberler gidiyor, kulların Mustafa’yı istemedikleri ilân ediliyor, kulların adamı Mere Hüseyin’in azli isteniyordu. </span></p>
				<p class="paragraf"><span>Vezirler ve sipahi bölük ağaları, yeniçeri ağasının sarayı Ağa-Kapısı’nda toplandılar ve ulemâya adam gönderip uzlaşmak istediler; ulemâ gelenlere, “Cümleniz kâfirsiz” diye karşı çıktı. Sipahi ve yeniçeriler arasında, ulemâya katılmak isteyenler vardı. Şeyhülislâmı, Dîvân üyesi kadıaskerleri, tarikat şeyhlerinden Şeyh Sivasî Efendi’yi yeniçeri Ağa-Kapısı’na getirdiler. Sultan Mustafa, Fâtih Câmii’nde toplanan isyancıların dağılmaları için yazılı emir gönderdi; âsîlere nakîbü’l-eşrâf (Peygamber soyundan seyyidlerin temsilcisi) ve Halvetî şeyhi Sivasî’yi göndererek dağılmalarını istedi. Onlar, Mere Hüseyin idam edilmeyince, dağılmayacaklarını bildirdiler. Bunun üzerine pâdişah, saray bostancılarını gönderip zorla dağıtılmalarını emretti. Dîvân’ı temsil eden veziriâzam, şeyhülislâm ve kadıaskerler tüm bölük ağalarıyla yeniçeri ve sipahiler hep beraber Fâtih Câmii’ndeki isyancıları dağıtmak üzere hareket ettiler. Âsîlerden dağılmaları bir daha istendi. Pâdişah, yeni bir fermânla derhal üzerlerine gitmelerini emretti. Harekete geçen kalabalığa şehirden ipsiz sapsız kimseler (</span><span class="char-style-override-13">erâzil</span><span>) de katılmıştı. Bu kez, pâdişah ve kulları kazandı, Fâtih Câmii’ndeki isyancılar dağıldı, ısrarla kalanlar kılıçtan geçirildi. Bu olay, ulemânın zaferi olarak kutlanmıştır –bu kez kullar, ulemâ ile hareket etmişti.</span></p>
				<p class="paragraf"><span>Birkaç gün sonra sipahi ve yeniçeri, Mere Hüseyin’e karşı yeniden ayaklandı; Mere azlolundu, Kemankeş Ali Paşa veziriâzam oldu. Mere Hüseyin sipahileri yanına almak için onlara, “cümle menâsib-i ‘âliyeyi” vermiş, yüz binlerce altın dağıtmıştı.</span><span class="dipnot"><a class="footnote-link" href="#footnote-225-202" id="footnote-225-202-backlink">202</a></span><span> Sultan Osman olayından sonra her gün bir olay ortaya çıkmaktaydı. Olayların tanığı Tûgî, olanların aklın almayacağı derecede şaşkınlık verdiğini işâret eder. Bir cümle ile, devlet anarşi içinde idi.</span></p>
				<p class="paragraf"><span>Sultan Mustafa’nın durumunu, “âlem bilürdi,” kullar ve ulemâ, onun sultanlığının “câiz” olmadığını (Şerîat’ça kabul edilemeyeceğini) bilmekte idiler.</span><span class="dipnot"><a class="footnote-link" href="#footnote-225-203" id="footnote-225-203-backlink">203</a></span><span> Mere Hüseyin Paşa “kul tâifesiyle” ulemâ arasında anlaşmazlık olduğunun farkında idi. Dönem boyunca kullar, pâdişah ve devlet otoritesine karşı hareketlerini </span><span class="char-style-override-13">meşrû</span><span>, halkça kabul edilebilir göstermek için bütün ayaklanma ve isteklerinde, ulemâ ve şeyhlerin onayını almak zorunda olacaklardır. Şimdi yeniçeri ve ulemâ birlikte, “Sultan Mustafa’nın aklında hiffet vardır, devlet işlerini göremez” diye harekete geçmişlerdi. Pâdişahın verdiği emirler, aslında, reîsülküttâb Hamza Efendi’nin saraya verdiği Sanevber adlı câriyenin eseridir, diyorlardı. Mustafa’ya, adın nedir, kimin oğlusun, bugün nedir, sorularını sordular. Vâlidesi, halleri ortada diye karşı çıkmadı. Mustafa’nın devlet işlerini göremeyeceği, akılca zayıflığı üzerinde kuşku yoktu; Kafes’te korkunç mahpusluk, Osmanlı hânedânını fiilen ortadan kaldırmıştı; devlet bundan sonra gerçekte, vâlide sultanların, yeniçeri ocak ağalarının ve sonunda Köprülüler gibi mutlak iktidar sahibi vezirlerin idaresi altına girecektir.</span></p>
				<p class="paragraf"><span>Dîvân toplanıp saraya, pâdişaha haber gönderildi; pâdişah dışarı çıkmadı. “Sadrıazam ve şeyhülislâm içeri girip Sultan Mustafa’nın vâlidesiyle buluştular, oğlu hakkında “Şerî’si budur” dediklerinde Vâlide Sultan, “Emir Şer’-i şerîfindir, oğlumu katletmeyin, Sultan Osman gibi olmasın” dedi. Ulemâ, “Onu öldürmek isteyen Sultan Ahmed idi ve Sultan Osman idi, her biri katline tasaddî eyledikçe başlarına her hal geldi; yine yanınızda dursun, diye taahhüd ettiler.” </span></p>
				<p class="paragraf"><span>Bu anlaşma üzerine yeni pâdişah seçimi kararlaştı, görüşme başladı, durum son derece kaygı vericiydi: Hazine boştu, saltanat değişikliğinde kullara bahşiş vermek gerekti, yoksa ayaklanırlar, söz ayağa düşerdi. Öte taraftan devletin dış düşmanları, “Âl-i Osman şimdiden sonra zevâl ve nekbetleridir” diye harekete geçebilirler, deniyordu. Kayda değer ki, Osmanlı hânedânının, dolayısıyla devletin </span><span class="char-style-override-13">zevâli</span><span>,</span><span class="char-style-override-13"> </span><span>sonunun geldiği korkusu, bir Osmanlı olan Tûgî Hüseyin tarafından dile getirilmiştir. O tarihlerde Venedik’te ve öteki Avrupa ülkelerinde de aynı görüş yaygındı. </span></p>
				<p class="paragraf"><span>O dönemlerde devlet ve hânedân eşanlamlıdır. Devlet iki yılda saltanat değişikliği yaşamış, dolayısıyla üç kez kullara </span><span class="char-style-override-13">bahşiş </span><span>vermek zorunda kalmış, hazine boşalmıştır. Ulemâ durumu sipahiler ve yeniçerilerle görüşmeyi zorunlu gördüler. Yeniçeri kethüdası, bölük kethüdaları altı-bölük sipahi ağaları bir araya geldiler, durumu görüştüler; toplantıda ulemâ, Şerîat’ça Sultan Mustafa’nın </span><span class="char-style-override-13">imâmeti</span><span>nin</span><span class="char-style-override-13"> </span><span>(İslâm devletinde, toplum başkanlığı) câiz olmadığını ifade etmiş, “Yerine bir pâdişah culûs ettirmek gerek” diye fetvâ vermişler. Bahşiş ve terfî için para yok, ne dersiniz, diye sordular. Kul temsilcileri bir ağızdan, “Ulemâ kande ise biz dahi andayız” diye çağrışdılar, yemin verdiler. Son olaylar gösterdi ki, devlet içinde barışın ve düzenin yürümesi, kulların ve ulemânın işbirliğine bağlıdır. Sonradan, 1623’te IV. Murad tahta oturunca, ağalar yemini unutup bahşiş isteyecek, culûs üzerine yeni pâdişah IV. Murad (fiilen Kösem), bahşişe izin vermek zorunda kalacaktır. Anlaşma üzerine Kemankeş Ali Paşa ve şeyhülislâm, saraya Enderun’a gidip Sultan Murad huzuruna çıktılar, bî’at ettiler (Murad o zaman 12 yaşındadır). Kösem adıyla ünlü annesi Mâhpeyker Sultan’ı Eski Saray’dan davet ettiler. Böylece, çocuk pâdişah Murad, Kösem Sultan–Yeniçeri Ocağı işbirliği ile iktidara geldi.</span></p>
				<p class="paragraf"><span>Ayrıca yeniçeri gibi sipahiler de kazandı. Birçok gelirleri tahsil yetkisini </span><span class="char-style-override-13">hizmet</span><span> adı altında kendi kontrolleri altında tutmaya devam ettiler. IV. Murad’ın doğrudan iktidarı ele aldığı 1632 Haziranı’nda sipahiler Okmeydanı’nda toplanıp hizmetlerin kendilerinde kalmasını isteyeceklerdir. Veziriâzam, hizmetlerin verilmemesi konusunda </span><span class="char-style-override-13">hatt-i hümâyûn </span><span>sağlayarak, hizmetlerin kaldırıldığını bildirecektir.</span></p>
				<p class="paragraf"/>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-200-backlink" id="footnote-225-200">200</a>	<span class="char-style-override-13">Tûgî Tarihi</span><span>,</span><span class="char-style-override-13"> </span><span>yay. M. Sertoğlu, s. 507.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-201-backlink" id="footnote-225-201">201</a>	<span class="char-style-override-13">Tûgî Tarihi</span><span>,</span><span class="char-style-override-13"> </span><span>s. 507.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-202-backlink" id="footnote-225-202">202</a>	<span>1632’de IV. Murad, bazı vergi kalemleri ve vakıfları sipahilerin kontrolünden kurtarmak için güç durumda kalacaktır.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-203-backlink" id="footnote-225-203">203</a>	<span class="char-style-override-13">Tûgî Tarihi</span><span>, s. 512.</span></p>
					</div>
				</div>
			</div>
		</div>
	</body>
</html>