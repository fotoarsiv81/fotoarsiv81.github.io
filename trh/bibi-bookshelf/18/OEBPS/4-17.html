<html xmlns="http://www.w3.org/1999/xhtml">
	<head>
		<title>4-17.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-17.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"/>
				<p class="anabaslik" id="toc_marker-13">Pâdişah ve Siyasî Güçler Dengesi</p>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"><span>O</span><span>smanlı Devleti’nde devlet işlerine ait kararlarda son karar yeri, mutlak otoriteyi temsil eden pâdişahtır. Onun emri altında, </span><span class="char-style-override-13">möhr-i hümâyûn</span><span>u teslim ettiği veziriâzam bu otoriteyi temsil eder. Öteki vezirler Dîvân-i Hümâyûn’da, sadece onun danışmanı durumundadır. Böylece devlet otoritesinin birliği sağlanmıştır. Dîvân-i Hümâyûn’da tüm görüşmeleri pâdişah perdeli pencere arkasında dinleyebilir, gerekirse müdahalede bulunur.</span></p>
				<p class="Basic-Paragraph-2" xml:lang="en-GB"><span>Devlet iktidarının birliği, sultanın veya mutlak vekîli veziriâzamın kişiliğinde korunmuş olmakla beraber, özel koşullarda bu mutlak karar ve hükme, başkaları ortak olur. XVI. yüzyılın sonları ve XVII. yüzyılın ilk yarısında haremin hâkimi vâlide sultanlar, veziriâzamın atanmasında karar sahibi olmuşlardır. En çarpıcı örnekleri, devlet idaresinde son söz sahibi Safiye ve Kösem Sultanlardır. Keza, ulemâdan biri (meselâ Hoca Sa’deddîn, Şeyhülislâm Esad Efendi) veya sultanı nüfuzu altına sokmuş bir tarikat şeyhi (meselâ III. Murad dönemine Şeyh Şucâ’) siyasî kararlarda kesin rol oynamışlardır.</span></p>
				<p class="Basic-Paragraph-2" xml:lang="en-GB"><span>Genelde, siyasî güçler dengesinde Harem, veziriâzam, ulemâ, yeniçeri ocağı ve sipahi bölükleri önemli rol oynamışlardır. Nâdiren, ayaklanan esnaf, halk saraya yürüyerek idareye önemli kararlar aldırmıştır (1651 Esnaf İsyanı). Her halükârda sultanın emri, her türlü hüküm ve kararda son sözdür.</span></p>
				<p class="Basic-Paragraph-2" xml:lang="en-GB"><span>1451–1566 döneminde Fâtih, I. Selim ve I. Süleyman, orduları başında başkomutan olarak seferlere gitmişler, Dîvân’da alınan kararları ve yapılan atamaları perde arkasında ve ‘Arz-Odası’nda şahsen izlemişlerdir. XVII. yüzyıl ilk yarısında ise idareyi, asker ocaklarını, şehzâdeleri kontrol altında tutan Harem’dir. Bu dönemde mutlak sultanlık otoritesini 1632–1640 tarihleri arasında gerçekten icra eden müstebit pâdişah, IV. Murad’dır.</span></p>
				<p class="Basic-Paragraph-2" xml:lang="en-GB"><span>İslâm Şerîatı’nca 12 yaşında ergen sayılan şehzâde, askerlik ve idare sanatını öğrenmek üzere iki lalasıyla eski bir beyliğin sancak merkezine gönderilirdi. III. Mehmed (1595–1603) dönemine kadar sancağa çıkan şehzâdelerin çoğu (II. Bayezid bile) şehzâdelik döneminde etraflarına topladıkları şâir ve nedîmlerle sorumsuz bir hayat yaşamış, bazıları sağlığını kaybederek ölümün kucağına düşmüştür (meselâ Fâtih’in oğlu Konya valisi Mustafa, içki ve sefahatten genç yaşta hayatını kaybetti). Buna karşı Fâtih’in oğlu Cem, Bayezid’in oğlu Korkut, saraylarında sanat ve bilim adamlarıyla seçkin bir çevre meydana getirmişlerdi. II. Selim (1566–1574) Sarhoş Selim diye ün salmış, bir hamam âleminde düşüp ölmüştür; 28 yaşında tahta çıkan III. Murad (1574–1595) kadınlara aşırı düşkünlüğü (130 çocuğu olmuş), içki âlemleri, bir şeyhe bağımlılığı yüzünden Osmanlı kargaşa dönemini açan sultanlar olarak bilinir.</span></p>
			</div>
		</div>
	</body>
</html>