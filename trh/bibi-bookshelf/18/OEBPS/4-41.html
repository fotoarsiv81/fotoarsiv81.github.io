<html xmlns="http://www.w3.org/1999/xhtml">
	<head>
		<title>4-41.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-41.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik" id="toc_marker-33">I. Ahmed (1603-1617)</p>
				<p class="paragraf"><span>I. Ahmed dönemi, ilk kez klasik kanûnnâmelere göre devlet düzenini canlandırma girişine tanık olmuştur. Klasik dönemin ihtişamlı son ifadesi, Yeni Câmi’nin inşasında gerçekleşmiş, arkasından 1618–1656 döneminde Osmanlı Devleti’ni uçurumun kenarına getiren bir başsızlık ve kargaşa dönemi gelmiştir. I. Ahmed dönemi, Osmanlı tarihinde bir dönüm noktasıdır. Devletin yıpratıcı savaş dönemine son veren Avusturya ile Zsitva-torok Antlaşması’ndan (1606) sonra, Veziriâzam Kuyucu Murad Paşa zamanında ıslahat önlemlerine girişilmiştir. Binlerce Celâlî’nin acımasız katline neden olan sert önlemleri dolayısıyla </span><span class="char-style-override-13">Kuyucu </span><span>lakabı verilen Murad Paşa, İran’a karşı savaşa son vermek için çabalar, devletin kalkınması için Kanunî Sultan Süleyman döneminin idarî yapısını, </span><span class="char-style-override-13">Kavânîn’</span><span>i</span><span class="char-style-override-13"> </span><span>geri getirmek için ıslahata girişir. Timar rejiminde ve yeniçeri ordusunda temel kanûnların kendisine bildirilmesi için emir verir. Ölümü (5 Ağustos 1611) ıslahat projelerinin uygulanmasına imkân bırakmamıştır. </span></p>
				<p class="paragraf"><span>Eski yeniçeri kanûnlarını özetleyen </span><span class="char-style-override-13">Kavânîn-i Yeniçeriyân </span><span>onun emriyle yazılmıştır. I. Ahmed dönemi (1603–1617) gerçekten Osmanlı tarihinde geçici de olsa bazı ıslahat girişimlerine sahne olmuştur. III. Murad (1574–1595) ve III. Mehmed (1595–1603) dönemleri devlet düzeninde ve toplumda derin değişimlere sahne olmuştu. Devletin bu dönemde, Kanunî Sultan Süleyman (1520–1566) devrindeki dünya devleti durumunu kaybettiği, karada ve denizde hızla yükselen Avrupa karşısında bir Ortaçağ devleti durumuna düştüğü bir gerçektir. Öte yandan bu dönem, Osmanlı ülkesinde iyi yaşamın, lüksün, sanatın zirveye ulaştığı bir dönemdir. Saray ve yüksek sınıf, görülmemiş bir zenginlik, zînet ve lükse yönelmiştir. Viyana saray kütüphanesinde saklı 1590’lara ait iki büyük albümdeki tasvirler, Osmanlı dünyasında o zamanki yaşamı, lüks ve zîneti bütün canlılığı ile yansıtmaktadır.</span><span class="dipnot"><a class="footnote-link" href="#footnote-225-183" id="footnote-225-183-backlink">183</a></span></p>
				<p class="paragraf"><span>Kafes</span><span class="char-style-override-13"> </span><span>sultanı I. Mustafa’nın (1617–1618/1622–1623) tahta çıktığı tarihten, 1656’da Köprülü Mehmed Paşa sadâretine kadarki dönem, özellikle saray ve etrafındakilerin lükse, dolayısıyla rüşvetçilik ve devlet gelirlerini yağmaya yöneldiğini görmüştür.</span></p>
				<p class="paragraf"><span>Aynı dönemde en önemli gelişme, akçadaki aşırı değer kaybının doğurduğu kargaşadır: Bu dönemde ulûfe alan kullar, sıradan halk kitleleri, esnaf, ayaklanmalara sürüklenmiştir. Bu koşullar sonucu, Kadızâdelilerin câmi vaazlarıyla sarayın ve idarecilerin lüks yaşam tarzına karşı saldırıya başlamaları kaçınılmaz bir gelişme idi. Değişimi yakından gözlemleyen uyanık bürokratlar, </span><span class="char-style-override-13">Kitâb-i Müstetâb</span><span> yazarı, Kâtib Çelebi, Koçi Bey bunalımı ve nedenlerini risâlelerinde derinliğine yansıtmışlardır.</span></p>
				<p class="paragraf"/>
				<p class="arabaslik-sol" id="toc_marker-33-1">I. Ahmed Döneminde Islahat Girişimleri</p>
				<p class="paragraf"/>
				<p class="paragraf"><span>I. Ahmed (1603–1617) devlet adamları ıslahat gereğini anlamış ve zamanında bu yolla birtakım önemli çalışmalar başlamıştır. Devletin ana kanûnu, Fâtih ve Kanunî Süleyman dönemlerinin tümüyle Şerîat dışı </span><span class="char-style-override-13">örfî</span><span>, yani yerli âdetlerle idarî gereksinimlere dayanan </span><span class="char-style-override-13">örfî</span><span> </span><span class="char-style-override-13">kanûnnâme</span><span class="dipnot"><a class="footnote-link" href="#footnote-225-184" id="footnote-225-184-backlink">184</a></span><span class="char-style-override-13"> </span><span>idi. I. Ahmed yeni bir kanûnnâme</span><span class="char-style-override-13">, Kanûnnâme-i Cedîd </span><span>çıkarmıştır. Bu kanûnnâmede mevcut örfî</span><span class="char-style-override-13"> </span><span>kanûnlar, şerî esaslara göre fetvâlarla açıklanmıştır. Başka ifadeyle, devlet kanûnları din esaslarına göre şerîleştirilmiştir. Yeni kanûnnâmeler arasında devletin askerî gücü yeniçeri ordusunda ıslahat</span><span class="char-style-override-13"> </span><span>düşünülmüş ve yeni temel gelişmelere karşı geleneksel kanûn ve düzenin geri gelmesi için </span><span class="char-style-override-13">Kavânîn-i Yeniçeriyân </span><span>yazılmıştır.</span><span class="dipnot"><a class="footnote-link" href="#footnote-225-185" id="footnote-225-185-backlink">185</a></span><span> Eserin mukaddimesinde şu gözlem ilginçtir: “Ecdâd-i ‘izâmlarının kanûn ve kâidelerini yoklayup icra etmekle” “saltanat-i ‘adâlet-unvanlarında re’âyâ ve berâyâ (halk ve berât almış kimseler) âsûde olup tugyân iden Celâlîler” kılıçtan geçirilmiştir. Devlet ve yolsuzluklar üzerinde genel bir eser olan </span><span class="char-style-override-13">Kitâb-i Müstetâb</span><span>’ın yazarı mukaddimesinde, Fâtih zamanından beri atalarının ve kendisinin yeniçeri ocağında hizmet ettiklerini, bu sıfatla eski kanûn ve kâidelerin bir kitap halinde toplanmasını bir pîrin (“âlem-i bâtında bir pîr”) yazdığı kaydedilir. Amaç, bozulan eski düzenin geri getirilmesine yardım etmektir.</span></p>
				<p class="paragraf"><span>Tüm Osmanlı bürokratları gibi, yazarın devlet felsefesi </span><span class="char-style-override-13">Adâlet Dairesi</span><span class="dipnot"><a class="footnote-link" href="#footnote-225-186" id="footnote-225-186-backlink">186</a></span><span class="char-style-override-13"> </span><span>teorisine dayanır, </span><span class="char-style-override-13">kanûn-i kadîm</span><span>’e aykırı hareketler, bozukluk ve kargaşanın kaynağıdır. Fakat bu ıslahat lâyihacıları, zamanla kendini gösteren yenilikleri –meselâ, ateşli silâhlar kullanımının getirdiği yenilikler, devşirme sisteminin yeni koşullarda güçlüğü, akçada değer düşüşü vb– dikkate almazlar. </span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-183-backlink" id="footnote-225-183">183</a>	<span>Bu iki albümden alıntılar için bkz. M. And, </span><span class="char-style-override-13">16. Yüzyılda İstanbul: Kent, Saray, Günlük Yaşam</span><span>, İstanbul, 1993; albümler: Österreichische National Bibliothek Codex Vindobonensis 8626, Viyana Codex Vindobonensis 8615.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-184-backlink" id="footnote-225-184">184</a>	<span>Bkz. H. İnalcık, “Osmanlı Hukukuna Giriş: Örfî-Sultanî Hukuk ve Fâtih’in Kanûnları”, </span><span class="char-style-override-13">AÜ SBF Dergisi</span><span>, 13 (1958), s. 319-341.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-185-backlink" id="footnote-225-185">185</a>	<span>Türkçe sadeleştirilmiş baskısı ve tıpkıbasımı: </span><span class="char-style-override-13">Kavanin-i Yeniçeriyân</span><span>, yay. T. Toroser, İstanbul, 2011. Eser ve ıslahatlar hakkındaki ayrıntılar için bkz. s. 143.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-186-backlink" id="footnote-225-186">186</a>	<span>H. İnalcık, “The Origin and Definition of the Circle of Justice (Dâire-i Adâlet), </span><span class="char-style-override-13">Selçuklu’dan Osmanlı’ya</span><span>: </span><span class="char-style-override-13">Prof. Dr. Mikail Bayram’a Armağan</span><span>; Konya, 2009, s. 190-191.</span></p>
					</div>
				</div>
			</div>
		</div>
	</body>
</html>