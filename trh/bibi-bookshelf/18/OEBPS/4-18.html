<html xmlns="http://www.w3.org/1999/xhtml">
	<head>
		<title>4-18.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-18.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik" id="toc_marker-14">Tahta Culûs</p>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"/>
				<p class="Basic-Paragraph-2" xml:lang="en-GB"><span>Kanunî Süleyman, Mekke şerîfine tahta çıkışını bildiren nâmesinde kendisinin “inâyetü’l-rabbâniyye” ile “serîru’s-saltanat’a” (Tanrı’nın bağışlamasıyla saltanat tahtına) culûs ettiğini belirtir. Kırım hanına gönderilen culûs mektubunda: “bi-irâdatillâh ... taht-i mevrûseye erişüp ... serîr-i saltanata culûs eyleyüb.”</span><span class="dipnot"><a class="footnote-link" href="#footnote-225-64" id="footnote-225-64-backlink">64</a></span><span> Bu ifadelerde saltanat tahtının </span><span class="char-style-override-13">Tanrı’nın bağışlamasıyla</span><span> kendisine eriştiği belirtilir. Buna karşı II. Ahmed’in (1691–1695) culûs fermânı, geçmiş olayların ışığı altında ayrıntılı noktalar içerir. II. Ahmed’in tahta çıkışında ilân ettiği pâdişahlık fermânında</span><span class="dipnot"><a class="footnote-link" href="#footnote-225-65" id="footnote-225-65-backlink">65</a></span><span> belirttiği şu nokta dikkate değer: “Irsen ve istihkaken makâm-i saltanat ve taklîd-i hükümet ittifak-i ârâ ile cenâb-i sa’âdet-me’âbıma teşrîf olunup.” Bu ifadede pâdişahlığın “irsen ve istihkaken” </span><span class="char-style-override-13">atadan </span><span>irs ile geldiği ve hakkı olduğu, devleti idare etme görevini (</span><span class="char-style-override-13">taklîd-i hükümet</span><span>) üstlendiği ve bu yetkilerin söz sahipleri tarafından itirazsız kabul edildiği, ulemâ, vezirler ve saray erkânından kimsenin karşı çıkmadığı, İslâm gelenek ve kurallarına uygun olarak egemenliğinin tanındığı (</span><span class="char-style-override-13">bî’at</span><span> edildiği) belirtilmektedir.</span></p>
				<p class="Basic-Paragraph-2" xml:lang="en-GB"><span>Pâdişah hastalığını haremde geçirir, vefatında vâlide sultan ölümü gizli tutardı. Vâlide, darussaâde ağası (kızlarağası) vasıtasıyla olayı veziriâzama bildirir. Veziriâzamın yardımcıları, idare başındaki vezirler, defterdâr, nişancı, öte yandan ulemâ –peygamber soyundan seyyidlerin başı nakîbü’l-eşrâf ve şeyhülislâm– Dîvân-i Hümâyûn’a çağrılır. </span></p>
				<p class="Basic-Paragraph-2" xml:lang="en-GB"><span>III. Murad öldüğünde, Manisa sancağında bulunan Şehzâde Mehmed’e gizlice adam gönderip çağırdılar. Mehmed doğru hareme gelip vâlide sultanla buluştu. Arkasından devlet erkânı bi’at ettiler.</span><span class="dipnot"><a class="footnote-link" href="#footnote-225-66" id="footnote-225-66-backlink">66</a></span><span> III. Mehmed, eski kural gereği sancaktan gelerek tahta oturan son pâdişahtır. Halefi I. Ahmed, haremde vâlide sultan gözcülüğünde pâdişah olmuştu. Bu yöntem, vâlide sultanın devlet içinde önemini son derece artırmıştır. Vefat eden pâdişahın yerine kimin geçeceğini, </span><span class="char-style-override-13">kafes </span><span>sisteminde ilkin vâlide belirliyordu. </span></p>
				<p class="Basic-Paragraph-2" xml:lang="en-GB"><span>Harem’den gönderilen tezkirede Sultan I. Ahmed, “Babam Allâh emriyle vefât eyledi ve ben taht-i saltanata culûs eyledim” diyor; veziriâzama, “Şehri muhkem zapt eyliyesin” diye ilâve ediyordu. Veziriâzam Kasım Paşa yeni pâdişahı, ‘Arz-Odası’nda taht üzerinde oturur buldu. İlk işi culûsu şeyhülislâma bildirmek oldu, sonra devlet erkânı Bâbussaâde’de toplandı ve Sultan Ahmed orada kurulan tahta gelip oturdu.</span><span class="dipnot"><a class="footnote-link" href="#footnote-225-67" id="footnote-225-67-backlink">67</a></span></p>
				<p class="Basic-Paragraph-2" xml:lang="en-GB"><span>İlk Osmanlı döneminde saltanat verâsetinde kadîm Türk devlet geleneği yürürlükte kalmıştır. Gelenekte, ölen hükümdarın oğulları arasında tahta geçme konusunda bir kuralın olmadığı, bu işin Tanrı’ya, talihe bırakıldığı kutsal inancı vardı; bu kural sonucu önceki Türk hânedânlarında olduğu gibi kardeşler, bazen amcalar veya amca çocukları arasında taht için iç savaşlar kaçınılmaz oluyordu. Osmanlı tarihinde Fâtih’e kadar ilk dönemde (1302–1451) ülke sık sık iç savaşlara sahne olmuş; nihayet Fâtih, tahtı ele geçiren şehzâdenin kardeşlerini katletmesinin “nizâm-i âlem” adına “münsaib” ve “câiz” olduğu hükmünü kanûnnâmesine bir madde olarak koymuştur. II. Bayezid, vezirlerin desteğiyle yeniçerilerin ileri sürdükleri koşulları kabul ederek tahta oturduğunda, kardeşi Cem (Cemşâh) culûsu tanımamış, sultanlığını ilân etmiş, Bursa’da gümüş sikke bastırmış, ülke iki Osmanlı sultanının mücadelesiyle bölünme tehlikesiyle karşılaşmıştır. Kafes sistemi geldiğinde böyle bir durum söz konusu olamazdı. Pâdişah Kafes’ten çıkarılıp tahta oturtulurdu.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-64-backlink" id="footnote-225-64">64</a>	<span>Ferîdûn Bey, </span><span class="char-style-override-13">Münşeâtu’s-Selâtîn</span><span>, İstanbul, H. 1265-54 (1848-57).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-65-backlink" id="footnote-225-65">65</a>	<span>Hatt-i hümâyûn metni İ. H. Uzunçarşılı tarafından kaydedilmiştir, </span><span class="char-style-override-13">Osmanlı Devleti’nin Saray Teşkilâtı</span><span>,</span><span class="char-style-override-13"> </span><span>Ankara, 1945, s</span><span class="char-style-override-13">. </span><span>49, dipnot; bu belge bir hatt-i hümâyûndur, yani doğrudan doğruya pâdişahın kendi eliyle yazdığı bir fermândır.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-66-backlink" id="footnote-225-66">66</a>	<span class="char-style-override-13">Nâimâ</span><span>, I, s. 106-108.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-67-backlink" id="footnote-225-67">67</a>	<span class="char-style-override-13">Nâimâ,</span><span> I, s. 375, Reîsülküttâb Hasan Beyzâde’yi izler. </span></p>
					</div>
				</div>
			</div>
		</div>
	</body>
</html>