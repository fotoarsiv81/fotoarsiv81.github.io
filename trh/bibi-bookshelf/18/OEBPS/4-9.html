<html xmlns="http://www.w3.org/1999/xhtml">
	<head>
		<title>4-9.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-9.html" xml:lang="en-GB">
			<div class="Basic-Text-Frame-3">
				<p class="split" xml:lang="tr-TR"/>
				<p class="anabaslik" id="toc_marker-8" xml:lang="tr-TR">Uzun Savaş ve Asker Ayaklanmaları (1595-1606)</p>
				<p class="Basic-Paragraph-2"/>
				<p class="Basic-Paragraph-2"/>
				<p class="Basic-Paragraph-2"/>
				<p class="Basic-Paragraph-2"/>
				<p class="Basic-Paragraph-2"/>
				<p class="Basic-Paragraph-2"/>
				<p class="Basic-Paragraph-2"/>
				<p class="Basic-Paragraph-2"/>
				<p class="Basic-Paragraph-2"><span>1595 Nisanı’nda sipahi ve silâhdârlar, ulûfelerinin merkez hazinesinden “sağ akça” ile ödenmesi isteğiyle Dîvân’da Veziriâzam Ferhad Paşa üzerine yürüdüler, başının kesilmesini istediler. Sipahileri Ferhad’ın rakibi Sinan Paşa’nın kışkırttığı söyleniyordu.</span><span class="dipnot"><a class="footnote-link" href="#footnote-225-17" id="footnote-225-17-backlink">17</a></span><span> Ferhad’ı ve Dîvân vezirlerini katletmekle tehdit ettiler. Pâdişah, kadıaskerleri gönderip isyancıları yatıştırmayı denedi. Ferhad direndi ve geri adım atılırsa isyanın büyüyeceğini, devlet otoritesinin korunması gerektiğini ileri sürdü ve sipahilere karşı yeniçerilerin ve bostancıların harekete geçirilmesini sultana arz etti. Pâdişah öneriyi onayladı, vezirler askeri yatıştırma için gönderildi. Asker onları taşlayarak karşıladı. Yeniçeri ve bostancılar harekete geçirildi, sipahileri dağıttılar. Sinan Paşa ve Cigala-zâde bu ayaklanmadan sorumlu tutuldular, Sinan Malkara’ya sürgün gönderildi. Sipahi ayaklanmasında hizmeti görülen yeniçerilere yüz bin gümüş guruş bağış dağıtıldı. </span></p>
				<p class="Basic-Paragraph-2"><span>Bu olayların ardından Ferhad Paşa isyan halindeki Eflak voyvodası Mihal’e karşı sefere çıktı.</span><span class="dipnot"><a class="footnote-link" href="#footnote-225-18" id="footnote-225-18-backlink">18</a></span><span> Asker ocaklarını ayaklandırmaktan çekinmeyen Ferhad ve Sinan Paşaların iktidar mücadelesi bu döneme damgasını vurmuştur. İktidar için bu çekişme –sipahi ve yeniçerilerin karşılıklı ayaklanmaları– bir kargaşa dönemi açtığı için önemlidir.</span><span class="dipnot"><a class="footnote-link" href="#footnote-225-19" id="footnote-225-19-backlink">19</a></span><span> Yeniçeriler ile sipahiler arasındaki kavgayı durdurmak için savaş meydanına sürme düşüncesi, Avusturya’ya karşı 1593’te </span><span class="char-style-override-13">Uzun Savaş</span><span>’ın açılmasında önemli bir faktör sayılmaktadır.</span><span class="Sonnot-Ba-vurusu"> </span><span class="dipnot"><a class="footnote-link" href="#footnote-225-20" id="footnote-225-20-backlink">20</a></span></p>
				<p class="ARA-BASLIK para-style-override-15" xml:lang="tr-TR"/>
				<p class="arabaslik-sol" id="toc_marker-8-1" xml:lang="tr-TR">Avusturya Savaşları Sırasında Orduda Yapısal Değişme</p>
				<p class="Basic-Paragraph-2"/>
				<p class="Basic-Paragraph-2"><span>Vezirler, aralarındaki rekabet için kapıkullarını kullanmaktan çekinmezlerdi. Yukarıda da bahsedildiği gibi, Sinan Paşa veziriâzam olunca, rakibi Ferhad Paşa’yı ortadan kaldırmak için yeniçerileri kışkırtmış, Ferhad’ın eşyasını yağma ettirmişti; Ferhad, Vâlide Safiye Sultan’ın himayesi sayesinde bir süre başını kurtardı ise de, sonunda idam olunmuştu (1595). Daha bu dönemde, veziriâzam seçiminde, Harem ve yeniçeri ocağıyla ilişkiler önemli rol oynuyordu. Sinan hoşlanmadığı yeniçeri ağalarını düşürmek için pâdişaha arz yazmaktan çekinmezdi (bkz. Ekler, Koca Sinan Paşa ve Telhîsleri). Sinan “İstanbul’un hıfz u hirâseti tâ evvelden yeniçeri ağalarına mahsûsdur” diyordu. Gerçekten, İstanbul’da polis hizmetini </span><span class="char-style-override-13">kollukcu</span><span> yeniçeriler görmekteydi. Sadrazamın yeniçeri ocağında casusları vardı (Telhîs, 29b). Beş kere sadârette bulunan Koca Sinan çok yaşamadı (ölümü 3 Nisan 1596);</span><span class="dipnot"><a class="footnote-link" href="#footnote-225-21" id="footnote-225-21-backlink">21</a></span><span> büyük serveti arasında yalnız nakit 600.000 altın bıraktı. Yedi buçuk yıl iktidarı döneminde Arnavut devşirmesi Koca Sinan Paşa’nın (1520?–1594) pâdişaha gönderdiği telhîsler (raporlar) bir Osmanlı devlet adamının hayatı, devlet işlerine dair düşünce ve önlemleri ve sultanla ilişkileri bakımından birinci elden belgelerdir. Sultan, yeniçeri ağası, kadıaskerler ve veziriâzamı ‘</span><span class="char-style-override-13">Arz-Odası</span><span>’na kabul edip arz edilen işler ve atamalar üzerinde kararını bildirirdi. Ayrıca, veziriâzam zaman zaman telhîsler gönderip ortaya çıkan sorunlar hakkında bilgi sunar ve sultanın telhîs üzerinde el yazısıyla fermânını bekler. Bu suretle, her önemli iş pâdişahın bilgisi dahilinde karara bağlanmış olurdu.</span></p>
				<p class="Basic-Paragraph-2"><span>Sinan Paşa, pâdişahın İstanbul’daki “meyhâne ve bozahâne ve kahvehânelerin” kapatılmasını emretmesi üzerine yazdığı bir telhîsinde (no. 33) Balıkpazarı’nda eskiden beri mevcut meyhânelerin “şimdilik” kapatılmamasını önerir; “kahvehâneler kapatılsın amma halka bir eğlence yeri lâzımdır” diye çekimserliğini belirtir; vergilerin kaybolacağını da sultana hatırlatır. Hazine’ye bu kaynaktan bin </span><span class="char-style-override-13">yük </span><span>(bir yük 100 bin akça) gelir sağlandığını ilâve eder. Aksini söyleyenlere aldırılmamasını sultandan ister.</span></p>
				<p class="Basic-Paragraph-2"><span>Rüşvet almadığını şu sözlerle inandırmaya çalışır: “Bir akça </span><span class="char-style-override-13">beytu’l-mâl </span><span>[hazineye ait para] yedigüm bulsunlar, bir akçanız gitdügi yeri duyup müsâmaha idersem, dünyada ve âhiretde yüzüm kara olsun.” Rakibi Ferhad Paşa’nın bin </span><span class="char-style-override-13">yük </span><span>akça yediğini yazar, “Pâdişahım </span><span class="char-style-override-13">teftiş </span><span>buyurun” diye ısrar eder. Sinan, Ferhad’ı Harem ve darussaâde ağasıyla işbirliği yapmakla suçlar. Kendisi de sultana yaranmaya çalışır (Telhîs, 37, 45, 52, 54). Veziriâzam iktidarda kalmak için Harem (Vâlide Safiye Sultan) ve şeyhülislâmı kendi tarafında görmek ister (Telhîs, 46). Rakipleri, pâdişaha </span><span class="char-style-override-13">tezkire </span><span>(gizli mektup) sunar, </span><span class="char-style-override-13">hatt-i hümâyûn </span><span>elde etmeye çalışırlar. Bir telhîsten (no. 55), şunu da öğreniyoruz ki, dîvân kâtipleri sahte berâtlar ve emirler düzüp satıyorlarmış. Sinan, bu gibilerin ellerinin kesilmesini veya Cezayir’e sürgün edilmesini pâdişaha arz eder.</span></p>
				<p class="Basic-Paragraph-2"><span>Avusturya cephesinde serdâr olan Mehmed Paşa’nın son derece önemli bir arzından (Telhîs, 81) şunu öğreniyoruz: Paşa düşmanın Budin’e saldırmak üzere kış mevsiminden beri büyük hazırlık içinde bulunduğunu haber veriyor ve ilâve ediyor: “Mel’ûnların askerleri ekser piyâde ve tüfenk-endâz olup [Osmanlı] piyâdesi az olduğundan” savaşta ve kale kuşatmasında “azîm ıstırâb çekilür”. Gönderilen 200.000 flori mevâcib yetmedi, “yarar tüfenk-endâz yeniçeri, ağaları kulları ile mu’accelen irsâl oluna”.</span><span class="dipnot"><a class="footnote-link" href="#footnote-225-22" id="footnote-225-22-backlink">22</a></span></p>
				<p class="Basic-Paragraph-2"><span>Sultan Mehmed’in hatt-i hümâyûnu: “Ma’lûm oldu” şeklindedir. Bu rapor, Osmanlı ordusundaki yapısal değişikliğin kaynağını göstermektedir. Avusturya ordusundaki tüfekli piyâdeye karşı Osmanlı serdârı, tüfekli yeniçerinin artırılması nedenini açıklamaktadır.</span></p>
				<p class="Basic-Paragraph-2"><span>Yemen paşasının durumu hakkında arzı</span><span class="char-style-override-13"> </span><span>(Telhîs, 82) pâdişaha hitap etmekle beraber veziriâzam tarafından Vâlide Sultan’a sunulmuştur. Bu tarihlerde Şah Abbas doğuda saldırılarını başarıyla sürdürmektedir (Tebriz’i 1603’te alır). İstanbul iki düşman arasında kalmak istemez. Avusturya ile barış önemlidir. Bu sırada </span><span>sipahiler ayaklanmıştır (1603 kışı), Anadolu’da Kara-Yazıcı isyanı sürmekte (Erdel’de Osmanlı askerî harekâtı için Telhîs 78-79, krş. Naîmâ, I, 299). Belge, Sultan III. Mehmed zamanında Vâlide Safiye Sultan’ın devlet işleri üzerinde müdahalelerini göstermektedir (Yemen’de durum ve Mehmed Paşa serdârlığı için Naîmâ, I, 308, 324).</span></p>
				<p class="Basic-Paragraph-2"><span>Erdel’den İstanbul’daki İngiltere elçisine gelen mektubu elçi, veziriâzama göndermiştir (Telhîs, 80). Mektup, Avusturya ile barış koşullarını içeren bir mektuptur. Erdel prensi, Avusturya’nın koşullarını bildirerek, iki taraf arasında barış için aracı olmaktadır.</span></p>
				<p class="Basic-Paragraph-2"><span>Erdel, Osmanlı–Avusturya savaşından zarar görmektedir. İmparator Rodolph ile temas kurulmuş ve barış koşulları öğrenilmiştir (Mehmed Paşa’nın Macaristan serdârlığı ve Avusturya ile savaş durumu hakkında 46, 49, 51, 52, 57, 62, 67, 68 no’lu telhîsler ayrıntılı bilgi vermektedir).</span></p>
				<p class="Basic-Paragraph-2"><span>44. </span><span class="char-style-override-13">telhîs </span><span>bu dönemde timar rejimindeki yolsuzlukları yansıtır. Timar ve zeâmetler fiilen savaşlarda yararlıkla bulunmuş askerden alınmaktadır, “Sancakları dibinde ceng eder, hidmete yarar kimse” kalmamıştır. “İstihkakı olmuyan kimseler” timar ve zeâmetleri ele geçirmişlerdir: “Bu kadar yıllardan beri seferlerde hizmet eden askerin ellerinden dirliklerini çeküp almağla” askere nefret gelmiştir. Veziriâzam, bunun düzeltilmesi ve karşılığında, savaş bitince bu sorunun önemle ele alınması kaçınılmaz bir gerektir, der. Bu konu üzerinde sonraları lâyihacılar da önemle duracaklardır.</span></p>
				<p class="Basic-Paragraph-2"><span>Sultanın bu telhîse hatt-i hümâyûnu şöyledir: “Timar ve zeâmet defterleri bana gönderilsin, buradan verilecek karara göre düzeltme işine girilsin.”</span></p>
				<p class="Basic-Paragraph-2"><span>Telhîslerdeki bu uyarı, Osmanlı timar sisteminde daha 1603 tarihine doğru ortaya çıkan önemli yapısal bir soruna parmak basmaktadır. Arşiv belgeleri bu tarihe doğru, zeâmetlerin harem mensuplarına </span><span class="char-style-override-13">paşmaklık </span><span>adı altında tevcih edildiğini ortaya koymaktadır. Timarlı sipahilerin savaş alanında askerî hizmette yararlığını büyük ölçüde kaybetmesi (Telhîs, 81) bu gelişmenin bir nedeni olabilir. Fakat o zamana kadar “seferlerde hizmet eden” askerin elinden gelir kaynağı alınırsa, “onlar nasıl geçinür” deniyor; sorun daha sonraları daha da ağırlaşmış ve lâyiha sunan bürokratlar (bkz. Ayni Ali lâyihası ve Koçi Bey telhîsleri) tarafından “fitne ve fesâdın” başlıca kaynağı olarak kabul edilmiştir.</span><span class="dipnot"><a class="footnote-link" href="#footnote-225-23" id="footnote-225-23-backlink">23</a></span><span class="Sonnot-Ba-vurusu"> </span><span>Bu kötü gelişmenin daha III. Mehmed zamanında “azîm fesâd” haline geldiğini veziriâzam ifade etmiştir. Telhîsleri (no. 24-26, 28, 33, 35-37, 41, 42) mâlî bunalımın daha bu dönemde önemli bir problem olarak ortaya çıkmış bulunduğunu göstermektedir.</span></p>
				<div class="footnotes">
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-17-backlink" id="footnote-225-17">17</a>	<span class="char-style-override-13">Nâimâ</span><span>, I, s. 120-122.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-18-backlink" id="footnote-225-18">18</a>	<span>1593’te Veziriâzam Sinan Paşa sefere çıktığında Ferhad Paşa pâyitahtta kaymakam atanmıştı. Papa ve Avusturya ile ittifak ederek Osmanlı Devleti’ni uğraştıran Eflak voyvodası Mihal’in durumu üzerine bkz. N. Jorga, </span><span class="char-style-override-13">OİT</span><span>,</span><span class="char-style-override-13"> </span><span>III, dizin: Mihail.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-19-backlink" id="footnote-225-19">19</a>	<span class="char-style-override-13">Nâimâ</span><span>, I, s. 120-123; Jorga, </span><span class="char-style-override-13">OİT</span><span>,</span><span class="char-style-override-13"> </span><span>III, s. 151-152; H. Sahillioğlu (yay.), </span><span class="char-style-override-13">Koca Sinan Paşa’nın Telhîsleri</span><span>, İstanbul, 2004.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-20-backlink" id="footnote-225-20">20</a>	<span>Hammer, </span><span class="char-style-override-13">DOT</span><span>, VII, s. 169.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-21-backlink" id="footnote-225-21">21</a>	<span>H. Sahillioğlu</span><span class="char-style-override-13"> </span><span>(yay.), </span><span class="char-style-override-13">Koca Sinan Paşa’nın Telhîsleri</span><span>,</span><span class="char-style-override-13"> </span><span>İstanbul, 2004. Sarayda çaşnigîrlikten sancakbeyi olarak çıkmış, ilk kez 1565’te Trablusşam sancakbeyi, 1567’de Mısır valisi olan Koca Sinan ve arkasında yürüyen dört vezir ile bir portresi için bkz. H. İnalcık, </span><span class="char-style-override-13">Osmanlı İmparatorluğu’nda Klâsik Çağ</span><span>, s. 123.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-22-backlink" id="footnote-225-22">22</a>	<span>Bu telhîs (no. 81) ve başkalarından anlıyoruz ki bu dönemden itibaren tüfekli askere ihtiyaç hayatî bir önem kazanmıştır. Bkz. üçüncü ciltte, Ekler: H. İnalcık, “Military and Fiscal Transformation” ve aynı ciltte “Askerî ve Mâlî Dönüşüm” bölümü.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-23-backlink" id="footnote-225-23">23</a>	<span>Bkz. </span><span class="char-style-override-13">Kitâb-ı Müstetâb, </span><span>Y. Yücel (yay.), Ankara, 1988,</span><span class="char-style-override-13"> </span><span>dizin: timar, zeâmet;</span><span class="char-style-override-13"> Koçi Bey Risâlesi</span><span>,</span><span class="char-style-override-13"> </span><span>A. K. Aksüt (yay.), İstanbul, 1939, s. 24, 26, 52, 55, 57.</span></p>
					</div>
				</div>
			</div>
		</div>
	</body>
</html>