<html xmlns="http://www.w3.org/1999/xhtml">
	<head>
		<title>4-29.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-29.html" xml:lang="en-GB">
			<div class="Basic-Text-Frame-3">
				<p class="split" xml:lang="tr-TR"/>
				<p class="Basic-Paragraph-2"/>
				<p class="Basic-Paragraph-2"/>
				<p class="Basic-Paragraph-2"/>
				<p class="Basic-Paragraph-2"/>
				<p class="anabaslik" id="toc_marker-23" xml:lang="tr-TR">Vâlide Sultanlar</p>
				<p class="Basic-Paragraph-2"/>
				<p class="Basic-Paragraph-2"/>
				<p class="Basic-Paragraph-2"/>
				<p class="Basic-Paragraph-2"/>
				<p class="Basic-Paragraph-2"/>
				<p class="Basic-Paragraph-2"/>
				<p class="Basic-Paragraph-2"/>
				<p class="Basic-Paragraph-2"/>
				<p class="Basic-Paragraph-2"><span>Eski Türk devletlerinde olduğu gibi Osmanlılarda da, ilk dönemde vâlidenin unvanı </span><span class="char-style-override-13">hatun</span><span> idi. XVI. yüzyılda </span><span class="char-style-override-13">kadın</span><span> (</span><span class="char-style-override-13">hatun</span><span>un bozulmuş şekli) veya </span><span class="char-style-override-13">kadın efendi</span><span>,</span><span class="char-style-override-13"> </span><span>nihayet </span><span class="char-style-override-13">vâlide sultan</span><span> unvanı yerleşti (ilk kez Nûrbânû için kullanılmıştır). I. İbrahim (1640–1648), tüm </span><span class="char-style-override-13">hâseki</span><span>lerine (odasına aldığı câriyeler) </span><span class="char-style-override-13">sultan </span><span>unvanı vermiştir. </span></p>
				<p class="Basic-Paragraph-2"><span>Yeni tahta çıkan pâdişah, annesini Eski Saray’dan büyük bir alay ile Yeni Saray’a alırdı.</span><span class="dipnot"><a class="footnote-link" href="#footnote-225-134" id="footnote-225-134-backlink">134</a></span><span> Vâlide sultanın </span><span class="char-style-override-13">yemek sofası, misafir odası, yatak odası, hamamı, kileri</span><span> ve </span><span class="char-style-override-13">matbahı</span><span> içine alan geniş bir dairesi vardı. Vâlidenin ziyafet-musiki heyeti, köçeklerle bir eğlence meclisinde tahta oturmuş tasviri bize kadar gelmiştir.</span><span class="dipnot"><a class="footnote-link" href="#footnote-225-135" id="footnote-225-135-backlink">135</a></span><span> Vâlideye kalabalık bir câriyeler grubu hizmet görürdü.</span></p>
				<p class="Basic-Paragraph-2"><span>Orhan’ın eşi I. Murad’ın annesi Yarhisar tekfurunun kızı Nilüfer Hatun, İbn Battuta İznik’e geldiğinde devleti temsil görevini üstlenmiştir. I. Murad annesi Nilüfer için İznik’te muhteşem bir imâret yapmıştır. Eskiden beri vâlidelerin devlet siyâsetine karışması kaçınılmazdı. II. Murad’ın eşi Sırp despotunun kızı Mara Sultan’a Fâtih saygı gösterirdi, ona Rumeli’de zengin hâslarla bir mâlikâne bağışlamış ve Sırp kneziyle diplomatik ilişkilerde aracı olarak kullanmıştı.</span><span class="dipnot"><a class="footnote-link" href="#footnote-225-136" id="footnote-225-136-backlink">136</a></span><span class="Sonnot-Ba-vurusu"> </span><span>Kanunî Süleyman, annesi Hafsa Hatun’a büyük saygı gösterir ve bazı siyasî kararlarda fikrini alırdı.</span><span class="char-style-override-15"> </span><span class="dipnot"><a class="footnote-link" href="#footnote-225-137" id="footnote-225-137-backlink">137</a></span></p>
				<p class="resim para-style-override-21" xml:lang="tr-TR"><img alt="6.png" class="image" height="213" src="images/6_fmt.jpeg" width="261"/></p>
				<p class="Basic-Paragraph-2"><span>Fâtih’e kadar Osmanlı sultanları Anadolu bey hânedânları veya ünlü Osmanlı bey ailelerinden nikâhla eş alırlar ve kızlarını bu beylerle evlendirirlerdi. Bu evlenmelerde çoğu kez siyasî amaç güdülür, parlak düğünlerde birtakım siyasî anlaşmalar gerçekleşirdi. II. Murad, siyasî amaçla oğlu Mehmed’i, 1451’de Dulgadır (Zülkadriye) hânedânından Sitti Hatun’la böyle muhteşem bir düğünle evlendirdi. Fâtih, sultan olunca birtakım antlaşmaları içeren bu gibi nikâhlı evlenmelere son verdi, haremdeki câriyelerle yetindi.</span></p>
				<p class="Basic-Paragraph-2"><span>Harem-i Hümâyûn’daki kadınlar bölümü, Osmanlı </span><span class="char-style-override-13">kul sistemi</span><span>’nin</span><span class="dipnot"><a class="footnote-link" href="#footnote-225-138" id="footnote-225-138-backlink">138</a></span><span> başka bir uygulanış şeklidir. Haremde tutsaklıktan gelen câriyelerin terbiye ve yetişmesi yoluyla sultan ve paşaların eşleri yetiştirilmektedir. İdarecilerin yerli ailelerden kız alması yasaktı. Amaç, pâdişahın mutlak otoritesini koruyan patrimonyal sistemi desteklemektir. Kul sistemine bağlı devlet idarecileri, kullar herhangi bir dış otoriteye bağımlı olmamalı, saray dışında herhangi sosyal veya siyasî bir aile veya örgütle ilişkisi bulunmamalıdır. Özetle, harem kadınlarının, câriyelerden seçilmesi Osmanlı patrimonyal sisteminin bir sonucudur.</span></p>
				<p class="Basic-Paragraph-2"><span>Pâdişah sarayında iç-oğlanları bâbussaâde ağası (kapıağası) idaresinde Enderun örgütü içinde yer alır. Darussaâde ağasına bağlı câriyeleri haremin </span><span class="char-style-override-13">kızlar</span><span> bölümünde buluyoruz. Enderun Fâtih’in mutlak imparatorluk düzenlemesinde son şeklini kazanmıştır.</span></p>
				<p class="Basic-Paragraph-2"><span>Haremde vâlide sultanlar yanında akıl hocası nüfuzlu kadınların rolü unutulmamalıdır. III. Murad ve III. Mehmed dönemlerinde nüfuz kazanmış, hatta III. Murad’ın çoğu kez düşüncesini sorduğu Râziye Hatun bunlardan biridir.</span></p>
				<p class="Basic-Paragraph-2"><span>Bu dönemde yalnız eyâlet-beylerbeyileri değil, bazı sadrazamlar da harem kadınlarının himayesi altındaydı. Hadım Hasan ve Süleyman Paşaların Vâlide Sultan Safiye sayesinde veziriâzamlığa geldiği işaret olunmuştur.</span></p>
				<p class="Basic-Paragraph-2"><span>Saraya alınan </span><span class="char-style-override-13">câriyeler</span><span>, esir kızlar ya esir pazarından seçilir ya da büyüklerce armağan edilirdi. Her millet ve dinden bu esir kızlar, </span><span class="char-style-override-13">câriyeler</span><span> hareme getirilir, belli bir terbiye sistemiyle yetiştirilir, İslâm dini ve Türk âdetlerine göre terbiye döneminden geçerek yeteneğine göre harem hiyerarşisinde yer alırdı. Haremde </span><span class="char-style-override-13">hâseki</span><span> oluncaya, yani sultana eşlik edinceye kadar tüm ayrıntılarıyla tespit edilmiş olan bir terbiye sistemi vardı. Harem halkı iki gruptan oluşurdu: Doğrudan vâlide sultan emrindeki kızlar yanında, doğrudan darussaâde ağasına bağlı olan erkek hadımlar. Darussaâde ağası genelde Eski Saray</span><span class="char-style-override-13"> </span><span>ağalığından seçilirdi.</span></p>
				<p class="Basic-Paragraph-2"><span>XVII. yüzyılda Harem önemli mevkilere kendi adamlarını tayin ettiriyordu. Veziriâzam Hüsrev, Abaza’ya karşı yararlık gösteren yeniçeri ağası Halil Ağa’ya Mısır valiliğini vermek istedi. Fakat bu önemli paşalık, saraydan darussaâde ağasının yakını Mehmed Paşa’ya verildi. Yeniçeri ağası Halil, Abaza’dan alınan Erzurum eyâletine getirildi.</span></p>
				<p class="Basic-Paragraph-2"><span>Ocak ağaları ağanın ocaktan olmasını istemediler; Kösem, yeniçeri ağalığına Harem’den silâhdâr Hüsrev Ağa’nın getirilmesine karar verdi.</span><span class="dipnot"><a class="footnote-link" href="#footnote-225-139" id="footnote-225-139-backlink">139</a></span></p>
				<p class="ARA-BASLIK para-style-override-15" xml:lang="tr-TR"/>
				<p class="arabaslik-sol" id="toc_marker-23-1" xml:lang="tr-TR">Darussaâde Ağasına Bağlı Hadımlar</p>
				<p class="Basic-Paragraph-2"/>
				<p class="Basic-Paragraph-2"><span>XVII. yüzyılda darussaâde ağasının görevleri şöyle tespit olunmuştur:</span></p>
				<p class="Basic-Paragraph-2"><span>Haremin korunması, hadımları disiplin altında tutmak, haremin idarî işleri, özellikle terfî ve cezalar için pâdişaha arz (rapor ve dilekçe) sunmak, pâdişah kızlarının düğünlerini örgütleme ve haremi temsil etmek, pâdişahın dinî görevlerini (başlıca Sürre Alayı) örgütlemek,</span><span class="dipnot"><a class="footnote-link" href="#footnote-225-140" id="footnote-225-140-backlink">140</a></span><span> vâlide sultanla veziriâzam arasında ilişki sağlamak.</span></p>
				<p class="Basic-Paragraph-2"><span>Vâlide sultan, doğrudan kendi emrindeki </span><span class="char-style-override-13">vâlide sultan başağası </span><span>aracılığıyla harem idaresini kontrol altında bulundurur, darussaâde ağalığına çok kez bu hizmette bulunanlar gelir. XVII. yüzyılda kafes yöntemi yerleşmesiyle, haremin siyasî önemi, dolayısıyla kızlarağasının nüfuzu son kertede artmış bulunmaktadır (II. Osman’ın katline neden olan darussaâde ağası Süleyman Ağa örneği), bu nedenle azledilen darussaâde ağaları İstanbul’dan uzak yerlere, Limni, Kıbrıs gibi adalara veya Mısır’a sürgün gönderilirdi. Kızlarağası Celâlî İbrahim Ağa, Sultan İbrahim’in delice hareketlerini önlemeye çalıştı ve onun katlinde rol oynadı: Keza, büyük vâlide Kösem’in iktidarına karşı küçük vâlide Turhan Sultan’ın kızlarağası Süleyman, Kösem’in katlinden sorumlu idi.</span></p>
				<p class="Basic-Paragraph-2"><span>Hizmetlere gelince, Osmanlı toplumunda temel bir sanat öğretim düzeni, çırak–kalfa–usta düzeni vardır. Sanatlarda olduğu gibi, saray nizâmında da câriye–kalfa–usta yetişme düzeni uygulanmıştır. Haremde </span><span class="char-style-override-13">ustalar,</span><span> </span><span class="char-style-override-13">kalfalar </span><span>ve </span><span class="char-style-override-13">câriyeler </span><span>(kızlar) pâdişaha ait her çeşit özel hizmeti en iyi şekilde başarmak için bu çerçevede eğitilmiş ve organize edilmiştir. Pâdişahın özel hayatı, Türk-İslâm toplumunda beylerin yaşamındaki hayat stilini, en görkemli şekilde temsil edecek biçimde örgütlenmiştir. Pâdişahın dış dünya ile ilişkileri Bâbussaâde’de başlar. </span></p>
				<p class="Basic-Paragraph-2"><span>Ustalar, pâdişahın haremde hizmetlerini düzenler. Hazinedâr usta dairesindeki ustalar, vâlide sultan dairesinin üst katında doğrudan pâdişah emrinde yer alır; onlar en nüfuzlu harem hizmetlileridir. Haremdeki tüm hazinelerin anahtarları ondadır. Mâlî işlere bakan </span><span class="char-style-override-13">hazinedâr usta</span><span>, </span><span class="char-style-override-13">ikbâl </span><span>ve </span><span class="char-style-override-13">gözde </span><span>câriyelerin</span><span class="char-style-override-13"> </span><span>yetiştirilmesi görevini yerine getirir. </span><span class="char-style-override-13">Göçler</span><span>de, pâdişah başka bir mahalle gittiğinde ve törenlerde, ustalar beraber gider. Sultan değiştikçe tüm hazinedârlar değişir. Pâdişahın özel hizmetlerini gören diğer ustaları şunlardır:</span></p>
				<p class="Basic-Paragraph-2"/>
				<p class="Basic-Paragraph-2"><span>1. </span><span class="char-style-override-13">Çaşnigîr usta ve kalfaları: </span><span>Pâdişahın yemek ve sofra hizmetindedir.</span></p>
				<p class="Basic-Paragraph-2"><span>2. </span><span class="char-style-override-13">Çamaşır usta ve kalfaları: </span><span>Pâdişahın çamaşırlarını yıkar, muhafaza ederler. Yeri </span><span class="char-style-override-13">şimşirlik’</span><span>tedir.</span></p>
				<p class="Basic-Paragraph-2"><span>3. </span><span class="char-style-override-13">İbrikdâr usta: </span><span>Pâdişahın el ve yüzünü yıkarken ibrik tutar. Pâdişahın öteki hizmetlerini gören ustalar, </span><span class="char-style-override-13">kahveci usta, kilerci usta, kutucu usta</span><span>dır</span><span class="char-style-override-13">. </span></p>
				<p class="Basic-Paragraph-2"><span>4. </span><span class="char-style-override-13">Kâtibe usta</span><span>,</span><span class="char-style-override-13"> </span><span>kadınların başı olup haremde dolaşır, disiplini sağlarlar. Kadın sultanların yanında pâdişahla mektuplaşmada onların yardımcı olduklarına kuşku yoktur. Hurrem’in Süleyman’a mektuplarında herhalde </span><span class="char-style-override-13">kâtibe usta </span><span>yardımcı idi.</span></p>
				<p class="Basic-Paragraph-2"><span>5. </span><span class="char-style-override-13">Hastalar ustası </span><span>ve </span><span class="char-style-override-13">kethüdası</span><span>, harem halkının sağlık işleriyle ilgilenir, hastabakıcılar örgütünün başıdır.</span></p>
				<p class="Basic-Paragraph-2"/>
				<p class="Basic-Paragraph-2"><span>Haremde bir de </span><span class="char-style-override-13">büyücü kadın</span><span>ın adı geçmektedir. Ustalardan sayılan </span><span class="char-style-override-13">kethüda kadın</span><span>ın</span><span class="char-style-override-13"> </span><span>kalfaların hizmetlerini kontrol eden deneyimli bir usta olduğu anlaşılıyor. Kethüdaların vâlide sultanların en yakın yardımcısı olduğu görülüyor. Düğünler, doğumlar, bayramlarda, özetle haremde her çeşit töreni düzenlemekte, pâdişah ve akrabasıyla ilişkilerde teşrîfat kurallarını öğreten yaşlı deneyimli kadın kethüda kadındır. </span><span class="char-style-override-13">Hünkâr Dairesi</span><span>’nde eşyaların mührü ondadır. XVII. yüzyılda Harem devlet işlerinde söz sahibi olduğunda, pâdişahın sütannesi Melkî Hatun gibi, büyük nüfuz sahibi oldukları görülmüştür.</span></p>
				<p class="Basic-Paragraph-2"><span>Ustalara üç ayda bir verilen </span><span class="char-style-override-13">mevâcib </span><span>(maaşlar), rütbesine göre değişir. Hazinedâr usta</span><span class="char-style-override-13"> </span><span>3000 akça alırken, aşağıdakiler 500, 300 akça almaktadırlar.</span></p>
				<p class="Basic-Paragraph-2"><span>Haremde doğumlarla ve şehzâdelerin bakımı ile ilgili câriyelerden </span><span class="char-style-override-13">dâye hatun</span><span>,</span><span class="char-style-override-13"> </span><span>önemli hizmet sahiplerindendir. Pâdişahın </span><span class="char-style-override-13">sütannesi </span><span>olan bazı dâyeler, Osmanlı tarihinde önemli rol oynamıştır. Arşivde Fâtih’in dâyesine ait bir mücevherat defteri, zengin mücevherat içermektedir. Bazı dâyelerin kendi servetleriyle câmi gibi büyük dinî yapılar meydana koyduğu bilinmektedir. Dâye hatun yanında hizmet gören </span><span class="char-style-override-13">kalfalar </span><span>ve </span><span class="char-style-override-13">dadılar</span><span> hayli kalabalık bir grup oluşturmakta idi.</span></p>
				<p class="Basic-Paragraph-2"><span>Vâlide sultanlar arasında oğulları pâdişaha dayanarak devlet işlerine karışan vâlideler arasında, III. Murad’ın vâlidesi Nûrbânû’yu, III. Mehmed’in vâlidesi Safiye Sultan’ı anabiliriz. Egri seferinde (1596), vâlide sultan pâdişahın vekîli gibi hareket ediyor, sadâret kaymakamı devlet işlerinde ona danışıyordu.</span><span class="dipnot"><a class="footnote-link" href="#footnote-225-141" id="footnote-225-141-backlink">141</a></span><span> Daha sonra Kösem Sultan, IV. Murad’ın küçüklüğünde (1623–1632) doğrudan doğruya veziriâzamın arzlarına oğlu adına (</span><span class="char-style-override-13">Arslanım</span><span> diye) emirler veriyordu (bkz. Ekler, Kösem’e ait belgeler). Haremde vâlide sultanlar yanında akıl hocası nüfuzlu kadınların rolü unutulmamalıdır.</span></p>
				<p class="arabaslik-sol" id="toc_marker-23-2" xml:lang="tr-TR">Darussaâde Ağası Devlet İşlerinde</p>
				<p class="Basic-Paragraph-2"/>
				<p class="Basic-Paragraph-2"><span>Darussaâde ağası (kızlarağası), Enderun’da önceleri bâbussaâde ağasına (kapıağası) bağlı iken, XVII. yüzyılda, vâlide sultanların ve Harem’in artan nüfuzu sonucu olarak Enderun’un bağımsız başı olmuştur (1582).</span></p>
				<p class="Basic-Paragraph-2"><span>II. Osman’ın akıl hocası darussaâde ağası Süleyman Ağa’nın, isyanın başlıca nedeni olduğunu çağdaş kaynaklar kaydeder.</span></p>
				<p class="Basic-Paragraph-2"><span>XVII. yüzyıl sonlarında ağanın rütbesi, veziriâzam ve şeyhülislâmdan sonra gelirdi. Hadım ağalarından en kıdemlisi Eski Saray</span><span class="char-style-override-13"> </span><span>ağalığına, oradan Yeni Saray’da Harem-i Hümâyûn darussaâde ağalığına atanırdı. Darussaâde ağasının emrinde para işlerine bakan </span><span class="char-style-override-13">hazinedâr-ağa</span><span>,</span><span class="char-style-override-13"> </span><span>pâdişah haremde iken yanında bulunurdu. Önde gelen öteki kara ağalar, Kafes’teki </span><span class="char-style-override-13">şehzâdeler ağası, kiler ağası</span><span>,</span><span class="char-style-override-13"> </span><span>câriyelerin bir arada bulunduğu </span><span class="char-style-override-13">Büyük Oda </span><span>ve </span><span class="char-style-override-13">Küçük Oda </span><span>ağalarıdır.</span></p>
				<p class="Basic-Paragraph-2"><span>Darussaâde ağalarının otoritesi, II. Selim döneminden sonra vâlide sultanların artan önemine denk olarak ziyadesiyle artmış, devlet işlerinde başlıca söz sahibi olmuşlardır. Vâlide sultanlar, küçük yaştaki pâdişahlar adına karar mevkiinde oldukları zaman, Dîvân üyeleriyle darussaâde ağası vasıtasıyla ilişki kurarlardı. Darussaâde ağasını pâdişah doğrudan doğruya kendisi tayin ederdi. 1587’den başlayarak darussaâde ağaları Mekke ve Medine evkâf nezaretini üstlenmiş, bu zengin kaynakların kontrolünü ele geçirmişlerdir.</span><span class="dipnot"><a class="footnote-link" href="#footnote-225-142" id="footnote-225-142-backlink">142</a></span><span> Bu zengin kaynağın </span><span class="char-style-override-13">hediye, pîşkeş </span><span>olarak yağma edilmesi yanında, vakıf mütevelliliklerinin rüşvetle verilmesi gibi yolsuzluklarla ağalar, büyük servet sahibi olmuşlardır. Zamanla 360 câmiin vakıfları darussaâde ağasının kontrolü altına verilmiştir. </span></p>
				<p class="Basic-Paragraph-2"><span>Darussaâde ağalarının devlet işlerine karışmalarını kendilerine yediremeyen veziriâzamlar, 1655 tarihinde İbşir Mustafa Paşa, özellikle Şehid Ali Paşa (1715) zenci hadımları idareden uzak tutmaya çalışmışlardır. Haremeyn Evkâfı gelirleri toplamı 1576 yılında 9.862.124 akçaya (166.000 altın) yükselmiştir.</span><span class="dipnot"><a class="footnote-link" href="#footnote-225-143" id="footnote-225-143-backlink">143</a></span><span> Haremdeki ağalara bu gelirden önemli paralar tahsis edilmiştir; örneğin Musâhib Ağa 6580 guruş (1 guruş=80 akça) almaktadır.</span><span class="dipnot"><a class="footnote-link" href="#footnote-225-144" id="footnote-225-144-backlink">144</a></span><span> Hareme câriye satın alınması için evkâf parasından ödeme yapılmış, vâlide sultanın bahşişleri için 10.000 guruş ayrılmış, tesbih, sorguç, elmas küpe (8400 guruş) alınmış, âzadlı dokuz câriyeye verilen para, ebekadın, dâye, dadı ve câriyelere verilen paralar ve başka harem masrafları için evkâf gelirinden ödemeler yapılmıştır. Haremeyn ve Selâtin Evkâfı senelik muhasebe defteri (</span><span class="char-style-override-13">dolab</span><span>) pâdişahın onayına sunulurdu (yolsuzluklar nedeniyle dilimize </span><span class="char-style-override-13">dolab </span><span>deyimi yerleşecektir). Eyâletler ve sancaklar gelirleri haremde hâsekilere </span><span class="char-style-override-13">paşmaklık </span><span>(terlik) parası diye peşkeş çekiliyordu. Sultan İbrahim, beşinci hâsekisine Hamidiye sancağını, yedinci hâsekisine Şam eyâletini bağışladı. İlginçtir, Şam gelirini tahsil etme görevi için o zaman Köprülü Mehmed Paşa </span><span class="char-style-override-13">mütesellim </span><span>atanmıştır. XVII. yüzyılda vâlide sultanlar, vakıflar ve hâs gelirlerine el atarak muazzam servetler yığmışlar, hayrat eserleri yapmışlardır.</span></p>
				<p class="Basic-Paragraph-2"><span>Burada şunu belirtmek gerektir ki, Osmanlı ülkesinde vakıfların çoğu, servet ve akâr sahiplerinin servetlerini kendi soy sopuna tahsis etmeleri için en güvenilir araç olarak kullanılmıştır.</span><span class="dipnot"><a class="footnote-link" href="#footnote-225-145" id="footnote-225-145-backlink">145</a></span><span>Dinî bir belge olan </span><span class="char-style-override-13">vakfiyye </span><span>kutsaldır, şartları bozanlara Tanrı’nın lanetini getiren, son derece güvenilir bir belgedir; vakfı yapan (</span><span class="char-style-override-13">vâkıf</span><span>) çoğu kez erkek, kendi soyundan olanları vakfın idaresi için </span><span class="char-style-override-13">mütevellî </span><span>tayin eder. Vakfiyye şartlarına göre hesapların kontrolü (</span><span class="char-style-override-13">nezâret</span><span>) kadı veya darussaâde ağasına aittir. Vakıf gelirlerinden artan </span><span class="char-style-override-13">ziyâde-i vakf</span><span>’lar sultanın hazinesine alınırdı.</span><span class="char-style-override-13"> </span><span>Unutmamalıdır ki, Haremeyn ve Selâtin Vakıfları, birçok câmi, mescid idaresine, Mekke ve Medine fukarâsına adanmıştır. Bunların nezâreti ve muhasebesi, darussaâde ağasına aittir. Dış devlet hazinesi sıkıntıya düştüğünde Haremeyn hazinesinden ödeme yapılırdı. Haremeyn ve Selâtin Vakıflarının gelirlerini toplamak (</span><span class="char-style-override-13">cibâyet</span><span>) darussaâde ağası tarafından </span><span class="char-style-override-13">câbî </span><span>denilen tahsildârlar eli ile yapılır, yahut mültezimlere iltizama verilir, onlar geliri toplar ve taksitle (</span><span class="char-style-override-13">kıst</span><span>) Haremeyn Hazinesi’ne yatırırlardı; iltizamlarda darussaâde ağaları tarafından yapılan yolsuzluklar, alınan rüşvetler o dönem kaynaklarında kaydedilmiştir.</span></p>
				<p class="Basic-Paragraph-2"><span>1576 muhasebesi, paraların nerelere harcandığını açıkça göstermektedir. Darussaâde ağası kontrolünde Haremeyn ve Selâtin Evkâfı geniş bir organizasyona vücut vermiştir. Ağa, işleri görüşüp karar almak için bir dîvânın başındadır. Haremeyn Evkâfı nezâreti dolayısıyla, Mekke’ye gönderilen </span><span class="char-style-override-13">Surre Alayı </span><span>darussaâde ağasının nezâreti altında yapılırdı.</span><span class="dipnot"><a class="footnote-link" href="#footnote-225-146" id="footnote-225-146-backlink">146</a></span></p>
				<p class="Basic-Paragraph-2"><span>Genelde, pâdişah kızları pâdişahın takdîr ettiği yüksek gelirli devlet ricâlı ile evlendirilir, bu paşalar </span><span class="char-style-override-13">dâmâd-i pâdişahî</span><span>,</span><span class="char-style-override-13"> </span><span>yahut sadece </span><span class="char-style-override-13">dâmâd </span><span>unvanıyla öteki paşalar arasında seçkin bir yer alırlar, bazıları pâdişahın musâhibi</span><span class="char-style-override-13"> </span><span>sıfatıyla ayrıcalık kazanırlardı (bkz. Ekler, Fazlı Paşa’ya ait telhîsler). Kızların düğünü, şehzâde sünnet düğünleri gibi, bir saltanat düğünü halinde kutlanırdı. Düğün, Orta-Asya hakanlarının </span><span class="char-style-override-13">toy</span><span>ları niteliğinde, İstanbul’da At-Meydanı’nda günlerce halkın, ricalin, yabancı elçilerin katıldığı ihtişamlı gösterilere sahne olurdu.</span><span class="dipnot"><a class="footnote-link" href="#footnote-225-147" id="footnote-225-147-backlink">147</a></span><span>III. Murad’ın hayatta kalan 28 kızı olmuştu. Darussaâde ağası, pâdişah ailesinin resmî temsilcisi olarak nikâhta </span><span class="char-style-override-13">vekîl </span><span>sıfatıyla hareket ederdi.</span></p>
				<p class="Basic-Paragraph-2"><span>Darussaâde ağalarının devlet içinde ne derece iktidar kazanmış olduğuna, I. Ahmed ve II. Mustafa döneminde bu mevkide bulunan Mustafa Ağa hakkında çağdaş tarihçilerin kayıtları</span><span class="dipnot"><a class="footnote-link" href="#footnote-225-148" id="footnote-225-148-backlink">148</a></span><span> tanıktır: “Darussaâde ağası Mustafa, devr-i Sultan Ahmed Han’da kemâl-i istiklâl ile tasarrufâtı; dâd u dihte mu’tâd ve cümle erkân-i saltanat kendüye râm ve sözüne muti’ ve münkâd” idi (Günümüz Türkçesiyle özetlersek: Mustafa Ağa I. Ahmed döneminde tam bir bağımsızlıkla alıp vermede önde olup tüm devlet büyükleri onun önünde baş eğip sözüne itaat ederdi). Ağa, Sultan Mustafa’nın düzensizliğini eleştirdiğinden vâlide sultana şikâyet ettiler, vâlide önemsemedi. Herkes, Darussaâde ağası Mustafa’dan harekete geçmesini istiyordu. Şeyhülislâm ve vezir kaymakamı paşaya haber gönderip Sultan Mustafa’yı tahttan indirdiler. Bu olay, darussaâde ağalarının daha bu dönemde pâdişah culûs ve hal’inde ne derece güç kazandığını gösterir.</span></p>
				<p class="Basic-Paragraph-2"><span>Kargaşa döneminde Kafes’te şehzâdeleri ve Selâtin Vakıflarını kontrolü altında tutan darussaâde ağaları, politika hayatında birinci derecede rol oynamışlardır. Zenci hadımların aleyhinde </span><span class="char-style-override-13">Risâle-i Teberdâriye fî Ahvâl-i Dârusaâde </span><span>adlı eseri yazan Derviş Ahmed, Kösem Vâlide Sultan’ın katlinde zenci kızlarağası “ve kâfir hadımlar, ümmü’l-mü’minîn olan vâlide sultan hazretlerini şehîd edip nice cevâhirleri yağma eylediler. Uzun Süleyman dedikleri kara kâfir ve münâfık hâdımın nifakıyla fitne ve fesâd zuhûr eylediği kütüb-i tevârîhde musarrahdır” diyor. III. Ahmed (1703–1730) döneminde Darussaâde ağası Süleyman Ağa’nın idamından sonra bir süre zenci ağalar kullanılmamıştır. Derviş Ahmed’in, kara hadımlara karşı eseri bu olayın etkisi altında yazılmıştır.</span><span class="dipnot"><a class="footnote-link" href="#footnote-225-149" id="footnote-225-149-backlink">149</a></span></p>
				<p class="Basic-Paragraph-2"><span>Darussaâde ağası Süleyman, Kösem’in katlinden (1651) sonra Veziriâzam Siyavuş’un azlinde başlıca rol oynamış ve büyüklerin başvurduğu devletlü durumuna gelmiş, aldığı rüşvetlerle büyük bir hazine yığmıştı. Yeniçeri ocağı kâtibi onun adamlarından idi. Vâlide sultanın yakınlarından Hoca-zâde Mes’ud’un tavsiyesi ile Tarhoncu Ahmed, veziriâzamlığa getirilmişti. Süleyman Ağa bu değişikliklerde kenarda kaldığından üzüntülü idi, vâlide sultana dargınlığını meydana vurmaya ve vâlideye ters muamelede bulunmaya başladı. Süleyman Ağa Tarhoncu ile çekişmeye başladı. Vâlide sultana Süleyman Ağa aleyhinde şikâyetler gelmeye başladı. Vâlide nihayet onu darussaâde ağalığından azletti.</span></p>
				<p class="Basic-Paragraph-2"/>
				<p class="arabaslik-sol" id="toc_marker-23-3" xml:lang="tr-TR">Saray Bostancıları</p>
				<p class="Basic-Paragraph-2"/>
				<p class="Basic-Paragraph-2"><span>Yeni Saray’da (Topkapı Sarayı) beş kilometreyi bulan bir sur içinde, Hâs-bağçe’de, sarayın çevresinde ağaçlarla çevrili “azîm kasrlar” vardı.</span><span class="dipnot"><a class="footnote-link" href="#footnote-225-150" id="footnote-225-150-backlink">150</a></span><span>Bu bahçelerde ve şehrin başka bölgelerinde, XVII. yüzyılda bir tarihte 2947 bostancının hizmet gördüğü kaydedilmiştir. Pâdişahlar isyan eden kapıkuluna karşı çok kez bostancılarla direnmeyi denemişlerdir. Bostancılar, bahçe hizmetlerinden başka gerektiğinde silâhlanıp sarayı koruma gücü olarak kullanılmıştır.</span></p>
				<p class="Basic-Paragraph-2"><span class="char-style-override-13">Hâs-bağçe</span><span>’den başka İstanbul’un çeşitli semtlerinde pâdişaha ait 61 bahçe vardı. Her birinde </span><span class="char-style-override-13">bağçe ustası </span><span>emrinde 20 veya 30 bostancı hizmet ediyordu. Pâdişahın ziyaret ettiği bahçeler dışında öbür bahçeler yetiştirdikleri sebze veya çiçeği pazarcı dükkânlarına satar ve geliri, her yıl </span><span class="char-style-override-13">kesim </span><span>olarak 24 kîse (bir kîse 100.000 akça) hazineye yatırırdı.</span></p>
				<div class="footnotes">
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-134-backlink" id="footnote-225-134">134</a>	<span>Bu görkemli alay için bkz. Ç. Uluçay, </span><span class="char-style-override-13">Harem II, </span><span>Ankara, 1971, s. 62-63.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-135-backlink" id="footnote-225-135">135</a>	<span>Bir Fransız sefiresinin böyle bir eğlence meclisi, </span><span class="char-style-override-13">halvet </span><span>tasviri için bkz. H. İnalcık, </span><span class="char-style-override-13">Hâs-Bağçede ‘Ayş u Tarab</span><span>,</span><span class="char-style-override-13"> </span><span>İstanbul, 2011, s. 204-205; </span><span class="char-style-override-13">halvet </span><span>için Ç. Uluçay, </span><span class="char-style-override-13">Harem</span><span>, </span><span class="char-style-override-13">I</span><span>, s. 148-160.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-136-backlink" id="footnote-225-136">136</a>	<span>Bkz. Fr. Babinger, </span><span class="char-style-override-13">Fâtih Sultan Mehmed ve Zamanı</span><span>,</span><span class="char-style-override-13"> </span><span>çev. D. Körpe, İstanbul, 2002, dizin: Mara.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-137-backlink" id="footnote-225-137">137</a>	<span>Ç. Uluçay, </span><span class="char-style-override-13">Harem II</span><span>,</span><span class="char-style-override-13"> </span><span>s. 64-66, türbeleri, s. 66; N. Sakaoğlu, </span><span class="char-style-override-13">Bu Mülkün Kadın Sultanları, </span><span>dizin: Hafsa Hatun, s. 563; pâdişah kızlarının doğum tarihleri Uluçay, </span><span class="char-style-override-13">Harem II</span><span>,</span><span class="char-style-override-13"> </span><span>s. 68-70, tam bir liste için vekâyınâmelere başvurulmalıdır; doğumlar ve yapılan merasim için Ç. Uluçay, </span><span class="char-style-override-13">Harem II</span><span>, s. 70-85.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-138-backlink" id="footnote-225-138">138</a>	<span>Kul sistemi için bkz. H. İnalcık, </span><span class="char-style-override-13">Klâsik Çağ</span><span>,</span><span class="char-style-override-13"> </span><span>s. 83-93.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-139-backlink" id="footnote-225-139">139</a>	<span class="char-style-override-13">Nâimâ</span><span>, II, s. 438.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-140-backlink" id="footnote-225-140">140</a>	<span>Ç. Uluçay, </span><span class="char-style-override-13">Harem</span><span>, II,</span><span class="char-style-override-13"> </span><span>s. 120.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-141-backlink" id="footnote-225-141">141</a>	<span>İ. H. Uzunçarşılı, </span><span class="char-style-override-13">Saray Teşkilatı</span><span>,</span><span class="char-style-override-13"> </span><span>s. 157.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-142-backlink" id="footnote-225-142">142</a>	<span>Bu konuda önemli bir araştırma: Mustafa Güler, </span><span class="char-style-override-13">Haremeyn Vakıfları, I</span><span>,</span><span class="char-style-override-13"> </span><span>İstanbul, 2002.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-143-backlink" id="footnote-225-143">143</a>	<span>M. Güler, </span><span class="char-style-override-13">Haremeyn Vakıfları, </span><span>I, s. 223.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-144-backlink" id="footnote-225-144">144</a>	<span>M. Güler, </span><span class="char-style-override-13">Haremeyn Vakıfları, </span><span>I, s. 227-229.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-145-backlink" id="footnote-225-145">145</a>	<span>Bu nokta, İstanbul vakıfları tahrîr defterlerinde açıkça görülür, </span><span class="char-style-override-13">Vakıflar Dergisi</span><span>’nde</span><span class="char-style-override-13"> </span><span>birçok vakfiye ve vakıf defteri yayınlanmıştır.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-146-backlink" id="footnote-225-146">146</a>	<span>Surre hakkında Uzunçarşılı, </span><span class="char-style-override-13">Saray Teşkilâtı</span><span>,</span><span class="char-style-override-13"> </span><span>s. 181-182 ve S. Faroqhi, </span><span class="char-style-override-13">Pilgrims and Sultans: the Hajj under the Ottomans, 1517-1683</span><span>, Londra-New York, 1994.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-147-backlink" id="footnote-225-147">147</a>	<span>Düğünler, olağanüstü parlak saltanat gösterileri olarak saray nakkaşlarınca </span><span class="char-style-override-13">sûrnâmeler</span><span>de tespit edilirdi. Sûrnâmeler üzerinde bkz. M. Arslan, </span><span class="char-style-override-13">Osmanlı Saray Düğünleri ve Şenlikleri</span><span>, I-III, İstanbul, 2008.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-148-backlink" id="footnote-225-148">148</a>	<span class="char-style-override-13">Nâimâ,</span><span> II, s. 160-168; Nâimâ, </span><span class="char-style-override-13">Hasan Beyzâde</span><span> ve </span><span class="char-style-override-13">Fezleke</span><span>’yi izler.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-149-backlink" id="footnote-225-149">149</a>	<span>Derviş Ahmed’in </span><span class="char-style-override-13">Risâle-i Teberdâriye fî Ahvâl-i Dâru’s-saâde</span><span>’si</span><span class="char-style-override-13"> </span><span>özellikle I. Mahmud dönem olaylarının tanığı olarak önemlidir; C. Orhonlu, “Derviş Abdullah’ın Darüssaade Ağaları Hakkında Bir Eseri: Risale-i Teberdariye fî Ahvâl-i Dâru’s-saâde”, </span><span class="char-style-override-13">İsmail Hakkı Uzunçarşılı’ya Armağan</span><span>, Ankara, 1976, s. 236. </span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-150-backlink" id="footnote-225-150">150</a>	<span>Bu</span><span>gün bu kasrlardan, Çinili Köşk dışında hepsi yok olmuştur. Bazı tablolarda tasvirleri vardır.</span></p>
					</div>
				</div>
			</div>
		</div>
	</body>
</html>