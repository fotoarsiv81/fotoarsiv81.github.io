<html xmlns="http://www.w3.org/1999/xhtml">
	<head>
		<title>4-48.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-48.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik" id="toc_marker-40">I. İbrahim (1640-1648):İktidar Bunalımı</p>
				<p class="arabaslik-sol" id="toc_marker-40-1">Sultan İbrahim ve Kösem Sultan (1640-1648)</p>
				<p class="paragraf"/>
				<p class="paragraf"><span>Kafes’te IV. Murad’ın kardeşi, Kösem’in oğlu İbrahim’e Darussaâde ağası gidip “Mubârek başınız sağolsun, kardeşiniz vefat etti, taht-i saltanat sizindir” müjdesini verdi. İbrahim ise hayatı için korkup “Siz bana mekr u âl idersiz, bana taht ve saltanat gerekmez, karındaşım sağ olsun, benden ne istersiz?” diye çıkmak istemedi. O zaman annesi Kösem Sultan kendisi gelip “Arslanım başın sağ olsun, gel çık” diye onu tahta davet etti. İbrahim korkudan çıkmadı, yeminler ettiler, yine çıkmadı. O zaman vâlide sultan ve ağa kollarına girip zorla odadan dışarı çıkardılar. Kapıda Veziriâzam Kara Mustafa duruyordu, ağa uzaklaşmasını istedi, çünkü o kapıya yalnız idamları yerine getiren bostancıbaşı gelirdi. İbrahim’i Murad’ın cesedinin yattığı odaya götürdüler, o hâlâ, “Hile ve âl idersiz” diye karşı koyuyordu. Cesedin yüzünü açtılar. Taht odasına yöneldiler. İbrahim, bir kez daha dönüp kardeşinin gerçekten ölü olduğunu görmek istedi, bu defa gözyaşlarına boğuldu. İstanbul’un tüm câmilerinde Sultan Murad’ın ölümü salâ ile ilân edildi. Murad’ın nâşı musallaya getirildiğinde dört tekbîr ile namazı kılındı, vezirler ve ulemâ gözyaşlarıyla nâşı Sultan Ahmed Türbesine götürüp defnettiler. Bir dönem böyle kapandı (Şubat 1640).</span></p>
				<p class="paragraf"><span>Sultan İbrahim (1640–1648) dönemi, gerçekte Kösem Sultan’ın yeniden iktidar dönemi olarak başladı.</span></p>
				<p class="paragraf"/>
				<p class="arabaslik-sol" id="toc_marker-40-2">1632-1648 döneminde Kösem Sultan</p>
				<p class="paragraf"/>
				<p class="paragraf"><span>Kösem, Osmanlı saltanat verâseti bakımından, bazı önlemlerin öncüsüdür: Fiilen pâdişahlık otoritesini ele aldığı zaman Sultan Murad kardeşleri Süleyman, Bayezid ve Kasım’ı idam etmek isteyince Kösem İbrahim’i korumuştu. Murad’ın o zaman çocuğu olmadığından Kösem’in önlemi, Osmanlı hânedânının geleceğini güvence altına almıştır. Oğlu IV. Murad’ın 1640’ta erken yaşta ölümü üzerine Kösem, İbrahim’in tahta çıkışını sağladı, onun erkek evlâdı IV. Mehmed, II. Ahmed ve II. Süleyman’ın tahta çıkması sonucu, </span><span class="char-style-override-13">ekberiyyet</span><span> kuralıyla hânedânın devamı sağlanmıştır. Vâlide Kösem, IV. Murad’ın Revan ve Bagdad seferlerinde İstanbul âsâyişiyle ilgilenerek mektuplarıyla sultanı bilgilendirmişti (bkz. Ekler, Telhîsler).</span><span class="dipnot"><a class="footnote-link" href="#footnote-225-266" id="footnote-225-266-backlink">266</a></span><span> 1633’te Sultan Murad, Bursa’da iken ulemânın rahatsızlığını belirtmesi üzerine Kösem, “Arslanım acele gelesiz, culûs tedbiri için sözler ve cemiyetler olmakta” diye oğlunu uyarmıştır.</span><span class="dipnot"><a class="footnote-link" href="#footnote-225-267" id="footnote-225-267-backlink">267</a></span><span> Aynı zamanda yeniçeriler, ulûfenin değeri düşürülmüş akça ile verilmesi nedeniyle ayaklanmış ve pâdişahı Bâbussaâde’de </span><span class="char-style-override-13">Ayak Dîvânı</span><span>’na çıkmaya zorlamışlardı</span><span class="dipnot"><a class="footnote-link" href="#footnote-225-268" id="footnote-225-268-backlink">268</a></span><span> (Ayak Dîvânı, davacıların Dîvân vezirlerini atlayarak doğrudan pâdişaha arzda</span><span class="char-style-override-13"> </span><span>bulunmasını sağlıyordu). Bu uyarı üzerine Sultan Murad hemen İstanbul’a dönmüş ve bu dedikoduyu çıkaran Şeyhülislâm Ahîzâde Hüseyin Efendi’yi idam etmekte tereddüt etmemiştir. Bu idam, bir yandan fazla ileri giden ulemâyı hizaya getirdiği gibi bir yandan da genç sultanın mutlak pâdişahlık otoritesini kimsenin gölgeleyemeyeceğini göstermiştir.</span></p>
				<p class="paragraf"><span>IV. Murad 1632’de, devlet büyüklerinin baskısıyla doğrudan pâdişahlık otoritesini üstlenince, aşırı hareketlerden kaçınmaz hale geldi, Kösem onun dengeli hareket etmesi için müdahalelerden çekinmedi. Kafes’te tutulan I. Mustafa gibi ruh hastası olan Sultan İbrahim’in (1640–1648) taşkınlıklarını da Kösem önlemeye çalıştı. İbrahim, Kösem’i Rodos’a sürmek istedi. Sonra surlar dışında bir bahçede ikâmetine izin verdi.</span></p>
				<p class="paragraf"/>
				<p class="arabaslik-sol" id="toc_marker-40-3">Sultan I. İbrahim’in Taşkınlıkları ve İktidar Bunalımı</p>
				<p class="paragraf"/>
				<p class="paragraf"><span>Sultan İbrahim’in devlet işlerine sırtını çevirip kendini harem hayatının keyiflerine adaması bir otorite boşluğuna yol açtı; devlet işleri çığrından çıktı, sorumsuzca bir çözülme ve yağma dönemi başladı.</span></p>
				<p class="paragraf"><span class="char-style-override-13">Musâhib hâseki câriye</span><span>lerinden ayrılamayan Sultan İbrahim, annesi Kösem Sultan’a iyi muamelede bulunmuyordu. Fakat devlet işlerinin yürütülmesinde Vâlide Kösem’den vazgeçilemiyordu. Bu cildin Ekler bölümünde yer alan Topkapı Sarayı Arşivi’nden alınma “Kösem Sultan’a Telhîsler”de, bu tarihlerde yine bazı telhîsler üzerinde Kösem’in el yazısıyla pâdişah adına emirlerine tanık oluyoruz. İbrahim kendisi, harem eğlenceleri arasında bu işi tamamıyla vâlideye bırakmış görünmektedir.</span></p>
				<p class="paragraf"><span>Bir ara, saraydaki köşklerin samur kürk ve kıymetli kumaşlarla döşenmesi pâdişahın fermânı oldu.</span><span class="dipnot"><a class="footnote-link" href="#footnote-225-269" id="footnote-225-269-backlink">269</a></span><span> Sultan İbrahim, pahalı bir parfüm olan anberi çok kullanırdı. Sorumsuz hareketlerine karşı çıkanları azleder veya hapse gönderirdi; samur getirmeyen kimse göreve atanamazdı. Altınlı kumaşlarla süslenen her yerin samur kürkle döşenmesi pâdişahın emri idi. Şehirde kürk fiyatları on katına çıktı. Vakanüvis Vecîhî alayla şu kıtayı yazar:</span></p>
				<p class="paragraf"/>
				<p class="alinti para-style-override-27"><span class="char-style-override-18">Ol kadar ragbeti var sammûrun</span></p>
				<p class="alinti para-style-override-28"><span class="char-style-override-18">Oldı tahsîli onun emr-i asîr</span></p>
				<p class="alinti para-style-override-28"><span class="char-style-override-18">Böyle kalursa olurdı zî-kıymet</span></p>
				<p class="alinti para-style-override-28"><span class="char-style-override-18">Nâfe-i kelb vü kafâ-i hınzîr</span></p>
				<p class="paragraf para-style-override-28"/>
				<p class="paragraf para-style-override-19"><span>Sultan İbrahim, dışı samur kürk, düğmeleri değerli taşlardan bir elbise icat etti, değeri 8000 guruş (yaklaşık 6000 altın) idi. Devlet büyüklerine, pâdişaha samurdan elbise sunmaları fermân olundu. Durum ulemâ arasında eleştiri ve alay konusu olmakta gecikmedi, dedikodu aldı yürüdü.</span></p>
				<p class="paragraf"><span>İbrahim’in oğlu olmazsa kendisinden sonra Osmanlı hânedânı son bulmuş olacaktı. Devlet erkânı, özellikle Vâlide Kösem Sultan, İbrahim’e güzel câriyeler takdiminde yarışa girdiler. Kafes</span><span class="char-style-override-13"> </span><span>hapsinden yeni kurtulmuş deneyimsiz sultana, vakanüvisin ifadesiyle, “zümre-i nisvân şîvekârlık” ile “dostluk fenninin acâyib sırlarını ta’lîm” ettiler. Her ne kadar bu yolla birkaç şehzâde dünyaya geldi, ama pâdişahın yatağını paylaşan hâseki kadınların masrafları aşırı bir hale geldi. Beş altı hâsekinin hâslardan yıllık gelirleri, 100.000 guruşa (genelde 1 guruş=80 akça) vardı. Ayrıca onların yanaşmalarının israfları karşısında kul tâifesine maaş yetiştirmek sorun oldu; darlık içinde bunalan devlet hazinesine harem ağır bir yük getirdi. </span></p>
				<p class="paragraf"><span>Harem kadınlarının artan nüfuzu da idarede bir yolsuzluk zinciri başlattı: Birçok yüksek devlet memuriyetleri, rüşvet alan hâsekilerin tavsiye ve müdahalesiyle verilir oldu. Sonunda bütün devlet makamları, açıkça kim fazla rüşvet verirse ona verilmeye başlandı. Mülkün sahibi sultan, mevkileri satmakta kendini haklı görüyordu. Rüşvetle bir memuriyet alan kimse parayı çıkarmak için memuriyete gitmeden makamını satışa çıkarırdı. Devlet makamları bir artırma pazarı haline geldi. Geliri yüksek sancaklar ve eyâletler, pâdişaha musâhib-nedîm olanlara ya da hâseki kadınlara veya adamlarına verilmeye ve bölüşülmeye başladı. Emektar idareciler, viran saraylarda veya han köşelerinde muhtaç ve zebun bekler hale düştü. Rüşvetle bir valilik elde eden paşa da, rüşvet parasını çıkarmak için vergi veren reâyayı soyardı. Durumu vakanüvis şöyle özetler: Vergi veren reâya ayaklar altında, devlet hazinesi yağmacılar elinde, devlet kadınlar kontrolü altında “âlemin ihtilâli göründü”.</span><span class="dipnot"><a class="footnote-link" href="#footnote-225-270" id="footnote-225-270-backlink">270</a></span></p>
				<p class="paragraf"/>
				<p class="arabaslik-sol" id="toc_marker-40-4">Veziriâzam Kara Mustafa Paşa</p>
				<p class="paragraf"/>
				<p class="paragraf"><span>İbrahim’in tahta geçişi sırasında devlet idaresi başında IV. Murad’ın güçlü veziriâzamı (23 Aralık 1638–31 Ocak 1644) Kara Mustafa işlere hâkimdi. İlk problem, akçada değer düşüşünden çıktı. Akçada gümüş miktarının azaltılması askerin ve esnafın şikâyet ve başkaldırmalarının gerçek sebebi oldu. İbrahim’in culûsunda yeni akça bastırılmış ve kulların mevâcibi bu akça ile verilmişti. Değeri değişmeyen, Avrupa gümüş guruşları 80 akça, altın 160 akça, Mısır akçası 2 akça olarak tespit olunmuştu. Piyasada râyic yine de farklı idi. Eskiden bir guruşla 11 okka et alınırken şimdi ancak 8 okka alınıyordu. Culûs parası yeni akça ile ödendi. Veziriâzam Kara Mustafa, silâhdâr paşayı kendisine rakip görüyordu, katline fermân aldı.</span><span class="dipnot"><a class="footnote-link" href="#footnote-225-271" id="footnote-225-271-backlink">271</a></span><span> Başlangıçta Kösem Sultan yanında veziriâzam, devleti bağımsızlıkla idare etmeye, yolsuzlukları gidermeye çalışıyordu. Yeni akça çıkardıktan sonra sultan eyâletlerin tahrîrini emretti. Tahrîrde yolsuzluklar görüldü. Osmanlı Devleti’nde eyâletlerde vergi kaynakları tahrîrle tespit olunur, gelirlerin yarısı timar ve zeâmet olarak askere dağıtılırdı. Yeni tahrîrde yolsuzlukları önlemek imkânı elde edilir, İstanbul’da paşalar ve sarayın eline geçmiş olan timar ve zeâmetler yeniden askere geri alınmış olurdu.</span><span class="dipnot"><a class="footnote-link" href="#footnote-225-272" id="footnote-225-272-backlink">272</a></span><span> Kara Mustafa’nın tahrîr-i vilâyet</span><span class="char-style-override-13"> </span><span>girişimi, son derece önemli bir ıslahat niteliğindeydi.</span></p>
				<p class="ARA-BASLIK para-style-override-15"/>
				<p class="arabaslik-sol" id="toc_marker-40-5">Kara Mustafa’ya Karşı İsyan Girişimi</p>
				<p class="paragraf"/>
				<p class="paragraf"><span>Veziriâzam Kara Mustafa ile Nasuh Paşazâde Hüseyin arasında Haleb valiliği nedeniyle düşmanlık baş gösterdi. Nasuh Paşazâde, Anadolu’daki sekban ve sarıcalarla veziriâzamı tehdide başladı.</span><span class="dipnot"><a class="footnote-link" href="#footnote-225-273" id="footnote-225-273-backlink">273</a></span><span> Nasuh Paşazâde’nin askeri başında, vaktiyle Abaza Mehmed’e hizmet etmiş Mehmed Ağa vardı. Nasuh Paşazâde’nin Erzurum’a sığındığından ikinci bir Abaza olayı çıkarmasından endişe edilmekteydi. Veziriâzam onu, sultana karşı isyan etmiş ilân etti. Pâdişah, huzurunda meşveret meclisini toplattı. Kargaşa söylentileri üzerine İstanbul’da dükkânlar kapandı. Kara Mustafa’nın ıslahatı ve bağımsız önlemleri, merkezde karşıtların ortaya çıkmasına neden olmuştu; onlar Nasuh Paşazâde’yi İstanbul’a çağırıyorlardı. Âsî paşa, İstanbul yakınına, İzmit’e kadar geldi. Veziriâzam meşveret meclisinde Paşazâde’yi pâdişaha karşı âsî ilân ettirmiş ve katline fermân çıkartmıştı. Paşazâde halkı kendi yanına çekmeye çalışıyordu. </span></p>
				<p class="paragraf"><span>Nasuh Paşazâde veziriâzamın gönderdiği Anadolu beylerbeyi Osman Paşa’yı yendi ve İstanbul yakınında Bulgurlu’ya kadar ilerledi. Bu tehlikeli durumda bir serasker idaresinde âsîye karşı kuvvet gönderildi. Pâdişah Üsküdar Bağçesi’ne gitti. Öte yandan, İstanbul’da Veziriâzam Kara Mustafa’nın ıslahat önlemlerinden rahatsız olan birtakım karşıtları âsîye haberler gönderiyorlar, Paşazâde’nin veziriâzamlığını istiyorlardı. Paşazâde bundan cesaretlendi; geceleyin pâdişah ile (Kösem’le) temasa geçti, fakat olumlu bir cevap alamadı. Ertesi sabah Veziriâzam Kara Mustafa askeri harekete geçirdi; Paşazâde kaçmaktan başka çare bulamadı. Kırım hanının yanına sığınmak için Rumeli’ne geçti, yakalandı ve kesik başı “Sarâ-yi Âmire kapusu önüne bırakıldı” (1641 Temmuz). Kara Mustafa şimdi veziriâzamlıkta “müstakillen” yerleşti, fakat karşıtları faaliyette idiler.</span></p>
				<p class="paragraf"><span>Sultan İbrahim rûhca hasta idi. Uzun hapis yaşamı onda psikolojik dengesizlik, “korku ve hafakan” illetine neden olmuştu. Devlet işlerini vâlide sultan Kösem, Veziriâzam Kara Mustafa ile birlikte yürütmekteydi. Osmanlı geleneğinde saltanat niyâbeti</span><span class="char-style-override-13"> </span><span>diye bir kurum yoktur, fakat Kösem’in İbrahim zamanında da devlet işlerinde Sultan Murad zamanında olduğu gibi </span><span class="char-style-override-13">fiilen </span><span>nâiblik yaptığına kuşku yoktur. (bkz. Ekler, “Kösem Sultan’a Telhîsler). İbrahim’i </span><span class="char-style-override-13">efsun, okuma </span><span>ile tedavi düşünüldü; bir softa, bir şeyhin oğlu Hüseyin çocukların tedavisiyle ün yapmıştı. Vâlide sultana ondan söz ettiler, saraya davet olundu, pâdişaha okumaları etkisini gösterdi. Vâlide kendisine inandı, inâyette bulundu, bir medrese öğrencisi iken kendisine Haric Medresesi’nde hatt-i hümâyûn</span><span class="char-style-override-13"> </span><span>ile müderrislik bağışlandı. Şeyhülislâmın bu kanûnsuz atamaya karşı gelmesi fayda etmedi. </span></p>
				<p class="paragraf"><span>Cinci Hoca, Selçuklu sultanları ve Mevlânâ soyundan geldiğini iddia ediyordu. İbrahim’in üzerine üşüşen cinleri üfürükle uzaklaştırma işine devam etti. Cinci Hoca terfî etti, Galata kadılığıyla hocalık pâyeleri verildi, İstanbul’da ün kazandı. Pâdişaha yakınlığı sayesinde devlet işlerine karışmaya ve rüşvetle servet yığmaya başladı. Sarayda ve devlet işlerinde musâhib/nedîmler,</span><span class="char-style-override-13"> </span><span>tüm İslâm devletlerinde hükümdarın yakını, sırdaşı ve akıl hocası olarak perde arkasında yaşamsal kararlarda önemli rol oynardı.</span><span class="dipnot"><a class="footnote-link" href="#footnote-225-274" id="footnote-225-274-backlink">274</a></span><span> Devlet otoritesini cesaretle korumaya çalışan akıllı Kara Mustafa Paşa’nın düşmanlarının çabasıyla, yıldızlara göre,</span><span class="Sonnot-Ba-vurusu"> </span><span class="dipnot"><a class="footnote-link" href="#footnote-225-275" id="footnote-225-275-backlink">275</a></span><span> idamına karar çıktı.</span> </p>
				<p class="paragraf"><span>Kara Mustafa, saraya (Kösem’e) bağımlı olmadan “kemal-i istiklâl” ile idare başında idi. Aslında, “halkın (düşmanlarının) kulûbu kendüden müteneffir olmuştu”.</span><span class="dipnot"><a class="footnote-link" href="#footnote-225-276" id="footnote-225-276-backlink">276</a></span><span> Beş yıl veziriâzam kalan Kara Mustafa; devlet hazinesini yağmadan korumaya çalışıyor, IV. Murad’ın ıslahat hareketlerini sürdürmek istiyordu. Gereksiz maaş alanların maaşlarını yoklamayla kesmiş, bütçede denge sağlamaya çalışmıştı. Musâhib Silâhdâr Paşa ile Cinci Hoca ona karşı Sultan İbrahim’i (ve Kösem Sultan’ı) tahrik ediyorlardı. Onlar Kara Mustafa’ya karşı yeniçerileri isyana kışkırttılar.</span><span class="dipnot"><a class="footnote-link" href="#footnote-225-277" id="footnote-225-277-backlink">277</a></span><span> Yeniçerilerin şikâyetine gelince, “Ocağımızdan bu kadar bin esâme (maaş belgesi) kaldırıp nicelerimizin dirliklerin kaldırdı” diyorlardı.</span><span class="dipnot"><a class="footnote-link" href="#footnote-225-278" id="footnote-225-278-backlink">278</a></span><span> İşlerden habersiz olan sultanı kışkırttılar; Sultan İbrahim, “Kullarım çorba yemekten niçün imtinâ iderler” diye veziri paylamıştı. Yeniçerilerin huzursuzluğu sarayı, özellikle Kösem Sultan’ı rahatsız ediyordu. Kara Mustafa’nın katlinden sonra yeniçeri ağası istemediği kişileri ortadan kaldırmaya başladı.</span><span class="dipnot"><a class="footnote-link" href="#footnote-225-279" id="footnote-225-279-backlink">279</a></span><span> Kösem, yeniçerilerin yeni bir ayaklanmasından korkuyor, oğlunu zorluyordu.</span></p>
				<p class="paragraf"><span>Vecîhî ve Kâtib Çelebi, Kara Mustafa’nın idamını anlatırlarken, onun hakkında şu bilgileri verirler: Mustafa, Arnavut devşirmeliğinden yeniçeri olmuş, IV. Murad’ın güvenini kazanmış, ocağın sekbanbaşılığına kadar yükselmişti. Kara Mustafa, Sultan Murad’ın ıslahat hareketini sürdürmek istiyordu; yeniçeri sayısını 17.000 nefere, sipahi bölüklerindeki efradı 12.000’e indirmişti. Hazine için gerekli ıslahatı yapmaya, kapıkuluna ödenen maaşları düzene sokarak onların başlıca şikâyet konusuna son vermeye çalışmış, </span><span class="char-style-override-13">mevâcibi</span><span> düşük akça ile değil, sağlam Avrupa gümüş parası, </span><span class="char-style-override-13">riyal</span><span> ile ödemişti (1 riyal piyasa râyiciyle 80 akçaydı). Yeniçeriye giyecek için </span><span class="char-style-override-13">kaftan-baha </span><span>diye bir ödenek ilâve etti. Mâlî ıslahatı sonucu hazineye 6000 kîse</span><span class="char-style-override-13"> </span><span>(1 kîse=100.000 akça) kazandırdı. Timar, zeâmet idaresindeki yolsuzlukları kaldırmak için vilâyet tahrîri</span><span class="char-style-override-13"> </span><span>yaptırdı. Fakat tahrîr eminlerinin yolsuzluklarını önleyemedi.</span></p>
				<p class="paragraf"><span>Vecîhî ve Kâtib Çelebi’nin son hükmü şudur:</span><span class="dipnot"><a class="footnote-link" href="#footnote-225-280" id="footnote-225-280-backlink">280</a></span><span> Islahatçı paşa, birçoğunun düşmanlığını kazanmıştı ve onlar sarayı (dengesiz sultanı ve Kösem’i) tahrik etmekteydiler. Kara Mustafa, haksız yere katledilmiştir. Yeniçerilikten gelme veziriâzam doğrucu, sert tabiatlı biriydi, okuma yazma bilmezdi. Vakanüvislere göre, ondan sonra gelen veziriâzamlar devlet işlerinde onu örnek tutmuşlardır.</span><span class="dipnot"><a class="footnote-link" href="#footnote-225-281" id="footnote-225-281-backlink">281</a></span><span> Bu dönemde ulemâya gelince, onlar her türlü siyasî önlemi meşrûlaştırıcı rolleriyle kilit durumunda idiler. Şeyhülislâm Yahya Efendi, IV. Murad’ın saygı gösterdiği ve desteklediği bir din adamı idi. Sultan İbrahim zamanında da “müsteşâr-i umûr-i dîn ü devlet” durumunu sakladı; Yahya Efendi, Kadızâdeli vâizlerin aşırı taassup gösterip taşkınlıklarına âlet olmaktan kaçınan bir kişiliğe sahipti. Fakat Cinci Hoca, Sultan İbrahim zamanında onun sarayda nüfuzunu kırmış ve ölümüne neden olmuştur.</span><span class="dipnot"><a class="footnote-link" href="#footnote-225-282" id="footnote-225-282-backlink">282</a></span></p>
				<p class="paragraf"><span>Dengesiz Sultan İbrahim, vâlidesi Kösem’le iyi geçinemiyor, ona hakaret ediyordu. Hatta bir defa onu sürgüne göndermek istedi. Sultan İbrahim döneminde haremde pâdişahla yakınlık kuran musâhibeler, vâlide sultan Kösem ile rekâbete cesaret etmekteydiler. Bunlardan özellikle musâhibe Şekerpâre, saray dışındaki yandaşlarıyla birlikte rüşvetler alıp, devlet işlerine karışmakta idi. Bir ara vâlide sultanla aralarında tartışma çıkmış ve Kösem onu dövmüştü. Kavga Sultan İbrahim’in kulağına gitti. Şekerpâre Sakız’a sürüldü, mallarına el konuldu. Saray dışında Şekerpâre’ye hizmet eden ve bu yolla büyük servetler elde eden kethüdasındaki cevâhir, altın ve gümüş dolu 16 sandığa el kondu. Musaderede yalnız nakit 250 kîse (25 milyon) gümüş akça çıktı.</span><span class="dipnot"><a class="footnote-link" href="#footnote-225-283" id="footnote-225-283-backlink">283</a></span></p>
				<p class="paragraf"><span>Bu dönemde “mürteşiler kol kol yürüyüb” “ilmiye ve seyfiye” makamlarını açık artırma ile satmaya başladılar. Bir kadı, Selânik kadılığı için istenen 10.000 guruş rüşvet parasını aşırı faizle bulup vermiş.</span><span class="dipnot"><a class="footnote-link" href="#footnote-225-284" id="footnote-225-284-backlink">284</a></span></p>
				<p class="ARA-BASLIK para-style-override-15"/>
				<p class="arabaslik-sol" id="toc_marker-40-6">Cinci Hoca Hüseyin: Bir Osmanlı Rasputin’i</p>
				<p class="paragraf"/>
				<p class="paragraf"><span>Sultan İbrahim’in üfürükçüsü Cinci Hoca’nın hikâyesi, bu dönemde rüşvetçiliğin ne derece bir soygun haline geldiğini göstermesi bakımından ilginçtir. Sultan İbrahim, Kafes’te mahpûs iken can korkusundan birtakım psikolojik vehimlere düşmüş olup sultan olunca kendini okutmak için üfürükçüleri kullanıyor ve rahat ediyordu. Safranbolulu bir şeyhin oğlu olan (Cinci) Hüseyin, medrese öğrencisi (danişmend) iken üfürükçülükle tanınıyordu. Kösem Sultan, oğlu Sultan İbrahim için Hüseyin’i saraya çağırmış, Hüseyin, pâdişahın ve Kösem’in yakını olmayı becermiş ve nüfuzunu kullanarak şöhret olmuştur. Önemli makamlar Cinci Hoca aracılığıyla elde edilir hale gelmişti. Bu ulemâ için bir ayıptı, ulemânın Sultan İbrahim’e karşı çıkmalarında başlıca şikâyetlerinden biri buydu. Cinci, rüşvetle büyük bir servet yığdı. Vakıflardan günde 500 akça maaşı vardı. Sultan İbrahim’in tahttan uzaklaştırılması ve katlinden az sonra Hazine için Cinci Hoca’dan 200 kîse (1 kîse=100.000 akça) yardım istendi. Cinci vermek istemedi. </span></p>
				<p class="paragraf"><span>IV. Mehmed’in 1648’deki culûsunda Cinci, Sultan Ahmed Câmii’nde isyancıların yanına katıldı. Orada hazır bulunan ulemâ ne cesaretle geldiğini yüzüne vurdular, kaçtı. İstenen parayı vermemekte inat ediyordu. Nihayet razı oldu, çavuş-başı hânesini bastı, Cinci cüretli, güçlü kuvvetli bir adamdı, kaçtı, yakaladılar. “Yeni pâdişaha hoca olmak şartıyla 100 </span><span class="char-style-override-13">kîse </span><span>para veririm” diyerek “rüşvetle” canını kurtarmak istedi; fakat çavuş-başının adamları onu tutup veziriâzamın sarayına götürdüler. Vezir, 200 kîse yardım isteyince, para benim hakkımdır, diye karşı çıktı. İşkence ile sakladığı hazinelerin yerini söylettiler. Servetini kullara culûs bahşişi olarak dağıttılar. Vakanüvis Vecîhî’ye göre, IV. Mehmed’in culûs bahşişi olarak yeniçeriye 50.000 kîse,</span><span class="char-style-override-13"> </span><span>sipahilerden her birine 1000’er akça bahşiş, ayrıca üçer bin akça </span><span class="char-style-override-13">atiyye </span><span>verilmiştir. İki yüz milyon akça değerinde samur kürk, altın gümüş kaplardan başka 30 milyon akça servetine el konuldu. Vakıftan aldığı tahsisat hazineye alındı. Cinci sürgün gönderildiği Limni adasında idam olundu.</span></p>
				<p class="paragraf"/>
				<p class="arabaslik-sol" id="toc_marker-40-7">I. İbrahim’in Taşkınlıkları, Girit Seferi (1645)</p>
				<p class="paragraf"/>
				<p class="paragraf"><span>Sultan İbrahim’in geleneğe aykırı işlerinden biri şudur: Osmanlı geleneğinde pâdişaha, Ayasofya Câmii’ne namaza giderken veya av için saray dışında iken halk, şikâyetlerini yazılı bir kâğıtla (</span><span class="char-style-override-13">rik’a</span><span>) sunarlar, adâlet isterlerdi. Şikâyet ve adâlet isteği devlet idaresinin temel kuralı sayılırdı.</span><span class="dipnot"><a class="footnote-link" href="#footnote-225-285" id="footnote-225-285-backlink">285</a></span><span> Sultan İbrahim, 1644 Temmuzu’nda av için Edirne seyahatinde halkın </span><span class="char-style-override-13">rik’a </span><span>sunmak için üşüşmesinden rahatsız oldu, kalabalığın arasında kalmak istemedi; şikâyeti olan Dîvân’a gitsin, diye yasak koydu. Bu yasağa uymayan Ereğli kadısı nâibinin katlini emretti. Bu olaylar üzerine Edirne’de bir câmiye ve meydan kapularına “fitne-engîz kâğıdlar” asılması, dedikoduların artması sultanı kaygılandırdı. Hemen İstanbul’a dönüş emri verdi.</span></p>
				<p class="paragraf"><span>Haremde vâlide sultan ve Darussaâde ağaları kafes</span><span class="char-style-override-13"> </span><span>sistemi sonucu, pâdişahların tahta geçmesinde oynadıkları birinci derecede rol dolayısıyla önem kazanmakla kalmamış; sultan vakıflarının Darussaâde ağasının idaresi altına verilmesi, Harem’i, dolayısıyla vâlideyi ve ağayı devlet içinde kilit durumuna getirmiştir. Azledilen kızlarağası uzak bir yere sürgün gönderilirdi. Pâdişah, belki Kösem, Darussaâde ağası Sünbül Ağa’dan memnun olmadıkları için azledip Mısır’a göndermeye karar verdiler; o da adamlarını ve yıllarca biriktirdiği zengin eşyasını bir gemiye koyup yola çıktı (Temmuz 1644). Aynı gemide hacılar ve Mekke kadısı Bursalı Mehmed Efendi vardı. Gemi yeterince silâhlı erat ve korumacı olmadan yola çıkmıştı. Rodos limanına vardı. Malta korsanları haber aldılar, Girit’te bekliyorlardı. Sünbül Ağa uyarmalara aldırmıyor, hacca yetişmek için hemen denize açılmak istiyordu. Gemi Girit’e yakın adalara eriştiğinde ansızın Malta korsanları göründü, savaş başladı. Sünbül Ağa vuruldu, kadı esir oldu. Gemideki 600 kişiden ancak 60’ı sağ olarak esir düştü. Korsanlar zengin ganimetle kalyonu Girit’e götürdüler, Girit’teki Venedik valisi, pîşkeş alıp korsanların karaya çıkmasına izin verdi. Haber İstanbul’a erişince kıyamet koptu, sefer kararı alındı.</span><span class="dipnot"><a class="footnote-link" href="#footnote-225-286" id="footnote-225-286-backlink">286</a></span><span> Donanmanın gideceği yer saklandı, birden Girit’e çıkarma yapıldı, Hanya kuşatması başarılı oldu. Venedik savaş ilân etti (Nisan 1645).</span></p>
				<p class="paragraf"><span>Sultan İbrahim döneminde en önemli olay, Venedik kolonisi Girit’in fethi için savaş ilânıdır. Savaş 24 yıl (Nisan 1645–Eylül 1669) sürdü, Venedik ablukası yüzünden Girit’e yardım gönderilemiyordu; düşman donanmasını yenmenin güçlüğü, iç bunalımların başlıca nedeni olacaktır. O zamana kadar Venedik savaş gemilerinin ve Malta korsanlarının Osmanlı kıyılarına karşı tehditkâr dolaşmaları rahatsızlık veriyor ve sık sık karşı donanma çıkarılıyordu.</span></p>
				<p class="paragraf"><span>Devlet, hazine ve erzak kaynağı olan Mısır’la serbest deniz bağlantısına yaşamsal bir önem veriyordu; hacılar genelde deniz yolu ve Mısır üzerinden Mekke’ye gitmekte idiler. Doğu-Akdeniz’de Osmanlı kontrolünü sağlamak için Kıbrıs gibi Girit’in de Osmanlı ülkesine katılması çoktandır bir zorunluluk olarak düşünülmekte idi. </span></p>
				<p class="paragraf"><span>Savaş ve Sultan İbrahim’in taşkınlıkları, ağır mâlî bunalımın ve kargaşanın gelmekte olduğunu gösteriyordu. Devlet büyükleri iktidarda kalmak için bir yandan Sultan İbrahim’in delice isteklerine baş eğmeye, bir yandan da zengin kimselerin miraslarına el koymaya devam ediyorlardı. </span></p>
				<p class="paragraf"><span>Sultanın son delice arzusu bir “mücevher kayık” yaptırmak oldu. Bir düğün vesilesiyle gündüz ziyafetler, gece raks, Karagöz dahil her türlü oyunlar ile sabaha kadar vakit geçiriliyordu. Öte yanda eski yeniçeri ağası Kara Murad’ın sultana karşı gelmesiyle, ocak ağaları gizlice isyan hazırlığına başlamışlardı. Veziriâzam onları da düğüne davet etti. Ağalar gitmediler.</span></p>
				<p class="paragraf"><span>Ayaklanmanın başı Kara Murad Ağa idi; ağalar onun konağında buluşup yeminle harekete karar verdiler. Orta-Câmii’ne gelip yaşlı yeniçerileri ve odabaşıları davet ettiler. Plân şu idi: İlkin “Deli” pâdişaha</span><span class="dipnot"><a class="footnote-link" href="#footnote-225-287" id="footnote-225-287-backlink">287</a></span><span class="Sonnot-Ba-vurusu"> </span><span>hizmet eden veziriâzamı ortadan kaldırmak, şeyhülislâma adam gönderip ulemâ ile söz birliğini sağlamak. 8 Ağustos 1648 günü ağalar ve yeniçeriler silâhlı olarak Orta-Câmii’nde toplandılar, Şeyhülislâm Abdürrahim’e mektup gönderip kendilerine katılmasını istediler; şeyhülislâm, heyecan içinde, mal ve canımız tehlikede, bu iş kolayca sonuçlansın dilerim, yanıtını verdi. Ocak ağası Kara Murad, “Efendi, bu işler cümle sizin sükûtunuz ve ‘adem-i ittifakınız ile bu mertebelere gelmişdir,” yoksa bu iş kolayca sonuçlanabilir, dedi. Kendisinin ulemâyı toplayıp Fâtih Câmii’ne gelmelerini, sultan bertaraf edilinceye kadar dağılmamalarını istedi. İstanbul’daki tüm ulemâ ve yeniçeriler pürsilâh Fâtih Câmii’nde toplandılar. Murad Ağa ulemâya hitapla bu harekette sipahilere muhtaç değiliz, dediyse de onlar da isyana davet olundu. Sipahiler geldi, Veziriâzam Hezarpâre Ahmed Paşa’ya haber gönderip çağırdılar, paşa geceleyin kaçıp gizlenmişti. Âsîler Ahmed Paşa yerine veziriâzamlığa, eski defterdârlardan Sofu Mehmed Paşa’yı davet ettiler.</span></p>
				<p class="paragraf"><span>Ayaklanmayı duyan Sultan İbrahim, müftiye haber gönderip dağılsınlar, dedi; veziriâzam teslim edilmedikçe dağılmayız, Şerîat’ça sözümüz vardır, yanıtını aldı.</span></p>
				<p class="paragraf"><span>Pâdişah adam gönderip Sofu Mehmed Paşa ile müfti huzura gelsinler, emrini verdi; karşı hazırlığa girişmek istedi. Câmide toplanan kalabalık, emre karşı çıktı. Yalnız Sofu Mehmed Paşa’yı gönderdiler; pâdişah, Hezârpare Ahmed dâmâd-i pâdişahîdir, diye onun canını bağışlamalarını istedi. Ahmed Paşa’nın tesliminde kalabalık direndi. İsteği yerine getirilmeyen padişâh, hiddetinden yeni veziriâzamı dövmeye başladı. Sarayına kaçan paşa durumu âsîlere bildirdi. Ocak ağaları Bektaş ve Muslihiddîn, paşanın yanına gittiler, “Neden korkuyorsun? Bizim gibi kocalar din uğruna ölmekten gayrı neye yarar, kalk bu işi başa çıkaralım” diye zavallı paşayı câmiye getirdiler, İstanbul’un sur kapılarını kontrol altına aldılar, şehzâdelerin hayatını güvenceye almak için Vâlide Kösem Sultan’a tezkire gönderip kararlarını açıkladılar; aynı zamanda haremde darussaâde ağası ile bostancıbaşıya (o binlerce bostancının başı idi) haber gönderdiler: Ahmed Paşa katledilecek, pâdişah tahttan indirilecek ve Şehzâde Mehmed tahta çıkarılacaktır, dediler. İbrahim şu karşılıkta bulundu: Bu toplantının aslı nedir, niçin dağılmazlar, benim yanımda bine yakın kul vardır, dağılmazlar ise hepsini kırarım; vezir Hezarpâre nerededir, bilmem, kendileri bulsun, dedi.</span></p>
				<p class="paragraf"><span>Koca Kara Murad, biz Hezarpâre’yi isteriz, eğer pâdişah ise Ayak Dîvânı’nda karşımıza çıksın, isteklerimizi arz edelim, böyle “gaflet ile” (durumu görmezlikten gelmekle) sultanlık olmaz, diye olağanüstü Ayak Dîvânı toplanmasını istediler.</span></p>
				<p class="paragraf"><span>Koca Muslihiddîn Ağa, ayaklanmanın nedenlerini pâdişahın yakını </span><span class="char-style-override-13">mîrahur</span><span>a şöyle özetledi: Pâdişah, Hezarpâre gibi zalim ve rüşvetçi birini başımıza belâ etti, “avratları” (harem kadınlarını) devlet işlerine musallat etti; servet yığma hırsı, rüşvetçilik ve Şerîat’a aykırı hareketler aldı yürüdü; vergi veren köylü perişan, öbür yandan Venedik donanması Boğaz’ı kontrol altına almış, aldıran yok; İstanbul kuşatma halinde, sen (mîrahur) durumu görmek için Çanakkale Boğazı’na gitmedin mi, dedi. Mîrahur yanıtlayarak, evet bu durumu bilip bildirmediğim için suçum vardır, ama veziriâzama karşı gelmek istemedim, “başımdan korkup söylemedim”; şimdi isteğiniz nedir, pâdişaha ileteyim, dedi. Muslihiddîn Ağa istekleri sıraladı: İlkin rüşvet âlemden kalksın, haremden hâseki kadınlar uzaklaştırılsın, Ahmed Paşa bize teslim edilsin, dördüncüsü “filân itsün” (tahtı bıraksın). Mîrahur pâdişahın yanına gitti, bu sırada Sultan İbrahim, saray surları üzerine toplar çıkarmak ve bostancıları kılıç ve tüfekle silâhlandırmakta, savaşa hazırlanmakta idi. Akşam yaklaşıyordu; topluluk dağılırsa bir daha bir araya gelemez kaygısı isyancı elebaşılarını düşündürmeye başladı, sultan hepimizi kırar korkusu kendini gösterdi ve bir an önce harekete geçmeye karar verdiler. Hedefe varıncaya kadar dağılmayalım, dediler, geceyi câmide geçirmeye karar verdiler.</span></p>
				<p class="paragraf"><span>Şehirde bütün dükkânlar kepenk indirmişti. Hezarpâre İstanbul’da dostları yanında saklanmak için evden eve şaşkın şaşkın dolaşıyordu.</span></p>
				<p class="paragraf"><span>Bu kargaşa anında Sultan İbrahim anası Vâlide Kösem Sultan ne yapıyordu?</span></p>
				<p class="paragraf"><span>Vakanüvislere göre</span><span class="dipnot"><a class="footnote-link" href="#footnote-225-288" id="footnote-225-288-backlink">288</a></span><span class="Sonnot-Ba-vurusu"> </span><span>Kösem, “Kendi oğlundan bîzâr (bıkmış, usanmış)” olup Veziriâzam Ahmed Paşa’dan şu yanıtı aldı: “Bu durum seni ve beni sağ komaz, devlet elden gidüb ‘âlem harâba vardı, hemân culûs itdir” demiş. Hezarpâre, buna cesaret edememiş: “Beni öldürürse öldürsün ben ona (Sultan İbrahim’e) suikasta cür’et idemem” diyordu. Ahmed Paşa, sonunda yakalanıp cellâdın kemendinde can verdi; rüşvet vesaire ile 7000 flori altına varan bir servet yapmıştı. Cesedi, At-Meydanı’nda çınar altında halkın seyrine bırakıldı, halk tarafından parça parça edildi (</span><span class="char-style-override-13">Hezarpâre, </span><span>yani</span><span class="char-style-override-13"> </span><span>bin parça adı bundandır). Ulemâ ve silâhlı yeniçeriler, ocak ağalarıyla At-Meydanı’na geldiler.</span></p>
				<p class="paragraf"><span>Sultan İbrahim’e gönderdikleri adama pâdişah, “İşte Hezarpâre’yi katlettiniz, daha ne istiyorsunuz?” diye geri gönderdi. İbrahim’e gönderdikleri ulemâdan Hasan Efendi, “Pâdişahım, şikâyetleri şudur: Siz devlet hâzinesini israfla tükettiniz, Bosna serhaddine düşman [Venedik] girdi [Bkz. Ekler, “Kösem Sultan’a Telhîsler”], Venedik gemileri Boğaz’dan donanmamızı çıkartmaz, İstanbul mahsûr [kuşatma altında] kaldı” dedi. Pâdişah, yalan söylüyorsunuz, diye karşı çıktı. Hasan Efendi, Hezarpâre’nin bu gerçekleri kendisinden sakladığını söyledi; kullar pâdişahı Ayak Dîvânı’nda görmek isterler, diye ekledi. Ocak ağaları ve ulemâ, İbrahim’in tahttan indirilmesine kesin karar vermişlerdi. Karar Kösem Sultan’a bildirildi. O, “Cumhûra muhâlefet câiz değildir” dedi.</span><span class="dipnot"><a class="footnote-link" href="#footnote-225-289" id="footnote-225-289-backlink">289</a></span><span class="Sonnot-Ba-vurusu"> </span><span>Büyük şehzâde Mehmed’in (o zaman 7 yaşında) Orta-Câmii’ne gelmesi için Kösem’e haber gönderildi. Câmide asker arasında, “Culûs şimdiye dek görülmemiştir, ağalar saraya gelsinler” dendi. Yeniçeriler razı olmadılar, çünkü sarayda silâhlanmış bostancılar hazırdı. Bostancıbaşıya ulemâdan saygın biriyle şu haber gönderildi: “cümle ulemâ ve vüzerâ … pâdişahı hal’e [tahttan indirmeye] hep birlikte karar vermişlerdir ve fetvâ yazılmıştır, şehzâdeyi tahta oturtmadan dağılmayız… itaat etmezseniz hepinizin idamına karar verilmiştir, Müslümanlar arasında savaştan kaçınmak gerekir.” Bostancıbaşıyı yanlarına alıp yeniçeri karargâhı Orta-Câmii’ne götürdüler. Ulemâ ve ağalar, bostancıbaşıyı, “Eğer bostancılar direnmeye kalkarlarsa bir tek nefer kalmaz” diye tehdit ettiler. Saraya dönen bostancıbaşı, bostancıları ve saray iç-oğlanlarını toplayıp, pâdişah emrinden çıkmayın, dedi, hepsi “Baş aşağı idüp emir pâdişahımızındır” deyip bostancıbaşıya uydular. </span></p>
				<p class="paragraf"><span>İsyanın başlamasından bir gün önce ocak ağaları ve yeniçeri ağası defterdârın sadakâtini sağlamış bulunuyorlardı. O zaman vâlide sultan Kösem’den saraya gelsinler haberi erişmiş, bostancıbaşı kendilerine zarar gelmeyeceğine söz vermişti. İsyancılar topluca saraya geldiler, bostancıbaşı kapıyı açtı, hep birden haremin dehliz kapısına vardılar. Başta şeyhülislâm ile kadıaskerler, ocak ağaları Muslihiddîn Ağa, Bektaş Ağa ve Murad Ağa’yı dehliz kapısında Kösem, başına siyah ibrişim mendil örtmüş (bu sahne resimlenmiştir, bkz. </span><span class="char-style-override-13">NTV Tarih Dergisi </span><span>sayı: 38) bir zenci hadım ağa ile karşıladı: “sâhibetülmakâm, ümmü’l mü’minîn” (makam sahibi Müslümanlar anası) “vâlide sultan hazretleri”ni karşılarında buldular. Ulemâ ve ağalar hepsi ellerini önlerine kavuşturmuş ayağa kalkarak saygı gösterdiler. </span></p>
				<p class="paragraf"><span>Kösem, ilkin ocak ağalarına hitapla: Böyle isyana (“tehyîc-i fitneye”) sebep olmak insaf mıdır, hepiniz bu yüce hânedânın bağışlarıyla beslenmiş kişiler değil misiniz, deyince, Koca Muslihiddîn gözyaşlarıyla şöyle yanıt verdi: </span></p>
				<p class="paragraf"><span>“Benim devletlü sultanım, gerek siz bendeniz ve cümlemiz bu Devlet-i ‘Aliyye’nin nimetlerine lâyık görülmüşüz; özellikle ben, kızılaba ile (devşirme) gelüp yaşım seksene yakındır… o sonsuz nimetlerin karşılığını vermek bizim ödevimizdir; bu hânedânın kargaşa içine düşmesine tahammül edemiyoruz. Bu durumda ben önayak olmayı şahsen istemezdim; neyi bekler, kime ihtiyaç duyarım, bir makam peşinde değilim, emekliyim; bu devlete hayır duâ hizmetindeyim, amma devletlü sultanım, çok şükür Müslümanız, pâdişahımızın hareketleri Şerîat ve akıldan dışarı olup âleme ihtilâl [dünyaya kargaşa] geldi, yaramazların yakınlığı sonucu eyileşme imkânı kalmadı. Düşman baş kaldırdı, serhadleri düşman istilâ etti, Boğaz’da 70, 80 Venedik donanması kale gibi kalyonlarıyla yatıp Akdeniz yolunu kapamış; gece gündüz savaşırlar. Pâdişah bunlardan habersiz, oyun ve eğlenceye, para toplayıp </span><span class="char-style-override-13">isrâf ve irtişa</span><span>ya dalmış, Şerîat unutulmuş, rüşvetle ‘âlem yıkıldı [rüşvete dair bkz. Ekler, “Kösem Sultan’a Telhîsler”]. Ulemâ fetvâlarıyla Şerîat hükümleri ne ise onu yerine getirmek için gelmişiz; çok şükür şehzâde tahta lâyıktır [Şehzâde Mehmed’in babası Sultan İbrahim, annesi Hadîce Turhan Sultan’dır, tahta geçişinde 7 yaşında idi], o babası yerine tahta oturuncaya kadar [ulemâ ve asker] toplantımıza son vermeyiz; kan dökülür, lütfen karşı çıkmaktan çekinin, emir Şer’-i şerîfindir.”</span></p>
				<p class="paragraf"><span>Her ne kadar vâlide sultanın, oğlu pâdişaha karşı kalbi kırıktı, ama analık merhameti dolayısıyla uzlaştırıcı yanıtlarda bulundu. Sultan İbrahim, vâlidesinin uyarıları ve öğütleri yüzünden onu incitmişti. İbrahim yanındaki genç hâseki kadınlarının kışkırtmalarıyla Kösem’i, Rodos’a sürgün göndermek istemiş, sonra İstanbul dışında bir bahçede oturmasına razı olmuştu. Özetle Kösem, oğlu pâdişahtan korku içinde idi. Pâdişah, kız kardeşleri Ayşe Sultan, Fatma Sultan, Hanzâde Sultan ile kardeşi Sultan Murad’ın kızı Kaya Sultan’a karşı da kötü muamele ediyordu. Onlara ait emlâk ve cevâhiri alıp Hümâşah Sultan dedikleri “Telli Hâseki”ye vermiş ve sultan hanımları, câriye muâmelesi ile hâsekisine hizmetkâr yapmıştı. Vâlide sultan ve haremi Sultan İbrahim’e karşı idiler.</span></p>
				<p class="paragraf"><span>Kösem, Muslihiddîn Ağa’nın sözlerine tepkiyle karşılık verdi: “Bu kadar zamandır oğlum ne yaptıysa sesinizi çıkarmadınız. Fesâd, yolsuzluk saydığınız işlere kendiniz yardımcı oldunuz. Hiçbiriniz kendisine öğüt verip eyi niyet göstermediniz. Eğer siz hep birlikte onu uyarsaydınız, bu duruma gelmezdik. Şimdi o durumu düzeltmek için toplantı yapmak, kötü bir önlem değil midir? Bundan sonra yapılması gereken, kendisine kötü işleri anlatmak, kötülükleri gidermektir. Kendisi tahtında otursun, hazineden harcamalar, ulemâ ve devlet büyüklerinin birlikte meşveretiyle yürütülsün” dedi. </span></p>
				<p class="paragraf"><span>Muslihiddîn Ağa buna karşı eski yanıtını tekrarlayınca, Şeyhülislâm Abdürrahim ve Karaçelebizâde Abdülaziz uzun uzadıya konuştular. Olay tanığı Karaçelebizâde Abdülaziz tarihinde şöyle yazar: </span></p>
				<p class="paragraf"><span>Muslihiddîn Ağa, vâlide ile konuşmadan sonuç alamamış, vâlide ağlayarak çıkmış gitmişti. “Gördüm ki meclis uzuyor” ve umutsuzluk başlıyor, Temmuz sıcağında iki üç saat görüşüldü.</span><span class="dipnot"><a class="footnote-link" href="#footnote-225-290" id="footnote-225-290-backlink">290</a></span><span class="Sonnot-Ba-vurusu"> </span><span>Dışarıda yeniçeriler sabırsız, az kaldı saraya hücum edecekler. “Çaresiz ben,” diyor Abdülaziz, “Vâlidenin yanına gittim” vezir ve müftiye hitapla bir an önce İbrahim yerine Sultan Mehmed’i tahta geçirmek için karar alın, diye ısrar ettim; bu kargaşa ancak bu yolla önlenir, dedim.</span><span class="dipnot"><a class="footnote-link" href="#footnote-225-291" id="footnote-225-291-backlink">291</a></span><span> O zaman Kösem Sultan, “Behey Efendi, ne ‘aceb dürüstgû âdemsin, ya biz ne deriz?” diye söze başladı. “Şimdi devletin iyiliğini isteyenler yola geldi, hep birlikte asker önüne varıp bunu açıklayarak toplantılarını dağıtmaya çalışmamız gerekmez mi?” dedi. Onun bu sözleri kabul edildi. Müfti ve veziriâzam, “Allâh sizden râzı olsun, rûzgâr [zaman] meğer sizi bugün için saklar imiş” diye kendisini desteklediler. Bâbussaâde önüne altın taht çıkarıldı, vâlide, Şehzâde Mehmed’i pâdişahlık alâmetleriyle getirip “Kahr u kîn ile murâdınız bu mudur, işte şehzâde işte siz” diye görüşmelere son verdi. </span></p>
				<p class="paragraf"><span>Bu andan itibaren İbrahim’in tahttan indirilmesi ve Şehzâde Mehmed’in tahta çıkarılması kaçınılmaz oldu.</span><span class="dipnot"><a class="footnote-link" href="#footnote-225-292" id="footnote-225-292-backlink">292</a></span><span class="Sonnot-Ba-vurusu"> </span><span>İçeriden Sultan İbrahim’in kükremesi işitiliyor, haremdekiler ve bostancılar ona destek oluyor, kısaca bunalım devam ediyordu. Bu durumdan herkes kaygılı, çocuk şehzâde Mehmed şaşırmış, gözleri etrafta. İşte bu şaşkınlık anında müfti Abdülaziz, şehzâdenin sağ koluna girip “mum gölgesi gibi” yanında gider.</span></p>
				<p class="paragraf"><span>Abdülaziz, kuşkusuz, İbrahim’in tahttan uzaklaştırılması –sonra da katli– konusunda en önde rol oynamış kişidir. Küçük şehzâde Mehmed tereddüt içinde titrer halde meydana yürüdü, orada bekleyen saraylı kullar sadakatlerini gösterip şehzâdeyi, “Âleyke ‘avnullâh” (Allâh yardımcın olsun) sadalarıyla selâmladılar. </span></p>
				<p class="paragraf"><span>Abdülaziz saltanat değişikliğinde kesin rol oynadığını tarihinde belirtmeye çalışır; culûs tarihini 18 Receb 1058 (9 Ağustos 1648)</span><span class="dipnot"><a class="footnote-link" href="#footnote-225-293" id="footnote-225-293-backlink">293</a></span><span class="Sonnot-Ba-vurusu"> </span><span>olarak verir. Şehzâde Mehmed’in sultanlığını ilân sırasında Abdülaziz sağ kolunda imiş ve sol kolunda kimse yokmuş, “Bu küstahlığımızla oğul ve torunlarım övünsünler” diyor. Abdülaziz, Sultan İbrahim’in hemen hapse götürülmesi gerekirken, topluluğun dağılıp gittiğinden şikâyet eder. </span></p>
				<p class="paragraf"><span>Çocuk Sultan Mehmed, haremde Hâs-Oda’ya nakledildi, oradaki iç-oğlanları onun hizmetine girmekte, pâdişahlığını tanımakta tereddüt etmediler. Ertesi gün haber yayılınca, devlet büyükleri “gafletten” uyanıp Sultan Mehmed’in emriyle saraya geldiler. Tahttan indirilen Sultan İbrahim güzel döşenmiş bir dairede iki câriye ile kapatıldı, üstüne kilit vuruldu. Karaçelebizâde, Rumeli kadıaskerliğine atanarak Dîvân toplantılarına katılma imkânı verildi. Vâlide sultana ve Harem’e verilmiş tahsisler ve bazı paşmaklık denilen hâs ve zeâmet</span><span class="char-style-override-13"> </span><span>gelirleri devlet hazinesine alındı.</span><span class="dipnot"><a class="footnote-link" href="#footnote-225-294" id="footnote-225-294-backlink">294</a></span><span class="Sonnot-Ba-vurusu"> </span><span>Böylece Kösem dönemine ait büyük gelirler (yılda kırkar, ellişer bin guruş) Harem’den alınmış oldu. Bu devir teslim, Vâlide Kösem’in Abdülaziz’e düşmanlığını daha da çoğalttı.</span><span class="dipnot"><a class="footnote-link" href="#footnote-225-295" id="footnote-225-295-backlink">295</a></span><span class="Sonnot-Ba-vurusu"> </span><span>Yalnız Kösem’in hâsları, 300.000 guruşa varıyordu. Bu arada Şeyhülislâm Abdürrahim’in azlolunması gündeme geldi. Bu makamda gözü olan Karaçelebizâde Abdülaziz atlatıldı, İstanbul kadısı Behâyî Efendi bu makama getirildi.</span></p>
				<p class="paragraf"><span>Padişâh IV. Mehmed için, merâsim yapılarak (Eyüp ziyareti ve sarayda bî’at) pâdişah oldu; </span><span class="char-style-override-13">Büyük Vâlide</span><span> yetkilerini kaybetti, IV. Mehmed’in annesi Hadîce Turhan, vâlide sultan unvanıyla sarayda onun yerini aldı. Bununla beraber torunu pâdişah olan Kösem Sultan, devlet işlerinde deneyimi dolayısıyla ve kuşkusuz, ocak ağaları desteğiyle </span><span class="char-style-override-13">Büyük Vâlide </span><span>unvanıyla 1651’de katline kadar sarayda nüfuzunu koruyacaktır. </span></p>
				<p class="paragraf">Bir çocuğun pâdişah olarak devletin başı ve sahibi olabileceğini ulemâ, Hanefî mezhebi fıkıh kitaplarından açıklamalar yaparak desteklediler: Aklı zayıf (“muhteli’l-‘akl”) olanın saltanatı câiz değildir, aklı olmayan hükümdara bir şeyi anlatmak mümkün olmaz, Şerîat hükümlerine aykırı hareket eder, zulüm yapar, halkın mallarını musâdere eder, kan döker, ülkeye düşman ayağı basmasını önleyemez,<span class="dipnot"><a class="footnote-link" href="#footnote-225-296" id="footnote-225-296-backlink">296</a></span> bu nedenlerle sultanlık makamında oturamaz. Öte yandan, “sabî âkil” <span class="char-style-override-13">ma’sûm </span>(yani 12 yaşından küçük olan) pâdişah olabilir, bu takdîrde <span class="char-style-override-13">vekîl-i saltanat</span> olan veziri, devlet işlerini görür. Vâlidesi (ve veziriâzam) devlet işlerini onun adına yürütürler. </p>
				<p class="paragraf"><span>“Ma’sûm” IV. Mehmed’in tahta getirilmesine karar verildiğinde, Abdülaziz, Naîmâ’ya göre, “O kadar küstahâne sözler söyledi ki” burada yazmak utanç verir.</span><span class="dipnot"><a class="footnote-link" href="#footnote-225-297" id="footnote-225-297-backlink">297</a></span><span> Naîmâ’ya göre Kösem Sultan, ona karşı erkekçe tartışmaya girmiş (“merdâne mübâhasa”), Abdülaziz ona karşı susturucu sözler söyleyince, Kösem “Varayım, sarıcağın sardırup [Şehzâde Mehmed’i] çıkarayım deyüp” içeri gitmiş</span><span class="dipnot"><a class="footnote-link" href="#footnote-225-298" id="footnote-225-298-backlink">298</a></span><span> (Naîmâ’nın IV. Mehmed’in culûsü hakkında yazdıklarını</span><span class="dipnot"><a class="footnote-link" href="#footnote-225-299" id="footnote-225-299-backlink">299</a></span><span> Abdülaziz yineler). Çocuk padişâh, Bâbussaâde’de taht üzerine oturtulmuş, başta şeyhülislâm, veziriâzam, ulemâ ve devlet büyükleri İslâmî “bî’at” merâsimini yerine getirmişler, “Ma’sûm korkmasın diye” başkalarının yaklaşmasına izin verilmemiş, culûs merâsiminden sonra Sultan Mehmed, Vâlide Turhan Sultan ve bostancıbaşı muhafazasında içeri hareme götürülmüş. Merâsim sonrası devlet büyükleri Sultan İbrahim’in yanına gidip “İçeriye” (yani hapsedileceği odaya), buyrun, dediler. Tahtından indirilen İbrahim “feryada başlayub bre hâinler filânlar, bu nasıl işdir, ben her birinize ihsanlar itmedim mi? Şimdi havanıza tâbi olmadığım için beni kaldırmak tedarik itdiniz, ben pâdişah değil miyim, bu ne dimektir” diye bağırarak karşı geldi. Karaçelebizâde Abdülaziz, “cür’et idüb”, Sultan İbrahim’e yakışıksız, çok ağır söz söyledi: “Hayır pâdişah değilsin, umûr-i Şer’iyye ve dinîyeye kayıtsızlık ettin. Cihânı harâba virdin, vaktinizi eğlence ve gaflet içinde geçirdin, rüşveti saklayıp zâlimleri âleme musallat ettin” diye o kadar ileri gitti ki, herkes şaşırdı.</span></p>
				<p class="arabaslik-sol" id="toc_marker-40-8">Sultan İbrahim’in Saltanatı</p>
				<p class="paragraf"/>
				<p class="paragraf"><span>İbrahim’in ilk kötü işi </span><span class="char-style-override-13">musâhib </span><span>(özel danışmanı) Yusuf Paşa sözüyle, IV. Murad’ın beş yıl veziriâzamlığını yapmış ve mâliyeyi bir kerte düzene koymuş olan Kara Mustafa’yı katlettirmesidir. Yeni veziriâzam, Sultan İbrahim’e rüşvet sayılabilecek ölçüde para ve giysi vermekle iktidarda kaldı. “Pâdişah rüşvete meyletmekle halkı kendisinden nefret ettirdi.”</span><span class="dipnot"><a class="footnote-link" href="#footnote-225-300" id="footnote-225-300-backlink">300</a></span><span> Sultan İbrahim’i yanlış yollara götüren başka biri, kurnaz musâhibi üfürükçü Cinci Hoca’dır. O, pâdişaha son derece yakınlık kazandı. Veziriâzam bile devlet işlerinde Cinci’nin fikrini almak zorunluluğunu duyuyordu. Cinci, cahil olduğu halde kendisine kadıaskerlik verildi. Rakibi musâhib Yusuf Paşa’yı katlettirdi (1646). Sultan İbrahim, sultanlık otoritesine karşı gelinmesi konusunda fazla duygusaldı. İstanbul’da araba yasağına uyulmadığına kızarak Salih Paşa’yı hemen idam etti. Seçtiği ve tüm devlet işlerini kendisine bıraktığı Veziriâzam Ahmet Paşa rüşvetçilikle ün kazandı. İbrahim’e karşı eleştirilerden biri de veziriâzamı kontrolsüz bırakması oldu. Pâdişahın kılık kıyafet değiştirip halk arasına karışması ve halkın şikâyetlerini dinlemesi âdil bir pâdişahtan beklenen başlıca ödevlerden biridir, İbrahim bunu ihmâl etmişti.</span><span class="dipnot"><a class="footnote-link" href="#footnote-225-301" id="footnote-225-301-backlink">301</a></span></p>
				<p class="ARA-BASLIK para-style-override-15"/>
				<p class="arabaslik-sol" id="toc_marker-40-9">Sultan İbrahim’in Katli</p>
				<p class="paragraf"/>
				<p class="paragraf"><span>Haremde bir daireye hapsedilen Sultan İbrahim’in gece gündüz ağlayış ve feryatları kesilmiyordu; Enderun halkı matem tutup aralarında, nasıl olur, bir pâdişah tahttan indirilip diri diri mezara konur, çıkarıp yeniden tahta oturtalım, diye dedikoduya başladılar. Dışarıda sipahiler arasında da bu gibi sözler dolaşıyordu. </span></p>
				<p class="paragraf"><span>İbrahim’i tahttan indirenler, özellikle ulemâ bundan korkuya kapıldılar. Ulemâ, yeniçeri ağaları ile konuşup İbrahim’in ortadan kaldırılmasına karar verdi; Şeyhülislâm (müfti) Abdürrahim</span><span class="dipnot"><a class="footnote-link" href="#footnote-225-302" id="footnote-225-302-backlink">302</a></span><span class="Sonnot-Ba-vurusu"> </span><span>fetvâ verdi; müfti ve devlet erkânı, Veziriâzam Sofu Mehmed Paşa, kadıaskerler ve yeniçeri ağaları bir arada saraya geldiler. Saray iç-oğlanları taraf taraf ağlaşıp kaçıştılar, İbrahim içeriden feryad ve figâna başladı, “Siz ki benim ekmeğimi yiyenlersiz, aranızda bana merhamet eden kimse yok mu?” diye bağırıyordu. Cellâd Kara Ali bile kaçtı, durum çok nazikti; idamı bir an önce gerçekleştirmek gerekiyordu. Veziriâzam ve müfti Abdürrahim cellâd Ali’yi zorla odaya soktular, pâdişah kırmızılar giymiş, elinde Kur’an müftiye hitapla, “Seni evvelce paşa, ‘bir dinsizdir, depele’ demişti, ben seni öldürmedim… İşte kitâbullâh, beni neyle öldürürsüz, zâlîmler!” diye haykırdı. Arkasından cellâd Ali ve yardımcısı Hammal Ali kemendi boynuna atıp yaşamına son verdiler. “Pâdişah-i şehîd” nâşı, gusl namazından sonra Sultan Mustafa’nın merkadi yanında defn olundu. Mezarı başında Kur’an okundu ve Enderun halkına biner akçe dağıtıldı.</span><span class="dipnot"><a class="footnote-link" href="#footnote-225-303" id="footnote-225-303-backlink">303</a></span></p>
				<p class="paragraf"><span>IV. Murad, I. Ahmed’in şehzâdelerini idam ettirmekle yalnız kardeşi İbrahim’i hayatta bırakmıştı.</span></p>
				<p class="paragraf"><span>Sultan İbrahim’in tahttan indirilmesi ve katli olaylarını, iki göz tanığı, Abdülaziz ve Dîvân kâtiplerinden Vecîhî, tarihlerinde anlatırlar. Abdülaziz’in anlatımı,</span><span class="dipnot"><a class="footnote-link" href="#footnote-225-304" id="footnote-225-304-backlink">304</a></span><span> olaylara doğrudan doğruya karışmış biri olarak önemlidir. Abdülaziz, İbrahim’in tahttan indirilmesi ve katlinde rol oynamış, IV. Mehmed’in culûsunda kendisi İstanbul kadılığından Rumeli kadıaskerliğine getirilmişti. Bu atama dedikodu konusu oldu: Abdülaziz, daima öne çıkmaya çalışan, şöhret düşkünü biri imiş.</span><span class="dipnot"><a class="footnote-link" href="#footnote-225-305" id="footnote-225-305-backlink">305</a></span></p>
				<p class="paragraf"><span>Olayların içinde olup İbrahim’in katlinde en önde rol oynamış olan Karaçelebizâde Abdülaziz olayları şöyle anlatır: Sultan İbrahim tahttan indirilip haremde bir odada hapsedildi; bazı yandaşları yardımıyla yeniden tahtı elde etmek, düşmanlarını yok etmek sevdasına düştü. Büyük vâlide Kösem ve harem ağaları bundan haberdar idiler; büyük bir “fitneye” neden olacakları veziriâzam Sofu Mehmed Paşa’nın kulağına erişti</span><span class="dipnot"><a class="footnote-link" href="#footnote-225-306" id="footnote-225-306-backlink">306</a></span><span class="Sonnot-Ba-vurusu"> </span><span>(Abdülaziz Efendi tüm devlet işlerinde veziriâzamla beraber hareket etmekteydi).</span><span class="dipnot"><a class="footnote-link" href="#footnote-225-307" id="footnote-225-307-backlink">307</a></span><span> Paşa Dîvân üyeleriyle beraber şeyhülislâm, nakîbü’l-eşrâf ve özellikle ocak ağalarını olağanüstü bir meşveret</span><span class="char-style-override-13"> </span><span>meclisine çağırdı. Küçük pâdişah huzuruna giren veziriâzam ve müfti, bir hatt-i hümâyûn</span><span class="char-style-override-13"> </span><span>ile çıktılar, hatt’ta şunlar fermân olunmuştur: </span></p>
				<p class="paragraf"><span>Pederim İbrahim Han bazı “hevâdârları” yardımıyla bir “fitne ve fesâd” çıkarmak üzeredir. Toplumun zarar görmesini önlemek için kendisinin “nokta-i vücûdu merkez-i şuhûddan nâbud olup hâr-i âzârı dâmen-i mülkü milletten izâle olunsun.” Sözde küçük sultan, anlaşılması güç bu sözlerle babasının katlini emrediyor! Mecliste bu pâdişah fermânını vezir ve müftî okudular; meşveret üyeleri fermân karşısında, hayret içinde baş eğmek gerektiğinde birleştiler. Abdülaziz Efendi Dîvân’da kadıaskerdi; benimle danışılması gerekirdi, fakat meclisin niçin toplandığından habersizdim, diye kendini pâdişah katili suçundan kurtarma çabasındadır.</span><span class="dipnot"><a class="footnote-link" href="#footnote-225-308" id="footnote-225-308-backlink">308</a></span></p>
				<p class="paragraf"><span>Abdülaziz, Sultan İbrahim’in katli konusunda şu iddiada bulunur: Duyduğumuza göre diyor, İbrahim’in hapsedildiği odanın penceresi kırılmış, onu onarmaya gitmek gerekti. Saraya ne gibi bir hizmet için davet olunduğumuz bilinmiyordu. Herhalde İbrahim’in katlinden kaçınılırdı. Sonradan veziriâzamla konuştuğumuzda kendisine dedim ki: Mâdem böyle bir düşünceniz vardı, o gün Dîvân’da yanınızda idim, bunu niye gizlediniz? Veziriâzam yanıtlamış: Büyük vâlide ve harem ağaları tarafından bir gelişme meydana gelir, akşama bırakmayalım diye acele olundu; işi acele bitirmek gerekmekteydi; bu yüzden sizinle görüşmeye imkânı olmadı, diye Abdülaziz’e bilgi verilmiş. Abdülaziz ilâve eder: Biz Darphâne yakınında baltacılara rast geldik, veziriâzamın söylediği gibi acele ettiklerini gördük. Katil işinde Büyük Vâlide’den başka haberdar olanlar müftî ve veziriâzamdır. Belki, kapuağası Abdurrahman Ağa’nın da haberi vardı. İbrahim’in katline baltacı ve bostancılar ile harem hizmetlileri karışmamış, idamı cellâd Kara Ali yapmış.</span></p>
				<p class="paragraf"><span>Abdülaziz devam eder: Maktul sultanın Hâs-Oda’da yatağının köşesini öptüğümüz gün Büyük Vâlide, Hırka-yi Şerîfe’ye gidip: “Ey Bâr-i Hüdâ, İbrahim kulun bu belâya mübtelâ olmak çünkü mukadder imiş, ba’de’l-yevm ânın bu sûretle dünyâda bekâsı revâ değildir … Dünya nimetlerinden halâs eyle” diye dua etmiş imiş. Abdülaziz devamla ilâve eder: Taziye için Büyük Vâlide’yi ziyaret ettiğimizde, Büyük Vâlide ağlayarak, “Bu âdem, ‘aceb kimin bed-duâsına uğradı” deyince, tok sözlü Abdülaziz, “Sultanımız bed-duâsına uğradı” deyivermiş. Bu yanıt üzerine Koca Vâlide, Abdülaziz’e kızgınlığını göstermiş.</span></p>
				<p class="paragraf"><span>Sonuçta, Abdülaziz, Sultan İbrahim’in katlinde, Kösem Sultan ile Veziriâzam Sofu Mehmed Paşa’nın sorumlu olduğunu ileri sürmekte, kendisini temize çıkarmaya çalışmaktadır.</span></p>
				<p class="paragraf"/>
				<p class="arabaslik-sol" id="toc_marker-40-10"><span>IV. Mehmed’in Tahta Çıkışı ve Sipahi Ayaklanması:</span> Gürcü Abdünnebî İsyanı (1648)</p>
				<p class="paragraf"/>
				<p class="paragraf"><span>IV. Mehmed’in tahta çıkması üzerine sipahi ve yeniçeri culûs bahşişi için kargaşa çıkardılar. Yalnız asker değil, ulemâ da bahşiş aldı. Eski defterdâr, Veziriâzam Sofu Mehmed Paşa, özellikle devlet bütçesini kontrol altına almaya çalışıyor, gereksiz harcamaları kaldırıyordu. Bu arada, saraylıların saray dışı masraflarını kaldırmaya çalıştı. Gümrük ve başka gelir kaynaklarından maaş alanların atama kayıtlarını gözden geçirdi. Özellikle, altı-bölük sipahilerin aldıkları </span><span class="char-style-override-13">veledeş </span><span>(evlâdına ait) maaşlarını, tanıklarla kontrol etti ve dirliği kesilen bin kadar sipahiyi, Girit’e gitmek koşuluyla yeniden hizmete aldı.</span></p>
				<p class="paragraf"><span>Sultan İbrahim’in katlinden sonra yeniçerilerin iktidarı ellerinde tuttukları bu dönemde, altı-bölük sipahileri daima tedirgin ve isyana hazırdılar. Anadolu’daki Gürcü Abdünnebî Ayaklanması, aslında yeni bir sipahi ayaklanmasıdır. Bu kez, Anadolu’daki yandaşları bir Celâlî, Abdünnebî etrafında toplanıp İstanbul üzerine yürüdüler. Olayın evveliyâtı şudur:</span></p>
				<p class="paragraf"><span>Vaktiyle mâliyede defterdârlıkta bulunan Veziriâzam Sofu Mehmed Paşa mâliyede sıkı bir teftiş idaresi kurmuştu.</span><span class="dipnot"><a class="footnote-link" href="#footnote-225-309" id="footnote-225-309-backlink">309</a></span><span> Bu arada, kapıkulu sipahi bölüklerinden dirlikleri kaldırılmış olan sipahileri, Girit’e savaş meydanına gitmek koşuluyla tekrar hizmete almıştı. Ayaklanmayı âdet haline getiren sipahiler, Üsküdar’da toplanıp gösteride bulundular (Eylül 1648). Sultan İbrahim tahttan indirilip katlolunmuş, yerine 7 yaşında bir çocuk, IV. Mehmed sultan ilân olunmuştu (14 Ağustos 1648). Sipahiler, çocuklarının </span><span class="char-style-override-13">veledeş </span><span>olarak maaş defterine geçirilmesini istiyor, “Ancak ondan sonra Girit’e gideriz” diyorlardı. Veziriâzam ise Girit’e gitmelerini şart koşuyordu. Ayrıca, cizye defterlerinin kendilerine teslimini istiyorlar, her şeyden önce Sultan İbrahim’in katli ne gibi bir esasa dayanıyor, diyorlardı. Sivas’ta vali İbşir Paşa bu davada onlarla beraberdi. Sipahi ayaklanması üzerine Veziriâzam Sofu Mehmed Paşa, ulemâyı ve sipahi bölükleri ağalarını toplantıya çağırdı. Ayaklanan sipahilere karşı yeniçeri ağasına başvurdu.</span></p>
				<p class="paragraf"><span>Sipahilere gönderilen cevapta, onların Sultan İbrahim’in katlini dava etmelerine yer yoktur, çünkü onun oğlu Mehmed tahtta oturmaktadır, sipahiler vergi defterlerini ellerine alıp tekrar reâyayı soymasınlar, yanıtı verildi. IV. Murad’ın sipahilere vergi toplama izni vermediği zamandan beri sipahiler, başlıca bu işin peşinde idiler. “Şimdi bu gelirleri toplama yetkisini üzerine alan bostancılar veya vezir adamları halkı soymuyor mu? Biz beş alıyorduk, şimdi onlar on alıyor” diye reâya soygununun sürüp gittiğini iddia ettiler. “Biz Kanunî Sultan Süleyman döneminde cizye vesair gelirlerin toplanmasında </span><span class="char-style-override-13">gulâmiye </span><span>diye bir harçlık alıyorduk, şimdi de ona razıyız” dediler. Görülüyor ki, sipahilerin asıl istediği, eski vergi toplama ayrıcalığını (“hidmetini”) geri almaktır, bunda direndiler. Vezir nihayet, “Bunu gelecek yıla bırakalım” diye sipahileri yatıştırma yoluna gitti. </span></p>
				<p class="paragraf"><span>İsyancı sipahilere yenileri katıldı. Sultan Ahmed Câmii yığın yığın sipahilerle doldu. Her zamanki gibi, Sultan İbrahim’in katli davasına sarıldılar. Öbür yandan, sipahilerin Şeyhülislâm Abdürrahim’e düşmanlığı şundan ileri geliyordu: Ulemâdan bazıları İslâm kaynaklarına, özellikle Şeyh Bedreddîn’in </span><span class="char-style-override-13">Câmi’ül-Fusûleyn </span><span>adlı kitabına dayanarak, sultan küçük yaşta olursa, kendisine bir vekîl belirlenir ve halk ona bî’at eder, diye fetvâ vermişlerdi. Ortada olan vekîl ise, Vâlide Kösem Sultan’dı. Ama gerçekte sultan, daima çocuk pâdişahtır. Kösem Sultan’ın veziriâzamların telhîslerinde, bu esasa daima saygınlık gösterdiği Ekler bölümünde yayınladığımız “Kösem Sultan’a Telhîsler”de açıkça görülmektedir. IV. Mehmed’in büyük vâlidesi Kösem Sultan için, “Ol sagîrden vekâlet ile hükümet ider” diyorlardı. </span></p>
				<p class="paragraf"><span>Görülüyor ki asıl sorun, Kösem Sultan’ın iktidarı sorunudur. Sultan İbrahim zamanında olduğu gibi, Kösem’in iktidarda kalmasını bir kısım ulemâ desteklemektedir. Gerçekten Kösem, </span><span class="char-style-override-13">Büyük Vâlide </span><span>unvanıyla IV. Murad dönemindeki gibi iktidarda kalmak istiyor ve bunun için bir kısım ulemâdan dinî hukukta destek buluyordu. Sipahiler bu sorunda başlıca Kösem’e karşı cephe almış bulunuyorlardı. Sorun, Kösem’in iktidarda kalıp kalamayacağı sorusu idi. Saf bir ihtiyar olan Sofu Mehmed Paşa, gerçek durumu kavrayamıyor ve sipahilere karşı direniyor, böylece o da kendini </span><span class="char-style-override-13">velîahd</span><span>,</span><span class="char-style-override-13"> </span><span>bir çeşit </span><span class="char-style-override-13">nâib-i saltanat</span><span> durumunda görüyordu. Onun başka bir yanlışı da, olağanüstü toplantıda “</span><span class="char-style-override-13">mansıblar </span><span>[devlet memuriyetleri] kanûna göre rüşvetsiz verilsin” kuralı kabul edilmişken, kendisi rüşvet kapısını yeniden açmış bulunuyordu. Dahası eskiden rüşvet sultan hazinesi için alınırken, şimdi yüksek iktidarı ellerine geçirmiş olan yeniçeri ocak ağalarının cebine gidiyordu. Tüm memuriyetler eskisi gibi açık artırmayla, rüşvetle alınıyordu.</span></p>
				<p class="paragraf"><span>Sipahiler Üsküdar’da toplu halde direnirken, devlet erkânı </span><span class="char-style-override-13">Paşa-Kapısı</span><span>’nda (veziriâzam sarayında) toplantıda idi. Bu kargaşaya saraylardaki iç-oğlanları da katıldı. İç-oğlanları sarayda hizmet yılı dolunca gelir toplama hizmetlerine çıkar; </span><span class="char-style-override-13">çavuş, kapıcı </span><span>olur veya sipahi bölüklerine atanırlardı. Gecikme üzerine iç-oğlanları da isyan ederek sipahilere katıldılar. İç-oğlanları, Saray’dan </span><span class="char-style-override-13">çıkma </span><span>gereği yedi yılda bir dış hizmetlere geçme iddiasıyla sipahi bölüklerine yazılmak istediler. Eski sipahi–yeniçeri karşıtlığı yeniden kendini gösterdi. Kösem Sultan idaresinde yeniçeri ocağı </span><span class="char-style-override-13">tagallüb </span><span>etmiş, yani haksız yere devlet iktidarına ortak olmuştu. Bundan veziriâzam da şikâyetçi idi ve sipahilere yakınlık duyuyordu. </span></p>
				<p class="paragraf"><span>Girit’e atanan sipahi grubu, gitmeyip Sultan Ahmed Câmii imâret binalarına yerleştiler. Zorba-başı Bıyıklı Mahmud başlarına geçti. Pâdişaha mektup gönderip, vezirin kendilerini yeniçeri eliyle kırdırmak niyetinde olduğundan şikâyet ettiler. Pâdişah, daha doğrusu Kösem Sultan, siz dağılın, ben ötekileri azlederim, vaadiyle âsîleri dağıtmak istedi. Veziriâzam, yeniçeri ocağına gitti, şeyhülislâmı ve ulemâyı oraya çağırdı. Yeniçeri–sipahi karşılaşmasından korkuluyordu. İki taraf savaşa hazırlanmıştı. Sipahiler pâdişaha adam gönderip şikâyetlerini tekrarladılar, pâdişahın el yazısı hatt-i hümâyûn gönderildi, “Emir pâdişahındır ve orayı ağalar yeniçeri bilür” oldu. Yeniçeri ocak ağaları gerçek otorite sahibi olduklarını ileri sürerek, pâdişah (Kösem) karşısında direniyordu. Ağalar veziriâzamın ve müftinin azline razı olmadıklarını ilân ettiler. Son derece tehlikeli bir durum ortaya çıkmış bulunuyor, perde arkasında Kösem, yeniçeri ağalarını karşısında bulmuş oluyordu. </span></p>
				<p class="paragraf"><span>Yeniçeriler sipahilere karşı ulemâ ile birlikte hareket ederek savaşmaya karar verdiler; Ocak’ta, yeniçeri meydanında toplandılar ve hücuma geçtiler; sipahi zorba-başısı Mahmud, Üsküdar’a kaçtı, adamları, sipahiler kılıçtan geçti (Kasım 1648).</span><span class="dipnot"><a class="footnote-link" href="#footnote-225-310" id="footnote-225-310-backlink">310</a></span><span> Bu olay tarihe, “Sultan Ahmed Câmii Olayı” diye geçti. Kıyıma uğrayan sipahiler karşısında zafer, Veziriâzam Sofu Mehmed Paşa ve şeyhülislâma aitti. Olayların tanığı Şeyhülislâm Abdülaziz, </span><span class="char-style-override-13">Ravzatü’l-Ebrâr Zeyli</span><span>’nde 1648–1657 olaylarını ilk ağızdan aktarmıştır.</span><span class="dipnot"><a class="footnote-link" href="#footnote-225-311" id="footnote-225-311-backlink">311</a></span><span> IV. Mehmed’in tahta çıkışında ulemâdan ilk kez </span><span class="char-style-override-13">bî’at </span><span>eden kendisi idi.</span></p>
				<p class="paragraf"/>
				<p class="arabaslik-sol" id="toc_marker-40-11">Abdünnebî İstanbul Üzerine Yürüyor</p>
				<p class="ARA-BASLIK para-style-override-15"/>
				<p class="paragraf"><span>Sultan Ahmed Câmii isyanında bozguna uğrayan sipahiler, Anadolu’da, “sipahi zorbalarının büyüklerinden olan Gürcü Abdünnebî ile anlaşıp mücadeleyi o tarafa götürdüler.”</span><span class="dipnot"><a class="footnote-link" href="#footnote-225-312" id="footnote-225-312-backlink">312</a></span><span> Gürcü sipahi zorbalardan iken IV. Murad kendisini affetmişti. Anadolu’da büyüklerin hâs gelirlerini toplama vazifesiyle </span><span class="char-style-override-13">voyvodalık </span><span>yapmakta idi. Bu yolla servet yapmış, İstanbul’a gönderdiği rüşvetle birçok gelir kaynaklarını eline geçirmişti. Kendisinden istenen parayı hazineye ödemedi. Abdünnebî, o sırada İstanbul’da Sultan Ahmed Câmii sipahi isyanında katledilen sipahilerin intikamını alacağını söyleyerek, isyan bayrağını kaldırdı. Böylece Kösem’i aleyhine çevirdi. </span></p>
				<p class="paragraf"><span>Öte yandan veziriâzam, Girit’e zahire ve asker göndermek için hazinede para toplamaya çalışıyordu. Bu da devlet gelirlerini iç edenleri aleyhine çevirmişti. Veziriâzam aslında devletin birinci kertede âcil işlerini yürütme çabasında idi. Garp Ocakları’nın (Cezayir, Tunus ve Trablusgarp) donanmalarının pâdişah donanmasına katılmaları için para göndermek zorunda kalmıştı. Onlardan yardıma gelen 10 kalyon, 10 çekdiri,</span><span class="char-style-override-13"> </span><span>Mısır-İskenderiye’den 18 gemi Donanma-yi Hümâyûn’a Foça’da gelip katıldılar. </span></p>
				<p class="paragraf"><span>Anadolu’da şehirlerde eskiden Celâlîlere karşı koruma olarak yerleştirilen birçok sipahi </span><span class="char-style-override-13">kethüda-yerleri</span><span> vardı. Onların Anadolu’da Gürcü Abdünnebî ile işbirliği sipahilerin yeni bir isyan hareketine yol açmış oldu. Gürcü, sancaklardan timarlı sipahilerin kumandanları alay-beylerini yanına çağırdı. Niğde, onun harekât merkeziydi. Etraftan gelen sipahiler, takım takım onun bayrağı altında toplandılar, Gürcü Konya’yı ele geçirdi, eşkıyadan Katırcıoğlu 400 levendiyle ona katıldı. Gürcü kuvvetleri 15.000’i bulunca, Sultan İbrahim’in katlinden sorumlu tuttuğu Veziriâzam Sofu Mehmed’den ve müftiden davacı oldu. Topladığı kuvvetlerle İstanbul üzerine yürüdü, Kütahya’ya vardı.</span></p>
				<p class="paragraf"><span>Gürcü, Sultan Ahmed Câmii sipahi kırımına fetvâ vermiş olan müfti Abdürrahim’in azlinde direniyordu. Toplanan meşveret meclisine katılan İstanbul sipahi bölük ağaları, isyancılarla işbirliği yaptıkları suçlamasına karşı çıktılar ve pâdişaha (aslında Büyük Vâlide Kösem ve Turhan Sultan’a) bağlılıklarını yinelediler. Fakat sonunda uzlaşma olmadı. Sipahiler yeniçerilerin emri altına girmek istemediler. Ocak ağalarından Bektaş Ağa, sipahilerle anlaşmanın imkânsız olduğunu söylüyordu. Pâdişah (gerçekte Büyük Vâlide Kösem) Gürcü’ye karşı yeniçeri ve sipahilerin birlikte hareket etmelerini istiyordu. Meşveret</span><span class="char-style-override-13"> </span><span>sonunda sipahiler, “Pâdişah emrine karşı gelmeyiz” diye Gürcü’ye karşı hareket etmeyi kabul ettiler. Birleşme ulemâ imzasıyla pekiştirildi. Kösem, böylece önemli bir iş başarmış oluyordu.</span></p>
				<p class="paragraf"><span>Sultanın mutlak vekîli sıfatıyla hareket eden Sofu Mehmed Paşa ile Kösem Sultan’ın arası açıktı. Paşa devlet bütçesini korumak için Harem’in yağmasına izin vermiyordu. O zaman, veziriâzamın tasarruf önlemleri yüzünden soyguna devam edemeyenler Kösem ile işbirliğine girdiler. Vezirin, küçük pâdişah yerine velîahdlık (</span><span class="char-style-override-13">velâyet-i ‘ahd</span><span>) iddiasında olduğunu Kösem’e bildirdiler. Küçük pâdişah adına kimin saltanat erkini temsil ettiği sorusu ortaya çıktı; vezirliğin bağımsızlığını ileri süren Sofu Mehmed’in ortadan kaldırılması için Kösem kışkırtıldı. Kösem yeniçeri ağalarıyla birlikte hareket ediyordu. Veziriâzam ise müftiyle beraberdi; saraya Dîvân’a gitmiyor, işleri Kösem’e arz etmiyor, “kendi sarayında” iş görüyordu. Devlet işlerinin sarayda değil, Paşa-Kapısı’nda (</span><span class="char-style-override-13">Bâb-i Âlî</span><span>’de) görülmesi geleneği ilk kez Kösem–Sofu Mehmed arasındaki bu çekişmeyle ortaya çıkmıştır. </span></p>
				<p class="paragraf"><span>S</span>aray, daha doğrusu Kösem, veziriâzamın azl ve idamına karar verdi. Eski yeniçeri ocak ağaları Kösem’le beraberdi. Sofu Mehmed, onları bir yol bulup uzaklaştırmanın çarelerini araştırmaya başladı. Müfti bunda onunla beraberdi. Kösem, Kara Murad Ağa’yı âsî Gürcü Nebî üzerine Anadolu’ya göndermeye çalıştı. Öte yandan, veziriâzamın ortadan kaldırılması için kin (“kemâl-i gayz”) besliyordu. Veziriâzamın gönderdiği arzları onaylamıyor,<span class="dipnot"><a class="footnote-link" href="#footnote-225-313" id="footnote-225-313-backlink">313</a></span> devlet işlerini yandaşı yeniçeri ocak ağalarıyla birlikte görmeye çalışıyordu. </p>
				<p class="paragraf"><span>Veziriâzam yeniçeri cuntasından </span><span class="char-style-override-13">kethüda-beyi </span><span>(yeniçerilere en yakın temsilci) yanına çekmeye çalıştı. Dört kez saltanat dönüşümünde rol oynamış, kurnaz deneyimli bir ihtiyar olan ocak ağaları önderi Bektaş Ağa veziriâzamı desteklemekten el çekti. Kethüda-bey de ona uydu. Entrikacı ihtiyar Muslihiddîn Ağa ise, her işi Kara Murad ile söyleşmeye önem verirdi. Böylece, Üçlü Ocak Ağaları Cuntası (eski Roma’daki</span><span class="char-style-override-13"> triumvira</span><span>)</span><span class="char-style-override-13"> </span><span>canlanmış oldu. Kara Murad veziriâzam, Muslihiddîn ise yeniçeri ağası olacaktı, anlaştılar. Tabii, birlikte hareket ettiklerine kuşku olmayan Kösem Sultan da saltanat vekâletinde bulunacaktı. Sofu Mehmed Paşa bunlardan habersiz, her şeyin eli altında olduğunu sanıyor, servetini artırma yolunda çalışıyor, büyük konaklar yaparak düşmanlarına fırsat veriyordu. </span></p>
				<p class="paragraf"><span>Bu sırada, Kapudân Paşa’nın donanmasına Foça önünde baskın yapan güçlü Venedik donanması (24 kalyon ve İngiliz </span><span class="char-style-override-13">burtonları</span><span>)</span><span class="dipnot"><a class="footnote-link" href="#footnote-225-314" id="footnote-225-314-backlink">314</a></span><span> Kapudân Paşa’ya büyük kayıplar verdirdi.</span><span class="dipnot"><a class="footnote-link" href="#footnote-225-315" id="footnote-225-315-backlink">315</a></span><span> Başarısızlık, İstanbul’da </span><span class="char-style-override-13">Foça Vakâsı </span><span>diye üzüntüyle karşılandı ve Mehmed Paşa’nın düşmanları tarafından aleyhine kullanıldı. Kara Murad Ağa, büyük vâlide sultana haber gönderip Foça Vakâsı’ndan veziriâzamı suçladılar (sözde, Kapudân Paşa, pâdişaha gönderilecek yüz kîse parayı göndermemiş, cebine atmış). Veziriâzam ise aleyhine kurdukları komplodan habersiz, Foça Vakâsı için sarayda </span><span class="char-style-override-13">meşveret </span><span>meclisi topladı. Kösem Sultan komplonun arkasında idi. </span></p>
				<p class="paragraf"><span>Kösem Sultan meşverette konuşup “Bunca mallar alındı… ve beni öldürmek sevdâsına düşüldü, bihamdillâhi ta’âlâ ben dört devlet (sultan) görmüşem, bunca zamandır devlet sürmüşem, ben ölmekle ne ‘âlem ta’mîr olur ve ne yıkılur; bunda gâh beni katle kasd ideler, gâh pâdişahımı ba’zı nesne fermân ettikçe [aslında </span><span class="char-style-override-13">Arslanım</span><span> diye andığı çocuk pâdişah adına kendisi] kim öğretti, derler” dedi. Sultan İbrahim’in tahttan indirilmesinde başlıca rol oynayan düşmanı Karaçelebizâde Abdülaziz’i tehdit etti. Çağdaş vakanüvis, çocuk sultan IV. Mehmed’in tahta geçirilmesinden sonra Kösem’in, “ba’zi umûra müdahale” ettiğini ileri sürer, eleştirir. Abdülaziz Efendi, veziriâzamın yakın adamı idi. Kösem’i küçümseyerek, “ekser umûrda” isteklerini geri çevirirlerdi.</span><span class="dipnot"><a class="footnote-link" href="#footnote-225-316" id="footnote-225-316-backlink">316</a></span><span class="Sonnot-Ba-vurusu"> </span><span>Küçük sultan Mehmed’in tahta oturtulmasından sonra bir arz gününde pâdişah Abdülaziz Efendi’ye hitapla, “İşitdim, akça ve rüşvet alınurmuş, niçün rüşvet alırsuz?” demiş. O zaman Abdülaziz, çocuk sultana, “Baka cânım, sana bunu kim öğretti?” demiş, bunu övünerek bazı kimselere anlatmış (Abdülaziz, İbrahim’in katlinde söylediklerini ve Kösem ile tartışmalarını övünerek her yerde anlatmayı âdet edinmişti. Aziz Efendi ile Kösem Sultan arasında kavgayı herkes biliyordu. Efendi, </span><span class="char-style-override-13">Ravzatü’l-Ebrâr Zeyli </span><span>adlı eserinde vâlide sultan ile bu tartışmaları ayrıntılarıyla anlatır).</span></p>
				<p class="paragraf"/>
				<p class="arabaslik-sol" id="toc_marker-40-12">Kösem ile Ocak Ağaları İktidarda</p>
				<p class="paragraf"/>
				<p class="paragraf"><span>Yukarıda belirtildiği üzere </span><span class="char-style-override-13">Büyük Vâlide Sultan</span><span> Kösem, Veziriâzam Sofu Mehmed aleyhine iftiradan geri kalmıyor, küçük pâdişah IV. Mehmed’i onun aleyhine çeviriyor, vezirin kendisine karşı suikast hazırladığını iddia ediyordu. Venediklilere karşı Foça deniz savaşındaki kayıplar haberi İstanbul’a erişince, küçük pâdişah huzurunda devlet erkânı meşverete çağırıldı, arkadan idare edilen küçük pâdişah, veziriâzamı, neden donanmayı iyi hazırlamadın, diye azarladı, saltanat mührünü istedi, Veziriâzam Sofu Mehmed, bostancıbaşı odasında haps olundu. Veziriâzamlık yeniçeri ocak ağalarından Kara Murad Ağa’ya verildi (21 Mayıs 1649). Bu sahnenin, Kösem Sultan tarafından hazırlandığına kuşku yoktur. Böylece, Kösem ile ocak ağaları ittifak halinde mutlak iktidarı ele geçirmiş oldular.</span></p>
				<p class="paragraf"/>
				<p class="arabaslik-sol" id="toc_marker-40-13">Kösem Sultan İktidarda Kalıyor</p>
				<p class="paragraf"/>
				<p class="paragraf"><span>Her saltanat değişikliğinde vâlide sultanın Bayezid’deki Eski Saray’a nakli âdet idi. Büyük vâlide dahi görünüşte, “inzivâya çekilmeye izin rica etmiş” imiş, fakat gitmedi. Sebebi, çocuk sultanın annesi Turhan Sultan çok genç, deneyimsiz, dünya işlerinden habersiz olup “istiklâl” ile hareket etmeye kalktığı takdirde devlet işleri sekteye uğrayabilirdi, deniyor. Bu nedenle büyük vâlidenin, eskiden olduğu gibi, bir süre daha “hidmet-i terbiye ve nezârette” kalması kabul edildi. Vâlide Turhan Sultan yanına câriyeler verilerek, gereken saygı gösterildi. Böylece, biri büyük vâlide, öteki küçük vâlide olarak iki vâlide sultan, haremde yan yana kaldılar. Rekabet gecikmedi. Durum harem hizmetlileri arasında ikiliğe ve aykırılığa neden oldu. Aynı zamanda, veziriâzamın katlinde, müfti ve Abdülaziz’in sürgüne gönderilmesinde, bu durum başlıca neden olmuştur.</span><span class="dipnot"><a class="footnote-link" href="#footnote-225-317" id="footnote-225-317-backlink">317</a></span></p>
				<p class="paragraf"><span>Kösem, Sultan İbrahim’in idamından sonra Abdülaziz’in ortadan kaldırılmasını isteyecek kadar ona düşman kesilmişti. Abdülaziz bunu, kendisini çekemeyenlerin dedikodusuna yorar.</span><span class="dipnot"><a class="footnote-link" href="#footnote-225-318" id="footnote-225-318-backlink">318</a></span><span> Aslında, bu düşmanlık, Sultan İbrahim’in katlinde, Abdülaziz’in ön sırada yer almasından ileri gelmektedir.</span></p>
				<p class="paragraf"><span>Abdülaziz’e göre, Kösem Eski Saray’a sürülürse oyunlarına son verilmiş olacaktı; aslı câriye olan Kösem’in pâdişah vekîli (</span><span class="char-style-override-13">vekîl-i saltanat</span><span>) gibi hareket etmesini Osmanlı devlet adamları kabul edemiyordu. Çağdaş vakanüvisler de, devlet işlerinde Kösem’in rolünden söz etmekten kaçınırlar, fakat Topkapı Sarayı Arşivi’ndeki “Kösem Sultan’a Telhîsler” (bkz. Ekler) bunun aksini yansıtır. Bu belgeler, kuşkuya yer bırakmayacak bir şeyi açıklamaktadır: Kösem Sultan devlet işlerinde birinci derecede rol oynamaktadır ve torunu küçük pâdişah adına tam iktidara sahiptir. Bu arzusuna karşı veziriâzam ve Abdülaziz karşı gelmişler, fakat kaybetmişlerdir. Kösem, şimdi Ocak Ağaları Cuntası’yla ittifak halindedir. Belgelerde, </span><span class="char-style-override-13">devletlü </span><span>diye hitap edilen Kösem, daima veziriâzamın âmiri gibi hareket etmektedir. Veziriâzama ve onun yakını Abdülaziz’e düşmandır.</span><span class="dipnot"><a class="footnote-link" href="#footnote-225-319" id="footnote-225-319-backlink">319</a></span><span> Abdülaziz, iki kötüden birini seçtik ve Kösem’in eskisi gibi Topkapı Sarayı’nda kalmasına razı olduk, diye ekler. </span></p>
				<p class="paragraf"><span>Kösem, sonunda Sofu Mehmed Paşa’yı azl ve katletmeyi başardı,</span><span class="dipnot"><a class="footnote-link" href="#footnote-225-320" id="footnote-225-320-backlink">320</a></span><span> Abdülaziz’e göre, bunun üzerine herkesi bir kaygı aldı. Kösem kendisi, bu bir düşmanlık sonucu değildir, iddiasında bulunuyor. Sofu Mehmed’in azli için neden gösterilen olay, Foça deniz bozgunundan dolayı Kapudân-i Deryâ Paşa’yı himaye etmediğidir. Kösem, devlet işi söz konusu olduğunda, tarafsız hareket ettiğini ileri sürerken, “Oğlum İbrahim için saltanat lâyık değildir, dediler, hal’ olsun” dediğini hatırlatır. Hatta, “Vücûdu zararlıdır, izâle olsun” dediklerinde, “Katlolsun” demiş. Abdülaziz, bunu Kösem’in herkesin önünde söylediğini hatırlatır.</span></p>
				<p class="paragraf"><span>Abdülaziz, Sofu Mehmed Paşa’nın Kösem’in kin ve intikamına kurban gittiğini belirtir. Öteki </span><span class="char-style-override-13">vekâyi‘</span><span> yazarları, Sofu Mehmed’in Saray’a (Kösem’e) karşı bağımsız hareket ettiğini, yeniçeri cuntasına aldırmadığını, vezirin rüşvet ve başka işlerinde hatâlı hareketlerini Kösem’e yetiştirdiklerini, cuntanın ulemâyı yanına alarak karşı harekete geçtiğini belirtirler. Sonunda Kösem, Sofu Mehmed’i bertaraf etmiş ve veziriâzamlığı işbirliği yaptığı cuntanın başı Kara Murad Ağa’ya vermiştir. </span></p>
				<p class="paragraf"><span>Kösem Sofu Mehmed’i ortadan kaldırdıktan (17 Haziran 1649) sonra yeniçeri üçlüsüyle devlet içinde tam egemenliğini kurmuş oldu. Abdülaziz, dostu Sofu Mehmed Paşa’nın “nâmus-i saltanatı” (Kösem’e karşı) korumaktan başka bir amacı olmadığı iddiasındadır.</span><span class="dipnot"><a class="footnote-link" href="#footnote-225-321" id="footnote-225-321-backlink">321</a></span><span class="Sonnot-Ba-vurusu"> </span><span>Kösem, Sofu Mehmed’in mal ve mülküne el koydurdu. Yakın adamlarını idam etti.</span><span class="dipnot"><a class="footnote-link" href="#footnote-225-322" id="footnote-225-322-backlink">322</a></span><span> Çağdaş kaynaklar, Sofu Mehmed’in devlet işlerinde, özellikle hazinenin idaresinde bağımsız ve dikkatli olduğunu belirtirler. Veziriâzamın Harem’in giderlerini kıstığını biliyoruz. Bu dönemde devlet için en önemli sorun,Venediklilere karşı savaş, Girit’te Kandiya kuşatmasına başlayan askere erzak, mühimmat ve maaş yetiştirme işi idi, Venedik donanması Çanakkale Boğazı’nda ablukada idi. Foça Deniz Savaşı’nda Venedik kalyonları Osmanlı kadırga donanmasına üstünlüğünü göstermişti. Garp Ocakları –Trablus, Tunus ve Cezayir– donanmalarının işbirliği yaşamsal bir önem taşıyordu. Onların donanmalarında kalyon ve İngiliz </span><span class="char-style-override-13">burton</span><span>ları bulunuyordu (Girit’e yardıma gelen Garp Ocakları kalyon, </span><span class="char-style-override-13">burton</span><span> ve 11 </span><span class="char-style-override-13">çekdirme </span><span>ile geldiler). Veziriâzam Garp Ocakları’na 75.000 altın göndererek onların işbirliğini sağlamıştı.</span><span class="dipnot"><a class="footnote-link" href="#footnote-225-323" id="footnote-225-323-backlink">323</a></span><span> Bu muazzam parayı bulmak için veziriâzam, titiz mâlî önlemler almak zorunda kalmış, Harem’in masraflarını da kısmıştı. Venedik ateş gücü yüksek (bazıları 40 topla donanmış) İngiliz </span><span class="char-style-override-13">burton</span><span>larını kiraladığı gibi, veziriâzam da “İngiliz burtonlarını” kiralamak için (İzmir limanında 17 İngiliz burtonu demirlemiş) İzmir’e adamını göndermiştir (Haziran 1649). </span></p>
				<p class="paragraf"><span>Abdülaziz, dostu Sofu Mehmed Paşa’nın, rakiplerinin, tabii en başta Kösem Sultan’ın düşmanlık ve entrikaları yüzünden haksız yere şehid edildiğini belirtir ve ekler: Bu eşsiz vezir Kösem başta olmak üzere düşmanlarının kinine hedef olmuş; devlet idaresinde kargaşaya karşı, “Vekâlet-i saltanat elden ele düşmeye” diye çaba göstermiş, onun idamından sonra devlet hazinesi yeniden yağmalanmaya başlamıştır. Bu dönemde devletin en önemli sorunu, gelir giderde denge sağlanmasıydı; Sofu Mehmed Paşa, özellikle aldığı önlemlerle bunu sağlamaya çalışıyordu. Her şeyden önce, idarede pâdişahın mutlak vekîli olan veziriâzamın bağımsızlığını koruyamaması, Abdülaziz’e göre felâketli bir dönemin başlangıcı olmuştur.</span><span class="dipnot"><a class="footnote-link" href="#footnote-225-324" id="footnote-225-324-backlink">324</a></span><span class="Sonnot-Ba-vurusu"> </span><span>Abdülaziz, Kösem’i bu noktada suçlar ve der ki, donanma hususunda “Ol maddede (Paşa) bî-cürm ü günâh idüğünden Büyük Vâlide âgâh iken…. ba’zi evhâma” kapılıp, veziriâzamın azil ve katline deniz yenilgisini neden gösterdi.</span><span class="dipnot"><a class="footnote-link" href="#footnote-225-325" id="footnote-225-325-backlink">325</a></span></p>
				<p class="paragraf"/>
				<p class="arabaslik-sol" id="toc_marker-40-14">Vâlide Sultanlar Saltanatı</p>
				<p class="paragraf"/>
				<p class="paragraf"><span>I. Ahmed’in culûsunda haremde büyük bir değişiklik oldu. III. Murad’ın (1574–1595) baş-hâsekisi Venedikli Safiye Sultan, III. Mehmed’in culûsunda vâlide sultan mevkiine geldi. Devlet işleriyle yakından ilgilenemeyen bu kadın sultanlar zamanında 28 yıl üstün bir siyasî rol sahibi oldu. I. Ahmed’in (1603–1617) culûsunda âdet üzere Safiye, câriyeler ve zenci hadım ağalarıyla birlikte Bayezid’deki Eski Saray’a nakledildi, Darussaâde ağası azledildi, kethüdası idam olundu (1604). Topkapı’da yeni sultanla beraber haremde yeni bir dönem başladı. I. Ahmed’in vâlidesi Handân Sultan haremde Safiye’nin yerini aldı. Ardından I. Ahmed’in baş-hâsekisi, vâlidelerin en ünlüsü Mâhpeyker Sultan (Kösem) Safiye’nin yerine geçti.</span></p>
				<p class="paragraf"><span>Genel olarak vâlide sultanların “saltanat” dönemi, Kanunî’nin zevcesi Hurrem Sultan’dan başlayarak Nûrbânu, Safiye, Kösem ve Turhan Sultanlar zamanında bir yüzyıl sürmüştür. Bu dönemde devlete hâkim olan Harem’in tarihi, Osmanlı Devleti tarihinin gizli kalmış yanlarını anlamak bakımından önemlidir ve son derece dramatik sahneleriyle XVII. yüzyıldan beri Fransa’da ve Türkiye’de romancılara ve tiyatro yazarlarına ilham kaynağı olmuştur. XVII. yüzyıldan beri tarihçiler, devletin çöküşünü hazırlayan faktörler arasında “kadınlar saltanatı”nı öne sürerler. Buna karşı, çocuk pâdişahlar döneminde, vâlide sultanların hânedânın devamını her şeyin üstünde tutarak devletin selâmetine hizmet ettiği iddia olunmuştur. Gerçekten de I. Ahmed’in baş-kadını Kösem, Ahmed’in hayattaki tek kardeşi Mustafa’yı idamdan kurtararak hânedânın devamına hizmet etmiştir. </span></p>
				<p class="paragraf"><span>Elçi raporlarında, devlet işlerinde deneyimli ve güçlü olduğu vurgulanan Kösem, torunu IV. Mehmed döneminde, yeniçeri ocak ağalarıyla ittifak halinde devlet gücünü ve otoritesini elinde tutmuştur (1648–1651). Pâdişaha sunulan arzlar üzerinde, “Arslanım” dediği çocuk pâdişah adına kararları Kösem Sultan yazıyordu. Venedik donanmasının İstanbul’u tehdit ettiği buhrandan yararlanan IV. Mehmed’in annesi Turhan Sultan, kızlarağasıyla Kösem Sultan’a karşı komplo kurdu ve onu bertaraf etti.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-266-backlink" id="footnote-225-266">266</a>	<span>Pâdişahın en yakını olarak, Kösem Sultan’ın da İstanbul’daki durum hakkında, seferdeki sultana haberi mektupla gönderdiğini biliyoruz.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-267-backlink" id="footnote-225-267">267</a>	<span>Ekler: Telhîsler; N. Sakaoğlu, </span><span class="char-style-override-13">Bu Mülkün Kadın Sultanları</span><span>, s. 225. </span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-268-backlink" id="footnote-225-268">268</a>	<span>Mehmed Halife, </span><span class="char-style-override-13">Tarih-i Gılmânî</span><span>, yay. Kâmil Su, İstanbul, 1976, s. 50, esnafın “zûyuf akça”yı almadığını kaydeder. </span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-269-backlink" id="footnote-225-269">269</a>	<span class="char-style-override-13">Nâimâ</span><span>, IV, s. 292-296.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-270-backlink" id="footnote-225-270">270</a>	<span class="char-style-override-13">Nâimâ</span><span>, IV, s. 243-244.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-271-backlink" id="footnote-225-271">271</a>	<span>Silâhdâr devlet mensuplarını rüşvetle satarak büyük servet yığmıştı. Katlinde serveti 5000 </span><span class="char-style-override-13">kise</span><span> (1 kise =100.000 akça) çıkmıştır.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-272-backlink" id="footnote-225-272">272</a>	<span>Timar ve zeâmetlerin yağması lâyiha veren bürokratlar, Ayni Âli ve Koçi Bey tarafından devlet büyüklerine açıklanmış bulunuyordu, bkz. </span><span class="char-style-override-13">Koçi Bey</span><span> </span><span class="char-style-override-13">Risâlesi</span><span>, yay. A. K. Aksüt, İstanbul, 1939.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-273-backlink" id="footnote-225-273">273</a>	<span class="char-style-override-13">Fezleke</span><span>’nin kaynağı Vecîhî’den naklen, </span><span class="char-style-override-13">Nâimâ</span><span>, IV, s. 20-31.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-274-backlink" id="footnote-225-274">274</a>	<span>Osmanlı’da bu dönemde musâhib tarifi: “hall ü ‘akd-i umûra medâr olmak üzere musâhib” (</span><span class="char-style-override-13">Nâimâ</span><span>, IV, s. 37).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-275-backlink" id="footnote-225-275">275</a>	<span>Ayrıntılar için bkz. s. 250 “Cinci Hoca Hüseyin: Bir Osmanlı Rasputin’i” başlıklı bölüm. Yıldızlara göre karar verme, astroloji, Mezopotamya medeniyetinden İslâm’a geçmiş, herkesin inandığı ve ona göre hareket ettiği bir gelenekti. Osmanlı Devleti dahil, tüm İslâm saraylarında daima bir müneccimbaşı bulunur, eşref saat veya nahs saati belirlerdi; </span><span class="char-style-override-13">Ahkâm-i Sâl </span><span>adıyla anılan kitaplarda bir yıl içinde iyi ve kötü zamanlar pâdişaha sunulurdu.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-276-backlink" id="footnote-225-276">276</a>	<span class="char-style-override-13">Nâimâ</span><span>, IV, s. 40-43.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-277-backlink" id="footnote-225-277">277</a>	<span>Kara Mustafa’nın ıslahat önlemleri ve karşıtları ayrıntılarıyla: Şârihü’l-Menarzâde’den (?) </span><span class="char-style-override-13">Nâimâ</span><span>, IV, s. 43-55.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-278-backlink" id="footnote-225-278">278</a>	<span class="char-style-override-13">Nâimâ</span><span>, IV, s. 44.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-279-backlink" id="footnote-225-279">279</a>	<span>İdamlar için bkz. </span><span class="char-style-override-13">Nâimâ</span><span>, IV, s. 54.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-280-backlink" id="footnote-225-280">280</a>	<span>Unutulmamalıdır ki, vakanüvisler, devlet idaresinin kanunlara uygun idaresini isteyen ıslahatçı bürokratlardır.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-281-backlink" id="footnote-225-281">281</a>	<span>Kara Mustafa, Mekke’ye gelen su yolunu tamirle suyu artırmış ve Ayn-i Zurka tepesinde bir kal yaptırmıştır. Her yıl muhafızlara evkaftan 2500 altın tahsis etmişti; Rumeli’nde kaldırım yollar ve çeşmeler onun eseridir (</span><span class="char-style-override-13">Nâimâ</span><span>, IV, s. 58).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-282-backlink" id="footnote-225-282">282</a>	<span class="char-style-override-13">Nâimâ</span><span>, IV, s. 63.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-283-backlink" id="footnote-225-283">283</a>	<span class="char-style-override-13">Nâimâ</span><span>, IV, s. 283-285.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-284-backlink" id="footnote-225-284">284</a>	<span class="char-style-override-13">Nâimâ</span><span>, IV, s. 288-289; 28 Haziran 1648 günü İstanbul’da büyük bir deprem kaydedildi. Deprem felâket haberi olarak yorumlanmış, Sultan İbrahim az sonra katledilmiştir.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-285-backlink" id="footnote-225-285">285</a>	<span>Bkz. H. İnalcık, </span><span class="char-style-override-13">Adâlet Kitabı</span><span>,</span><span class="char-style-override-13"> </span><span>İstanbul, 2012. </span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-286-backlink" id="footnote-225-286">286</a>	<span class="char-style-override-13">Vecîhî</span><span>, c. III, kaynaklar, s. 92-94. </span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-287-backlink" id="footnote-225-287">287</a>	<span>İngiliz tüccâr R. Bargrave’in yazdığına göre o zaman İbrahim için halk “crazy” (çılgın) veya “mad” (deli) diyormuş; </span><span class="char-style-override-13">The Travel Diary of Robert Bargrave, Levant Merchant, 1647-1656, </span><span>yay. M. G. Brennan, Londra, 1999, s. 18-19.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-288-backlink" id="footnote-225-288">288</a>	<span>Çağdaş göz tanığı kaynaklar: Kâtib Çelebi, Vecîhî, Karaçelebizâde Abdülaziz ve Mehmed Halife.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-289-backlink" id="footnote-225-289">289</a>	<span class="char-style-override-13">Nâimâ</span><span>, IV, s. 20.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-290-backlink" id="footnote-225-290">290</a>	<span>Vâlide sultan ile isyancılar arasında görüşmede Kösem, Karaçelebizâde Abdülaziz’in </span><span class="char-style-override-13">Zeyl</span><span>’ine göre, sonuç alamayınca “mânend-i bîve-zenân” ağlayarak ayrılmıştır.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-291-backlink" id="footnote-225-291">291</a>	<span>Karaçelebizâde Abdülaziz,</span><span class="char-style-override-13"> Ravzatü’l-Ebrâr Zeyli</span><span>, s. 2-3.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-292-backlink" id="footnote-225-292">292</a>	<span>Karaçelebizâde Abdülaziz, </span><span class="char-style-override-13">Ravzatü’l-Ebrar Zeyli, </span><span>s. 4; Sultan İbrahim’in tahttan indirilmesinde Muslihiddîn Ağa ile birlikte Abdülaziz’in etkin olduğunu </span><span class="char-style-override-13">Ravzatü’l-Ebrâr Zeyli</span><span>’nin yanı sıra başka kaynaklar da yineler.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-293-backlink" id="footnote-225-293">293</a>	<span>İ. H. Danişmend, </span><span class="char-style-override-13">Kronoloji,</span><span> III, s. 412, ayrıca bkz. Abdülaziz, </span><span class="char-style-override-13">Ravzatü’l-Ebrâr Zeyli</span><span>,</span><span class="char-style-override-13"> </span><span>s. 5.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-294-backlink" id="footnote-225-294">294</a>	<span>Karaçelebizâde Abdülaziz, </span><span class="char-style-override-13">Ravzatü’l-Ebrar Zeyli</span><span>,</span><span class="char-style-override-13"> </span><span>s. 8-9.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-295-backlink" id="footnote-225-295">295</a>	<span>Karaçelebizâde Abdülaziz, </span><span class="char-style-override-13">Ravzatü’l-Ebrar Zeyli</span><span>, s. 9: “Koca Vâlidenin mevâdd-i gayz u ‘azabları izdiyâdına sebeb olub.”</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-296-backlink" id="footnote-225-296">296</a>	<span class="char-style-override-13">Nâimâ</span><span>, IV, s. 324: “Şeyhülislâm ve Aziz Efendi çok söz söyleyüb.”</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-297-backlink" id="footnote-225-297">297</a>	<span>Abdülaziz’in kendini savunmasını </span><span class="char-style-override-13">Ravzatü’l-Ebrar Zeyli</span><span>’nden yukarıda özetlemiş bulunuyoruz.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-298-backlink" id="footnote-225-298">298</a>	<span>Nâimâ, Abdülaziz’in </span><span class="char-style-override-13">Ravzatü’l-Ebrar Zeyli’</span><span>ni kullanır.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-299-backlink" id="footnote-225-299">299</a>	<span class="char-style-override-13">Nâimâ</span><span>, IV, s. 326-330.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-300-backlink" id="footnote-225-300">300</a>	<span>Mehmed Halife, </span><span class="char-style-override-13">Tarîh-i Gılmânî</span><span>,</span><span class="char-style-override-13"> </span><span>yay. K. Su, s. 21, 22.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-301-backlink" id="footnote-225-301">301</a>	<span>Şikâyet dinlemek âdil hükümdarın başlıca ödevidir, bkz. H. İnalcık, “Adâletnâmeler”, </span><span class="char-style-override-13">Devlet-i ‘Aliyye, </span><span>I, s. 324-328.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-302-backlink" id="footnote-225-302">302</a>	<span>Sultan İbrahim, Abdürrahim’in servetine el koymayı düşünüyormuş, </span><span class="char-style-override-13">Nâimâ</span><span>, IV, s. 333.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-303-backlink" id="footnote-225-303">303</a>	<span class="char-style-override-13">Nâimâ</span><span>, IV, s. 330-334.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-304-backlink" id="footnote-225-304">304</a>	<span>Karaçelebizâde Abdülaziz, </span><span class="char-style-override-13">Ravzatü’l-Ebrar Zeyli, </span><span>“Giriş”e bkz.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-305-backlink" id="footnote-225-305">305</a>	<span>Tarihine de bu karakteri yansımıştır.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-306-backlink" id="footnote-225-306">306</a>	<span>Karaçelebizâde Abdülaziz, </span><span class="char-style-override-13">Ravzatü’l-Ebrar Zeyli</span><span>, s. 10</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-307-backlink" id="footnote-225-307">307</a>	<span class="char-style-override-13">Nâimâ</span><span>, IV, s. 404: Abdülaziz “Sofu Mehmed Paşa’nın mu’în ve hemrâzı”.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-308-backlink" id="footnote-225-308">308</a>	<span>Karaçelebizâde Abdülaziz, </span><span class="char-style-override-13">Ravzatü’l-Ebrar Zeyli</span><span>,</span><span class="char-style-override-13"> </span><span>s. 11: “Sebeb-i cem’iyyet ne idügünden gâfil idim.”</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-309-backlink" id="footnote-225-309">309</a>	<span class="char-style-override-13">Nâimâ</span><span>, IV, s. 350.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-310-backlink" id="footnote-225-310">310</a>	<span class="char-style-override-13">Nâimâ</span><span>, IV, s. 363-371, maktüllerden namazı kılınmayıp denize atılanlar oldu. Haremdeki suçlu kadınlar da boynuna taş bağlanıp denize atılırdı. Bu çeşit idam, kurbanın ahretini de ortadan kaldırmak anlamına geliyordu.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-311-backlink" id="footnote-225-311">311</a>	<span>Şeyhülislâm Karaçelebizâde Abdülaziz, </span><span class="char-style-override-13">Zeyl-i Ravzatü’l-Ebrâr</span><span>’da olayı anlatır: </span><span class="char-style-override-13">Nâimâ</span><span> ile </span><span class="char-style-override-13">Zeyl</span><span>’in karşılaştırılması için bkz. </span><span class="char-style-override-13">Ravzatü’l-Ebrar Zeyli</span><span>, yay. N. Kaya, Ankara, 2003, “Giriş” bölümü, 1648 dönemi, s. XXXVIIII-XLIII.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-312-backlink" id="footnote-225-312">312</a>	<span class="char-style-override-13">Nâimâ</span><span>, IV, s. 394-395.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-313-backlink" id="footnote-225-313">313</a>	<span>Ekler, “Kösem Sultan’a Telhîsler”e bakınız.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-314-backlink" id="footnote-225-314">314</a>	<span>Venedikliler, ateş gücü üstün İngiliz burtonlarını kiralayıp geliyorlardı. Bir burton</span><span class="char-style-override-13"> </span><span>30-40 topla donanmıştır. İngiliz deniz egemenliği burtonlarla (briton) başlar, bu tip savaş gemisini ilkin İspanya kralı II. Felipe donanmada kullanmıştı.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-315-backlink" id="footnote-225-315">315</a>	<span>Bununla beraber donanma, Mısır (İskenderiye) ve Tunus’tan 38 gemiyle takviye almış ve Girit’e varmayı başarmıştır (</span><span class="char-style-override-13">Nâimâ</span><span>, IV, s. 397).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-316-backlink" id="footnote-225-316">316</a>	<span>Veziriâzam arzları ve Kösem’in el yazısıyla emirleri üzerinde Topkapı Sarayı Arşivi’nde yer ala Kösem Sultan’a sunulmuş telhîslerden bir kısmını Ekler’de yayınlamaktayız; </span><span class="char-style-override-13">krş</span><span>. B. Tezcan “The Debut of Kösem Sultan’s political career”, </span><span class="char-style-override-13">Turcica</span><span>,</span><span class="char-style-override-13"> </span><span>40 (2008), s. 34.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-317-backlink" id="footnote-225-317">317</a>	<span>Karaçelebizâde Abdülaziz, </span><span class="char-style-override-13">Ravzatü’l-Ebrar Zeyli</span><span>,</span><span class="char-style-override-13"> </span><span>s.</span><span class="char-style-override-13"> </span><span>13.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-318-backlink" id="footnote-225-318">318</a>	<span class="char-style-override-13">Ravzatü’l-Ebrar Zeyli</span><span>,</span><span class="char-style-override-13"> </span><span>s.</span><span class="char-style-override-13"> </span><span>24.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-319-backlink" id="footnote-225-319">319</a>	<span class="char-style-override-13">Nâimâ</span><span>, IV, 347; </span><span class="char-style-override-13">Ravzatü’l-Ebrar Zeyli</span><span>, s.</span><span class="char-style-override-13"> </span><span>24. “Şimdi ikimize dahi ‘adâveti olub mekr ü gadr fikrindedir.”</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-320-backlink" id="footnote-225-320">320</a>	<span>Bkz. </span><span class="char-style-override-13">Nâimâ</span><span>, IV, s. 397-408, olay için Karaçelebizâde Abdülaziz (</span><span class="char-style-override-13">Ravzatü’l-Ebrar Zeyli</span><span>,</span><span class="char-style-override-13"> </span><span>s.</span><span class="char-style-override-13"> </span><span>28) “illet-i müstakîle olan Büyük Vâlide”; </span><span class="char-style-override-13">Nâimâ</span><span>, IV, s. 403, Abdülaziz’in </span><span class="char-style-override-13">Zeyl-i Ravza</span><span>’sını görmüş ve kullanmıştır.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-321-backlink" id="footnote-225-321">321</a>	<span>Karaçelebizâde Abdülaziz,</span><span class="char-style-override-13"> Ravzatü’l-Ebrar Zeyli</span><span>, s. 25.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-322-backlink" id="footnote-225-322">322</a>	<span class="char-style-override-13">Vecîhi</span><span>, Süleymaniye Kütüphanesi, Hamidiye 917, s. 37-38; </span><span class="char-style-override-13">Nâimâ</span><span>, IV, s. 406-407. </span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-323-backlink" id="footnote-225-323">323</a>	<span>Karaçelebizâde Abdülaziz,</span><span class="char-style-override-13"> Ravzatü’l-Ebrar Zeyli</span><span>, s. 26. </span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-324-backlink" id="footnote-225-324">324</a>	<span class="char-style-override-13">Ravzatü’l-Ebrar Zeyli</span><span>,</span><span class="char-style-override-13"> </span><span>s. 27.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-325-backlink" id="footnote-225-325">325</a>	<span class="char-style-override-13">Ravzatü’l-Ebrar Zeyli</span><span>,</span><span class="char-style-override-13"> </span><span>s. 27.</span></p>
					</div>
				</div>
			</div>
		</div>
	</body>
</html>