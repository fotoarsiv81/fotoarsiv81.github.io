<html xmlns="http://www.w3.org/1999/xhtml">
	<head>
		<title>4-46.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-46.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik" id="toc_marker-38">IV. Murad İktidarda (1632-1640)</p>
				<p class="paragraf"><span>Hâfız Ahmed Paşa’nın katli ve Receb Paşa’nın sadârete geçmesi (Şubat 1632) akebinde hükümet üyeleri, askerin girişimiyle toptan değiştirildi. Sipahiler, Şeyhülislâm Yahya Efendi’nin başını istediler; Sultan Murad, onun azline razı olmak zorunda kaldı. Yeniçeri ağalığına, sekbanbaşılığa, kadıaskerliğe, defterdârlığa yeni atamalar yapıldı. Bu arada Süleymaniye vâizi Kadızâde Mehmed desteğiyle Karaçelebizâde Koca Mehmed Efendi, Anadolu kadıaskerliğine getirildi.</span></p>
				<p class="paragraf"><span> Kadızâde Mehmed, Sultan Murad’ın yakınlarından idi. Bir vaazında, Sultan Murad’ın Hâfız Ahmed Paşa’yı askerin elinden kurtarma girişiminden söz ederek, sultanı güç duruma sokan sözler söyledi. Kadızâdeli, askerle beraber kargaşanın kaynağı olduğunu itiraf etti.</span><span class="dipnot"><a class="footnote-link" href="#footnote-225-217" id="footnote-225-217-backlink">217</a></span><span> Genç sultan çaresizce, askerin hükümete el koymasına seyirci kalmaktan başka bir şey yapamıyor, intikamını sonraya bırakıyordu.</span><span class="dipnot"><a class="footnote-link" href="#footnote-225-218" id="footnote-225-218-backlink">218</a></span><span> Bütün bunlar yanında idarede esaslı ıslahat dilekleri dikkate değer. </span></p>
				<p class="paragraf"><span>Receb Paşa grubu, saraya karşı bir isyanı temsil eder görünmektedir. Askerle iktidara gelenlerin programındaki maddeler, aslında bir ıslahat plânı niteliğinde idi: Rüşvete son verilmeli, yüksek makamlara rüşvetle atanma yapılmamalı, hükümet başında olanlar sebepsiz azlolunmamalı, zeâmet ve timarlar boşalınca yeni atamalar yapılmayıp (</span><span class="char-style-override-13">sepete girme</span><span>) saray halkınca yağma edilmemeli, Hıristiyan tebaadan alınan cizyeye ve köylüye kanûnsuz vergiler yüklenmemeli. Bütün bu maddeler, Koçi Bey ve diğer ıslahat lâyihalarında ileri sürülen konulardır. Sultan Murad’a bu maddeler üzerinde yemin ettirdiler.</span></p>
				<p class="paragraf"/>
				<p class="arabaslik-sol" id="toc_marker-38-1">Kulların İsyanı</p>
				<p class="paragraf"/>
				<p class="paragraf"><span>IV. Murad 21 yaşına basınca Vâlide Kösem’den iktidarı devr almış, anarşiye son vermek için köklü ıslahata karar vermiş, bunun için yakınlarından, bu arada deneyimli musâhibi Koçi Bey’den</span><span class="dipnot"><a class="footnote-link" href="#footnote-225-219" id="footnote-225-219-backlink">219</a></span><span> devlet kurumları ve bozukluklar ve düzeltmesi için kendisine arzda bulunmalarını istemiştir. </span></p>
				<p class="paragraf"><span>Sultan II. Osman’ın katlinden sonra IV. Murad’ın (1623–1640) küçüklüğünde (doğumu Temmuz 1611) Vâlide Kösem Sultan’ın idaresinde devlet sınırlarda ağır kayıplara uğramıştı: Kazakların İstanbul Boğazı’na inmeleri (1623), Şah Abbas’ın Bagdad’ı zaptı (1624), Abaza Mehmed’in Anadolu’da ayaklanması (1628).</span></p>
				<p class="paragraf"><span>Bagdad’ı geri almak için seferlerin başarısızlığı (1625, 1629) ve nihayet Veziriâzam Hâfız Ahmet Paşa’nın asker tarafından pâdişahın gözleri önünde katli (10 Şubat 1632) üzerine herkes pâdişahın doğrudan doğruya iktidarı ele almasını istemeye başlamıştı.</span></p>
				<p class="paragraf"/>
				<p class="arabaslik-sol" id="toc_marker-38-2">IV. Murad’ın Tedhiş Siyâseti</p>
				<p class="paragraf"/>
				<p class="paragraf"><span>Abaza’yı bertaraf eden, yeniçeri desteğini sağlayan, önemli mevkilerde birçok yandaşı olan Hüsrev Paşa, saray karşısında bağımsız en güçlü adamdı. Receb Paşa’yı o sadârete getirmişti.</span><span class="dipnot"><a class="footnote-link" href="#footnote-225-220" id="footnote-225-220-backlink">220</a></span><span> Sultan Murad ilkin Hüsrev’i bir fermânla idama mahkûm etti. Çok güçlü bir duruma erişmiş olan Hüsrev, Tokat’ta hasta yatıyordu. Sultanın fermânıyla Hüsrev’i ortadan kaldırmak için Murtaza Paşa atandı. Tokat’ta Hüsrev’in adamları ve Tokatlılar karşı koydular, pâdişah fermânı gösterildi; Hüsrev, pâdişahın emrini öğrenince teslim oldu, idam olundu (Şubat 1632). Mirasında 80.000 altın, 100.000 guruş çıktı. Kesik başı İstanbul’a pâdişahın önüne getirildi. Sultan Murad, Hüsrev’in idamından sonra bir dizi önlemle askerin zorbalıklarına son vermeye çalışacaktır. Bu arada cizye defterlerini sipahilerden alıp mültezimlere verdi.</span></p>
				<p class="paragraf">Hüsrev’in idamından sonra sırada askerin desteğiyle veziriâzamlığa gelen Receb Paşa’yı ortadan kaldırmak vardı. Paşa askeri kışkırttı, At-Meydanı yine isyancı askerle doldu, pâdişahın sarayı üzerine yürüdüler ve Ayak Dîvânı<span class="dipnot"><a class="footnote-link" href="#footnote-225-221" id="footnote-225-221-backlink">221</a></span> istediler. “Neden Hüsrev’i idam ettin?” deyip Hasan Halife (eski yeniçeri ağası), pâdişahın akıl hocası musâhib Mûsa Çelebi ve defterdâr (mâliye bakanı) Mustafa Paşa’nın başlarını istediler, hatta Sultan Murad’a karşı, “Sana itimâdımız kalmadı, şehzâdelere dahi kıyarsın, onları getir, göster” diye tehditlerde bulundular. Tartışma sırasında, “Sen pâdişahlığa lâzım değilsin”, mutlaka şehzâdeleri çıkar, göster, diye baskıyı artırdılar. Murad ister istemez dört şehzâdeyi Bâbussaâde’ye çıkardı. Onlardan ikisi, Bayezid ve Süleyman, “Bizden ne istersiz… bizi lisana getirmek niçündür, yoksa bizi müttehem [suçlu] idüp sebeb-i izâatım olmak [ortadan kaldırmak] istersiz? Bize sizin himaye ve hirâsetiniz gerekmez” diye askerin müdahalesini reddettiler. Durum, kafes<span class="char-style-override-13"> </span>sisteminin kaçınılmaz sonucu idi. Kardeş katli âdeti kalkmış ve <span class="char-style-override-13">ekberiyyet </span>(en yaşlı şehzâdenin tahta geçişi) kuralı yerleşmiş bulunuyordu. Kuralın yerleşmiş olmasına karşı, yine de kardeş katli süregelmiştir.</p>
				<p class="paragraf">Zorbalar şehzâdelerin hayatı için kefil istediler. Şeyhülislâm ve veziriâzam kefil oldular. Yeniçeri ağası Hasan Halife pâdişahın yakını idi.<span class="dipnot"><a class="footnote-link" href="#footnote-225-222" id="footnote-225-222-backlink">222</a></span> At-Meydanı’nda toplanan kullar dağılmadı. Sultan Ahmed Câmii’ni merkez yaptılar. Saray önüne gelip yeniçeri ağası Hasan Halife ve maaşlardan sorumlu baş-defterdârı, sultanın yakın akıl hocası Mustafa Çelebi’yi istediler. Onlar kaçıp saklanmışlardı; isyancılar arama bahanesiyle birçok evi bastılar, yağma ettiler. Hasan Halife’yi yakaladıklarında Sultan Murad’a kendisinin akıl vermediğini yeminlerle anlatmak zorunda kaldı. Fakat kılıç darbeleri altında katledilmekten kurtulamadı. </p>
				<p class="paragraf"><span>Şehirde dehşet havası esiyordu; üç gün dükkânlar kapandı. Sadârette Receb Paşa onlarla işbirliği yapıyordu. Kurbanları At-Meydanı’nda ağaçlara astılar (Mart 1632). Âsîler idamlar için ulemâdan zorla fetvâ almayı ihmâl etmediler. Sultan Murad yakını musâhib Musa Çelebi’yi teslim etmemekte direndi, fakat sonunda ağlayarak Receb Paşa’ya teslime razı oldu. Âsî yeniçeri ve sipahiler, sarayına baskın yapıp musâhibi hançer darbeleriyle katlettiler. Bu sultana karşı bir meydan okuma idi. Sultan çaresiz intikamının alınacağını söyledi, gözyaşını tutamadı. </span></p>
				<p class="paragraf">İsyancıların elebaşıları, Sultan Murad’ın öc alacağını anladılar, şehzâdelerden birini onun yerine tahta çıkarmayı kararlaştırdılar. Sultan Murad’ın intikamından korkan bazı zorbalar gizlice pâdişaha gidip durumu bildirdiler, Receb Paşa’nın ikiyüzlülüğünü açıkladılar.</p>
				<p class="paragraf"><span> Ramazan ayı gelmişti, asker şehirde geceleri güruh güruh ellerinde meşale, davul-zurna ile dolaşıyor, büyüklerden </span><span class="char-style-override-13">saçı </span><span>adı altında para ve kumaş topluyorlardı. Vermeyenlerin evlerini yakmakla tehdit ediyorlardı. İstanbul, ramazan ayı boyunca bir başsızlık ve yağma içinde geçti.</span><span class="dipnot"><a class="footnote-link" href="#footnote-225-223" id="footnote-225-223-backlink">223</a></span><span> Bunu, birkaç guruşla geçim derdinde olan asker kulların isyan ve yağması gibi algılamak da mümkündür. Vakanivüs onları, ramazanda oruç tutmayan, tütün içen, sokaklarda oğlana kıza tecavüz eden bir “papuç almaya” paraları olmayan yağmacılar diye anlatır.</span><span class="dipnot"><a class="footnote-link" href="#footnote-225-224" id="footnote-225-224-backlink">224</a></span></p>
				<p class="paragraf"><span>Ötede otuz kırk adamıyla gezen zorba-başılar, “harekât-i pâdişaha” göz kulak olmakta, istedikleri makamı almakta idiler. Devlet bürolarına girip günlük işleri kontrol edecek kadar işi azıtmışlardı: Zorla ulûfeleri alıyor, seferde azle uğrayanlara eski görevleri geri veriliyordu. İstanbul o güne kadar böylesi bir kargaşa görmemişti, bunun benzeri bir anarşi ancak III. Ahmed zamanında Patrona Halil ayaklanması sırasında görülecektir (1730). Veziriâzam Receb Paşa’nın da hükmü kalmamıştı, anarşiyi önleyemiyordu.</span></p>
				<p class="paragraf"><span>Pâdişahın emriyle Receb Paşa nihayet sarayda zülüflü baltacıların kemendiyle boğuldu. Kapıda Receb Paşa’yı bekleyen zorba-başılar bir hasır üzerinde cesedi önlerine gelince, kaçıştılar. Pâdişah Tabanı-yassı Mehmed Paşa’yı sadârete getirip zorbaların ortadan kaldırılması emrini verdi. Zorbalar, Receb’in katlinde ortaya çıkmaya cesaret edemediler. Sultan Murad tarihî karşılaşmadan gâlib çıkmıştı. Kargaşa son bulmuş, pâdişahlık otoritesi geri gelmişti.</span></p>
				<p class="paragraf"/>
				<p class="arabaslik-sol" id="toc_marker-38-3">Sultan Murad Harekete Geçiyor</p>
				<p class="paragraf"/>
				<p class="paragraf"><span>Sultan Murad ilk iş olarak, </span><span class="char-style-override-13">meşveret </span><span>meclisi toplayıp sipahileri yalnızlığa itti. Islahat yöntemlerinin en âcili, hazineyi kulların elinden kurtarmaktı. Kapıkulu sipahilerinin belli başlı vergileri toplama ayrıcalığına son verildi. Sipahiler, </span><span class="char-style-override-13">mülâzemet hizmetleri </span><span>için başvurduklarında pâdişah kendi el yazısıyla (</span><span class="char-style-override-13">hatt-i hümâyûn</span><span>) bu hizmete son verdiğini bildirdi. Fermânı alan sipahiler, At-Meydanı’nda toplandılar. Pâdişah devlet erkânını, bu arada önde gelen ulemâyı, ünlü vâiz Kadızâde Mehmed’i, peygamber soyundan gelen nakîbü’l-eşrâfı, yeniçeri ocak ağalarını, sahilde Sinan Paşa Köşkü’nde Ayak Dîvânı’na</span><span class="char-style-override-13"> </span><span>çağırdı. Pâdişah meşveret</span><span class="char-style-override-13"> </span><span>meclisinde, âsîler karşısında, din ve devlet temsilcilerini yanına almış bulunuyordu. Sipahilere adam gönderilip isteklerini bildirmek üzere temsilci istendi, zorba-başıları geldiler, pâdişahın tahtı karşısında yer aldılar. Dîvânhâne tıkabasa dolmuştu. Binanın etrafını yeniçeriler çevirmiş, sipahilere karşı pâdişaha bağlılıklarını dile getirmekte idiler. Sultan Murad, dîvânhânede yeniçeri ağalarına hitapla, “</span><span class="char-style-override-13">Allâh ve resûlüne itaat ediniz</span><span>” âyetiyle söze başladı ve Osmanlı Devleti’nin İslâm askerinin bağlılığıyla yükselmiş olduğu, din ve devlet adına itaat etmeleri gereği üzerinde durdu. Yeniçeri ocak ağaları ve yeniçeriler, bir oğurdan başlarını yere koydular, alkış tuttular; “Sen bizim pâdişahımızsın ve Allâh’ın gölgesisin” sözleriyle mutlak itaatlerini ilân ettiler. “Bizim sana bir vechile muhalefetimiz yokdur, dostuna dost düşmanına düşmanız” dediler. </span></p>
				<p class="paragraf">Bunun üzerine sultan, âsîler peygambere ve <span class="char-style-override-13">halife </span>olan bana karşı (“ben ki halifeyim” demiştir)<span class="dipnot"><a class="footnote-link" href="#footnote-225-225" id="footnote-225-225-backlink">225</a></span> isyan etmişlerdir, o müfsidleri desteklemeyip kendilerini “katl ile madde-i fesâdı kat’ idelim” kargaşaya son verelim, diyerek yeniçerinin desteğini istedi. Yeniçeri ağası ve tüm yeniçeriler haykırarak “Şevketli pâdişahımıza muti’iz… pâdişahımıza gerekmiyen bize dahi gerekmez” diye Kur’an üzerine sadakat yemini ettiler. Yemin ulemâca yazılıp tescil edi<span>ldi. </span></p>
				<p class="paragraf"><span>Bunların ardından sultan, sipahilerin meşveret meclisine gönderdikleri temsilcilere hitap etti; onlar da, “Pâdişahın dostuna dost düşmanına düşmanız” diye itaatlerini bildirdiler. Sultan Murad, sipahilere isyanları dolayısıyla sert sözlerle hitap etti, “Sizin muhâlefet ve fitnecûluk ettiğiniz sebebden devlet ve saltanata vehn ve za’af gelip” aşırı isteklerde bulunuyorsunuz; “Cemî’ aklâm-i cibâyât ve iradât-i dîvâniyyeye hidmet namına müstevli olup ra’iyyeti pâyimâl ve harâb itdiniz … aranızda serkeş insafsız eşkıya çoğalub … ‘âlemi soyub re’âyâyı dağıttılar, siz kırkbin âdem oldunuz, istediğiniz hizmetler cümle beşyüz olmaz… ecdâd-i pâkim vesâir eshâb-i hayrâtın evkâfı tevliyetlerine istilâ idüb ekl u bel’itdiniz” dedi. </span></p>
				<p class="paragraf"><span>Pâdişahın bu suçlamaları karşısında sipahi sözcüleri isyan halinde olmadıklarını, âsîleri önlemekten âciz olduklarını, bu ayaklanmanın zorbaların işi olduğunu iddia ettiler. Pâdişah söz aldı, sizler o gibi fesâdcılara engel olmadınız, “eclâf ve irgadât” [aşağılık, ırgat kökenli adamlar] çoğaldı, önlemediniz; sizler o zorbaları aranızdan çıkarın; bundan başka </span><span class="char-style-override-13">hidmet </span><span>adı altında devletin gelir kaynaklarına el koymaktan vazgeçin, sizler de yeniçeriler gibi sadakat yemini yapınız, dedi. Sipahi sözcüleri, Kur’an üzerine yemin ederek pâdişaha itaatlerini gösterdiler. </span></p>
				<p class="paragraf"><span>Sultan zorba elebaşıların teslimini isteyince, dışarıda toplanmış elebaşılar gürültü çıkardılar, yeniçeriler harekete geçti, fesâdcıları toplantı dışına attılar. Yemin kâğıdı kadılar önünde imzalandı. Kayda değer ki, pâdişah ile asker kullar arasında dinsel yeminle onaylanmış bu yazılı anlaşmalar, Osmanlı tarihinde sonraları gördüğümüz Sened-i İttifak,</span><span class="char-style-override-13"> </span><span>hatta anayasa hareketlerinin bir başlangıcı sayılabilir. </span></p>
				<p class="paragraf"><span>Aynı zamanda, eyâletlerde kanûnların uygulanmasından sorumlu olan kadılar hakkında şikâyetler de meşveret meclisinde gündeme geldi. Pâdişah, kadılara da rüşvet almaktan vazgeçmeleri ihtarında bulundu. Kadılar, buna karşı zorba sipahilerin </span><span class="char-style-override-13">voyvoda </span><span>veya </span><span class="char-style-override-13">cizye tahsildârı </span><span>sıfatıyla gelip reâyayı soyduklarını, kadıların bunu önleyemediklerini söylediler. Sipahilerin devlete ait vergilerin tahsilinde baskı yaptıklarını, kadıların merkeze yaptıkları şikâyetlerin dinlenmediğini ileri sürdüler. Sonuçta, Osmanlı devlet idaresinin temel prensibi olan vergi mükellefi reâyanın zulüm ve soygundan korunması prensibinin, “</span><span class="char-style-override-13">adâlet</span><span>”in</span><span class="char-style-override-13"> </span><span>çiğnendiği gerçeği bir kez daha gündeme gelmiş bulunuyordu. </span></p>
				<p class="paragraf">Rumeli’de birkaç sipahinin kanûnsuz hareketine karşı gelen kadının mahkemesi sipahiler tarafından basılmıştı. Sultan Murad, bu olayı kendisinin işittiğini söyledi. Sonuçta pâdişah aynı zamanda ulemâya yeminle bir anlaşma imzalattı. Sinan Paşa Köşkü’nde toplanan büyük meşveret meclisinde pâdişah-devlet otoritesi, asker, kullar ve ulemâ ile yeminle yapılmış antlaşmalarla yeni baştan kurulmuş bulunuyordu (Mayıs 1632). Askerin baskı ve yağmasına karşı genel bir nefret ve tepki uyanmış, Sultan Murad’ın pâdişahlık otoritesini yeniden kurabilmiş olmasında şehir halkı arasındaki bu genel tepki kuşkusuz etkili olmuştur. Öte yandan, yeniçeri ağırlığını koyarak devlet idaresinde üstün güç olduğunu tekrar ispatlamıştır.</p>
				<p class="paragraf"/>
				<p class="arabaslik-sol" id="toc_marker-38-4">Sipahiler ve Devlet Gelirleri</p>
				<p class="paragraf"/>
				<p class="paragraf"><span>Sipahilerin vergi tahsili imtiyazını ellerinde tutarak halkı ve devleti soydukları bir gerçekti. Önceki sultanlar zamanında ordu seferde iken gelirleri toplayıp yetiştirme hizmeti için kapıkulu sipahi bölüklerinden 300 kadar sipahi </span><span class="char-style-override-13">mülâzim </span><span>seçiliyor, buna </span><span class="char-style-override-13">mülâzemet hizmeti </span><span>deniyordu. Fakat bir süredir mülâzimlerin sayısı artmış, sayıları 10.000’e (?) çıkmış, önlenememiş, ayrıca sefer olmadığı zamanlarda sayıları artmış, sipahiler voyvodalık denilen pâdişah hâsları gelirlerini toplama hizmetlerini de üzerlerine almışlar, bundan başka sultanların yapmış oldukları evkâf gelirlerini toplama, ahâliye ait vakıfların </span><span class="char-style-override-13">tevliyet, kâtiplik </span><span>ve gelirleri toplama (</span><span class="char-style-override-13">cibâyet</span><span>) ve hesapları kontrol (</span><span class="char-style-override-13">nezâret</span><span>) işlerini de ellerine geçirmişlerdi. Sonuçta, vakıflar tahribe uğramış, reâyayı vergi borçlarından fazlasını ödemeye zorlayarak zulümleri haddi aşmış, reâya dağılıp kaçmaya başlamış; sipahiler merkezden gelen yasak emirlerine aldırmamış, </span><span class="char-style-override-13">hizmet</span><span>lerin kaldırılmasına karşı gelmişlerdi. </span></p>
				<p class="paragraf"><span>Özetle Sinan Paşa Köşkü’nde, IV. Murad huzurunda yapılan büyük meşveret</span><span class="char-style-override-13"> </span><span>meclisinde bu duruma son verme kararı alınmıştır. Sipahilerin altı-bölük ağalarıyla yeminle yapılan anlaşmada, kanûn dışında yolsuzluklara son verilmesi kararlaşmıştır. Anlaşma, 8 Haziran 1632 tarihinde pâdişahın emriyle bir belgede tespit olunmuş; belgeyi veziriâzam, şeyhülislâm, vezirler, seyyidlerin başı nakîbü’l-eşrâf imzalamışlardır. 1632’de cizye vesair gelir kaynakları sipahilerin elinden alınınca, tüm </span><span class="char-style-override-13">mukata’a, avâriz </span><span>ve </span><span class="char-style-override-13">cizye </span><span>tahsil görevi defterdârlıkça mültezimlere satılıp gelir, taksitle alınmaya başladı.</span><span class="dipnot"><a class="footnote-link" href="#footnote-225-226" id="footnote-225-226-backlink">226</a></span></p>
				<p class="paragraf"><span>Kapıkulu sipahi bölüğü, pâdişahın saray odalarında hizmet görmüş ayrıcalıklı seçkin gruptan gelmekte idi. Eskiden beri gayrimüslim tebaanın cizye</span><span class="char-style-override-13"> </span><span>vergisini tahsil görevi kendilerine verilmişti. Sonuçta, başlıca devlet gelirlerini istismar eden bir sınıf ortaya çıkmış oldu. Grup içinde liderlik durumuna erişen gözü pek zorbalar türedi.</span><span class="dipnot"><a class="footnote-link" href="#footnote-225-227" id="footnote-225-227-backlink">227</a></span><span> Ayrıcalıkları sürdürmek için zaman zaman onların özellikle sefer zamanlarında kıyama kalktıklarını gördük. </span></p>
				<p class="paragraf"/>
				<p class="arabaslik-sol" id="toc_marker-38-5">IV. Murad: Klasik Osmanlı Pâdişahı</p>
				<p class="paragraf"/>
				<p class="paragraf"><span>Sultan Murad’ın çocukluktan beri kişiliğinin oluşmasında onu çok yakından koruyan ve yöneten Vâlide Kösem’in etkisi gözardı edilemez (Bkz. Ekler, Kösem Sultan’a telhîsler). Murad, kimseye güvenmez, harekete geçinceye kadar kararlarını herkesten gizler ve zamanı gelince acımasızca uygulamaya geçerdi (bkz. Abaza Mehmed ve Tabanı-yassı Mehmed Paşa ile ilişkisi). Sultan Murad’ın karakterini anlamak bakımından Veziriâzam Tabanı-yassı Mehmed Paşa’ya karşı davranışı kayda değer: Veziriâzam Mehmed Paşa, 4 yıl 8 ay süren veziriâzamlığında zorbalara ve yeniçerilere karşı mücadelesinde Sultan Murad’ın en yakın destekçisi olmuştur. Revan, İranlılar tarafından geri alındığında Tabanı-yassı Doğu’ya serdâr atanmış, fakat İranlılara karşı bir şey yapamadan kışın Erzurum kışlağına çekilmişti. Sultan Murad o zaman onu azletti (3 Şubat 1637), yerine İstanbul’da kaymakam sıfatıyla kalan Bayram Paşa’yı veziriâzamlığa getirdi ve Doğu seferine serdâr atadı.</span></p>
				<p class="paragraf"><span>Sultan Murad, halk önünde pâdişahlık azamet ve heybetini göstermeye dikkat ederdi, Bagdad seferine çıkarken zırhları, çelik migferi ve kırmızı sarığı şal ile heybetli bir pâdişah görünüşüyle Üsküdar’a geçmiş, halk onu, “Aleyke ‘avnullâh”</span><span class="char-style-override-13"> </span><span>âvâzıyla yolcu etmişti. </span></p>
				<p class="paragraf"><span>Murad karar ve emirlerine karşı gelinmesine tahammül edemezdi. Dîvân’da Anadolu kadıaskerinin, pâdişahın bir molla hakkında tavsiyesine karşı bağımsızlık iddiasında bulunması</span><span class="dipnot"><a class="footnote-link" href="#footnote-225-228" id="footnote-225-228-backlink">228</a></span><span> üzerine çok hiddetlendi; şeyhülislâmı azletmiş, kadıaskerin çadırını başına yıktırmadıkça hiddeti yatışmamıştı. Vakanüvise göre IV. Murad devlet teşkilâtını ve mertebeleri iyi bilirdi, din bilimlerinde bilgi sahibi idi, kadıları imtihana çekerdi. Kadılık alamayan bazı din adamlarını, huzurunda imtihana çektiği meşhurdur.</span><span class="dipnot"><a class="footnote-link" href="#footnote-225-229" id="footnote-225-229-backlink">229</a></span></p>
				<p class="paragraf"><span>1632’de cizye vesair gelir kaynakları sipahilerin elinden alınınca tüm mukata’a, avâriz ve cizye</span><span class="char-style-override-13"> </span><span>defterdârlıkça mültezimlere satılıp gelirin bir kısmı peşin olarak alındı.</span><span class="dipnot"><a class="footnote-link" href="#footnote-225-230" id="footnote-225-230-backlink">230</a></span></p>
				<p class="paragraf"><span>Sultan Murad ıslahatı gerçekleştirdi. Zorbalar birliği “çözülüp sığınakları, hanları boşaldı”. Meşveret meclisinden üç gün sonra toplanan Dîvân-i Hümâyûn’da hâlâ direnmekte olan zorbaların idamına karar verildi. Yakalanmalarını emreden pâdişah karşısında, sipahi ağaları gelip özür dilediler, Sultan Murad hiddetle cellâdı çağırdı, sipahilerden silâhdâr ağası Ahmed Ağa’nın boynu vuruldu. Meşveret meclisinden sonra bu enerjik tutum, Murad’ın pâdişahlık otoritesini herkese karşı göstermiş oldu. </span></p>
				<p class="paragraf">Sipahilere, kalan vergi toplama hizmetleri için At-Meydanı’na gelmeleri emrolundu. Direnme gösterenlerin ortadan kaldırılması konusunda şeyhülislâm, vezirler, yeniçeri ocağı ağaları, veziriâzamın sarayında toplanıp anlaştılar. Kendilerinin sözle yola getirilmesi mümkün olmazsa “nefîr-i ‘âmla” (tüm halkın birden hareketi) ile katledilmelerine karar verildi. Pâdişahın kendi el yazısıyla gönderdiği hatt-i hümâyûn bu kararı onayladı. Hemen harekete geçildi. Zorbalar birer birer yakalanıp idam olundu, cesetleri merâsimle defnedilmeyip denize atıldı (ahretleri yok edildi). Sipahi zorbalarına karşı mücadelede Sultan Murad galebe çalmış, “himmet-i ‘aliyye ve gayret-i seniyyesi” ile “devlet-i Osmânî kuvvet bulmuş” oldu. Sultan Murad bu mücadelede o kadar çaba gösterdi ki, “sipahi tâifesinden bir nâmdar adam” kalmadı; sonuçta bu iş, yeniçerinin ve ulemânın desteğiyle başarılabilmiştir. Çağdaş tarihlerde Sultan Murad’ın zaferi, gözü pek bir önderin yok eden kılıç gücü olarak ifade edilmiştir. Bundan sonra sipahilerin ülke çapında devlet ve evkâf gelirlerine el koymalarına son verilmiş, devlet hazinesi dolmaya başlamıştır. Eskiden beri, özellikle cizye<span class="char-style-override-13"> </span>tahsilâtı sipahiler elinde idi, o da kaldırıldı. Sultan Murad küçük yaşından beri devlet işlerine ilgi gösterirdi. Sultanlar Şerî hükümlere göre 12 yaşında <span class="char-style-override-13">bâlig </span>sayılır ve hükümdarlık yetkisini doğrudan kullanmaya yetkili sayılırdı. Murad’ın saltanatının ilk dokuz yılında idarenin fiilen Vâlide Kösem Sultan’da olduğunu görmüştük.</p>
				<p class="paragraf"/>
				<p class="arabaslik-sol" id="toc_marker-38-6">IV. Murad’ın Mutlak Pâdişahlık Dönemi ve Başarıları (1632-1640)</p>
				<p class="paragraf"/>
				<p class="paragraf"><span>Osmanlı tarihinde büyük gelişmelerde başarıya ulaştıran ana prensip, tek ve mutlak otoritenin pâdişahın nefsinde toplanmış olmasıdır. Bu prensip, tam olarak Fâtih Sultan Mehmed tarafından gerçekleştirilmiş ve ilk üç halefi bu merkezî mutlak otorite sayesinde büyük fütuhat gerçekleştirebilmişlerdir. Devlet işlerini yürüten veziriâzamlar, mutlak şekilde pâdişaha bağlıdırlar. XVII. yüzyılda, kargaşa döneminde veziriâzamlar ile asker ocakları, ulemâ veya vâlide sultanlar yoluyla mutlak pâdişahlık otoritesine ortak oldular. IV. Murad askerin iktidara getirdiği Receb Paşa’yı ortadan kaldırarak kendisine tam bağlılık gösteren Tabanı-yassı Mehmed Paşa’nın işbirliği sayesinde mutlak otoritesini kurabilmiştir. Murad, saltanatına karşı gelmiş olanları hatırında tutar ve zamanı gelince acımadan idam ederdi. Veziriâzam Mehmed Paşa, IV. İran seferinde (1637) pâdişahla birlikte bulunmuş, Rumeli Beylerbeyiliği tevcihiyle Rumeli timarlı sipahi ordusu da onun emri altına verilmişti. İstanbul’da kaymakamlık hizmetinde bulunan Bayram Paşa, İran seferi sırasında onun yerine getirilecektir (Mart 1637). Sultan Murad yeniçeri ağalığına getirdiği Köse Mehmed Ağa’ya tam yetki vermişti, o da yeniçeri arasında sert önlemler aldı, kabahati görülen zorba yeniçerileri aman vermeksizin idama başladı. Tabii bu tutumu ocakta korku ve karışıklık nedeni oldu.</span></p>
				<p class="paragraf"><span>Yeniçeri serkeşliği her zaman her yerde görülüyordu. Van’a saldıran İranlılara karşı serasker atanan Anadolu beylerbeyi Mehmed Paşa, Haleb hareket üssünde iken bir grup zorba yeniçeri </span><span class="char-style-override-13">mevâcib </span><span>(maaş) ödemelerinde çürük akça yerine Avrupa gümüş guruşu verilmesi isteğiyle ayaklandılar. Serdârı dinlemediler, taşladılar. Paşa yeni bir yeniçeri ağası atadı, isyancılar onu tanımadılar, katletmek istediler. Veziriâzama Dîvân’da saldırdılar. Paşanın adamlarıyla savaştılar. Sonunda âsîler kaçıp gizlenmek zorunda kaldılar, isyana katılmayan yeniçeriler gelip paşadan özür dilediler. Paşa kaçanları yakalayıp idam etti. Pâdişah idamları fazla sert buldu, kalan yeniçerinin ayaklanmasından kaygılandı ve Mehmed Ağa’nın katline fermân gönderdi. Ağa, ben saltanatını kurtardım, zorbaları katlederek pâdişahın “kemâl-i istiklâllerine sebep oldum” diyerek, kurtulmak istedi, yalvardı. Bu sözler üzerine sultan gazaba geldi ve ağa cellâda teslim olundu. 1632’de tahtı önünde Murad, Hâfız Ahmed Paşa’yı hançerleyen sipahi zorbalarını unutmamıştı, buldurup boyunlarını vurdurdu, paşanın intikamını aldı.</span></p>
				<p class="paragraf"/>
				<p class="arabaslik-sol" id="toc_marker-38-7">Büyük İstanbul Yangını (1633), Kahvehâne ve Tütün Yasağı</p>
				<p class="paragraf"/>
				<p class="paragraf"><span>1633 Ağustosu’nda Cibali’de bir kalafatçı dükkânında yangın çıktı, kuvvetli rüzgârla yangın, bir kol Cibali Mustafa Çarşısı’ndan Sultan Selim’e, Un-Kapanı Zeyrek’e kadar, bir kol Şehzâde Câmii’nden Sarıgüzel’e, bir kol Fâtih’e, bir kol Molla Gürani’ye kadar ilerledi, birçok saraylar, bu arada yeniçerilerin Fâtih civarındaki Yeni-Odalar’ını yakıp kül etti.</span><span class="dipnot"><a class="footnote-link" href="#footnote-225-231" id="footnote-225-231-backlink">231</a></span><span> Yeniçeriler yangının söndürülmesi için büyük çaba gösterdiler. Yangın dolayısıyla perişanlık ve kahvehânelerde kötü dedikodular sarayın rahatını bozdu. Eskiden beri bozahâne, kahvehâne ve meyhâneler, pâdişah ve devlet büyüklerine karşı dedikodu yuvaları sayılırdı. İstanbul’da bu tarihe doğru 500 meyhâne sayılmıştır. II. Osman, meyhânelere baskın yapıp bulduğu yeniçerileri ağır cezalara uğratmış, ayaklanan yeniçerilerin Osman’a karşı suçlamalarına başlıca bu sert tutumu neden olmuştu. Sultan IV. Murad yangınların kahvehâne ocağından çıktığı iddiasıyla her tarafta kahvehânelerin kapatılmasını emretti.</span></p>
				<p class="paragraf"><span>Daha 1590’larda kahvehâne yalnız kahve içilen bir yer değil, sanatkâr, asker ve başka ilişki peşindekilerin sosyal buluşma yeriydi. 1590’a doğru kahvehâne ülkenin tüm büyük şehirlerine yayılmıştır. “Âlem-i safâ”nın dört keyif içeceği, </span><span class="char-style-override-13">şarap, afyon, kahve </span><span>ve </span><span class="char-style-override-13">tütün </span><span>o devirde işret meclislerinde yaygın keyif maddeleri idi.</span></p>
				<p class="paragraf"><span>Devlet, “fitne ve fesâd” yuvası saydığı meyhâne, bozahâne ve kahvehâneleri eskiden beri kapatma eğilimindedir. Bu yerler askerin toplanma ve dedikodu yeri de sayıldığından Sultan Murad kapıkullarını hizaya getirdiği yıldan bir yıl sonra büyük İstanbul yangınını ileri sürerek kahvehânelerin kapanması için fermân çıkardı. İstanbul’da ve ülkenin başka yerlerinde büyük yangından sonra kahvehânelerde heyecan ve dedikodu artmıştı. Fermân üzerine kahvehânelerin çoğu yıkıldı. Yasak daha önce ulemâ fetvâsıyla I. Ahmed (1603–1617) döneminde uygulanmış; fakat çok geçmeden her yerde yeniden kahvehâneler açılmaya başlamıştı. Tütün içen ele geçerse katline dair yeni bir fermân ilân olundu, fakat tiryâkiler için fermânlar askıda kaldı. (Tütün içme yasağını Kadızâdeli önermiş; pek çok kimse bu yüzden idam olunmuştur.) O dönemde bir şâir, tiryâkiliği şu zarif beytte anmıştır:</span></p>
				<p class="paragraf para-style-override-24"/>
				<p class="alinti para-style-override-19"><span class="char-style-override-18">Zararsız bir duhân hakkında neyler bunca dikkatler</span></p>
				<p class="alinti para-style-override-20"><span class="char-style-override-18">Duhân-i âh-i mazlûmânı men’eylen, hüner oldur</span></p>
				<p class="paragraf"/>
				<p class="paragraf"><span>Toplumda yeniliklere karşı pâdişahlar, Şerîat’ın tefsîrcisi ulemâdan fetvâ isterler. Câmi vaazleriyle halkın ve pâdişahın gözdesi tutucu Kadızâde Mehmed’in, Sultan Murad’ı bu yasağa sevk ettiği, yangınların bu yüzden çıktığı iddiasında bulunduğu söylenir. Kanunî Süleyman (1520–1566) geniş görüşlü Ebussuûd Efendi’yi kılavuz tanımıştı. Fakat III. Murad (1574–1595) döneminden beri pâdişahlar, muteassıp vâizler veya tarikat şeyhlerinin nüfuzu altına girmiştir.</span><span class="dipnot"><a class="footnote-link" href="#footnote-225-232" id="footnote-225-232-backlink">232</a></span></p>
				<p class="paragraf"><span class="char-style-override-13">Kutb</span><span> mertebesine eren şeyhler, doğrudan doğruya Tanrı’dan haber alma yeteneğine kavuşmuştur, inancı vardır.</span><span class="dipnot"><a class="footnote-link" href="#footnote-225-233" id="footnote-225-233-backlink">233</a></span><span> Sultan IV. Murad döneminde Üsküdar’da tekke sahibi Şeyh Mahmud Üsküdârî, I. Ahmed’den (1603–1617) beri sultanların </span><span class="char-style-override-13">takdîr-i ilâhî</span><span>yi</span><span class="char-style-override-13"> </span><span>öğrenmek için başvurduğu en önde gelen şeyh idi. Her sultan yanında bir tarikat şeyhi bulunurdu. Her paşanın, bu arada Abaza Mehmed ve Hüsrev paşaların yanlarında danıştıkları ve gaipten haber veren şeyhleri vardı. IV. Murad, tanınmış vâiz Kadızâde Mehmed’e ve Halvetî şeyhi Sivâsî’ye inanırdı. </span></p>
				<p class="paragraf"><span>Sultan Murad kendisi, </span><span class="char-style-override-13">tebdîl-i kıyafet</span><span>le sokakları gezip suçluları yakalarmış. “Mehâbet-i şimşîr-i pâdişah” o kadar korku saldı ki, herkes evinde bile pâdişaha dair bir kelime sarf etmekten korkar oldu. Cezanın küçüğü büyüğü yoktu, her türlü karşı hareketin cezası başının kesilmesiydi. Pâdişah fermânına karşı gelen yok edilmelidir. IV. Murad’ın her emri, “başını keserim” tehdidiyle bitiyordu. Büyük Şeyh Sivâsî, sultanın yakını olup zaman zaman kendisini yanına çağırır, sohbet ederdi. Bir gün şeyh, dostlarıyla Kâğıthâne’de bir köşkte konuşuyorlardı. Sultan Murad birden geldi, kitapları ve eşyayı gözden geçirdikten sonra dervişlerin konularına karışmayız, “Hemân kendi âlemlerinde olsun” deyip gitti. Bu olay genelde Sultan Murad’ın tahtı için ne kadar kaygı içinde olduğunu gösterir –dokunulmaz sanılan şeyh ve ulemâyı bile kılıçtan geçirmekten çekinmemiştir. İstanbul’da pazarda halkı hoşnutsuzluğa götürebilecek kıtlıktan dolayı şehrin kadısı ünlü Karaçelebizâde’nin idamına karar vermişken, emrini geri aldı.</span><span class="dipnot"><a class="footnote-link" href="#footnote-225-234" id="footnote-225-234-backlink">234</a></span><span> Ama o kadar saygıyla yanında tuttuğu Şeyh Sivâsî’yi fedâ edecektir. Müstebit için, herkes korku içinde olmalıdır.</span></p>
				<p class="paragraf"/>
				<p class="arabaslik-sol" id="toc_marker-38-8">Abaza Mehmed Paşa Tekrar Sahnede</p>
				<p class="paragraf"/>
				<p class="paragraf"><span>Sultan Murad, yeniçeri ve sipahiyi hükmü altına soktuktan, sonra İran’a karşı Revan seferine çıkmadan (1635 baharı) Abaza Mehmed Paşa’yı ortadan kaldırma gereğini anladı. Abaza, II. Osman’ın katlinde kapıkullarına karşı uzun mücadelesiyle halk arasında bir kahraman mertebesine erişmişti. Yiğit, yakışıklı, giyiminde gösterişliydi. Bosna beylerbeyliğine atanmıştı. Oradan yanına çağırdı; musâhib-nedîm pâyesi vererek yanında bulundurdu. Vakanüvis’in tasvirine göre,</span><span class="dipnot"><a class="footnote-link" href="#footnote-225-235" id="footnote-225-235-backlink">235</a></span><span> “Abaza Paşa nefsinde yarar ve bahadır ve şekl ü şemâyili güzel adam olup libâs, kisve ve destârda lâtîf” buluşları vardır, “etvâr-i levendânesi tab’-i pâdişahîye hoş” geliyordu.</span></p>
				<p class="paragraf"><span>Abaza pâdişahı kendine o kadar bağlamıştı ki, Sultan Murad ne zaman atıyla seyre çıksa, “haber alıp yoluna çıkar bile [beraber] giderler idi.” Bir an ayrılmazlardı. Abaza halk arasında da gözdeydi. “Abaza kesimi kaftan ve Abazalı kavuk ve at takımı moda olmuştu. Revan seferine hazırlanan Sultan Murad’a Abaza, o taraf yollarını iyi bildiğini söylüyordu. Veziriâzam Bayram Paşa, pâdişahın yakını silâhdâr ağa ve Şeyhülislâm Yahya Efendi, Abaza’nın sultana bu derece yakınlığını iyi görmüyorlardı. Onun pâdişaha yakınlığını kullanarak rüşvet alma gibi hareketlerini dikkatle izliyorlardı. Abaza’nın şöhreti, IV. Murad’ı da düşündürüyordu. Abaza’nın emrinde sekbanlardan bir yandaş grubu vardı. Sultan Murad, Abaza’yı ortadan kaldırmayı düşünmeye başladı, bir bahane buldu. Bir gezinti sırasında yanında kılıç taşıdığı ortaya çıktı, bu yasaktı. Abaza da rahatsız oldu. Onun 40, 50 adamıyla Anadolu’ya kaçmayı düşündüğü kuşkusu yayıldı. Sultan iyice kaygılanmaya başladı. Onu bertaraf etmek için delil bulundu.</span></p>
				<p class="paragraf"><span>Ermeni cemaati ile Rumlar arasında Kudüs’te Kamâme Kilisesi için kavga çıktığında Ermeniler, sultanın yakını Abaza’yı kullanmak istediler ve kendisine 50.000 guruş (17.000 altın değerinde) rüşvet verdiler. Fakat Rumlar Ermenilere karşı davada üstün geldiler, bazı Ermenilerin idamına sultan emir verdi. Abaza’nın rüşvet aldığı da ortaya çıktı.</span></p>
				<p class="paragraf"><span>Herkes Abaza’nın büyük bir olaya neden olacağından şüphelenmeye başlamıştı. Sultan Murad, kılıç hadisesi üzerine Abaza’yı olaysız idam etmeye karar vermişti. Beşiktaş sarayına gitti, oradan seher vakti kayıkla gizlice İstanbul’a geldi. Kimse pâdişahın geldiğinin farkına varmadı. Dîvân’da rüşvet veren Ermenilerin davası görülürken, bostancıbaşını kılık değiştirtip Dîvân’a gönderdi. Bostancıbaşı, Veziriâzam Bayram Paşa’ya pâdişahın rüşvetçi Ermenilerin katline karar vermesini bildirdi. Pâdişah kendisi, Ayasofya Câmii hareminde bekliyordu. Birkaç Ermeni’nin Dîvân kapısı önünde boyunları vuruldu. Sonra pâdişah sarayına geldi, Ermenilere rüşvetle sahip çıkmış olan Abaza’yı çağırdı, gelir gelmez yakalatıp Hâs-Bağçe’de Sırça-Saray’a (Çinili Köşk) hapsettiler; kendisine pâdişahın el yazısıyla idam hükmü verildi. Abaza okudu ve “Dünyada bir muradım kalmadı, emir pâdişahımın, gam değildir” deyüp vasiyetini yaptı. Namazını kılıp boynunu bostancıların kemendine verdi (26 Ağustos 1634). Vezir kavuğu taşıyan tabutunun arkasında tüm devlet erkânı hazır bulundu ve namazını şeyhülislâm kıldı. Abaza Mehmed, halk ve hânedân gözünde II. Osman’ın kanı için yıllarca savaşmış bir kahraman olarak yaşamını bitirdi.</span></p>
				<p class="paragraf"><span>Celâlî eşkıyası yüzünden Anadolu köylerinin nasıl harâb olduğunu ve halkının dağılıp şehirlere, bu arada İstanbul’a sığınmış bulunduğunu Sultan Murad, 1635 baharında Revan seferine giderken görmüştü. Kaçak köylülerden “çoğunun varup İstanbul’da” yerleştikleri anlaşılıyor.</span><span class="dipnot"><a class="footnote-link" href="#footnote-225-236" id="footnote-225-236-backlink">236</a></span><span> Bu köylülerin yerlerine geri gönderilmelerini IV. Murad emretti. Çünkü bu göçmenler, İstanbul iaşesi ve güvenliği için ciddi problemlere neden olmakta idi. Otuz kırk yıl önce gelip yerleşenleri ortaya çıkarmak için İstanbul’un mahalleri araştırılmaya başlandı, teftişi üç, dört ay ciddi kargaşaya neden oldu.</span></p>
				<p class="paragraf"/>
				<p class="arabaslik-sol" id="toc_marker-38-9">Abaza Mehmed Şeyhi</p>
				<p class="paragraf"/>
				<p class="paragraf"><span>Abaza Mehmed Paşa’nın akıl hocası Kayserili Emirşeyh, Abaza ile birlikte İstanbul’da devlet adamlarıyla yakınlık kurmuş, rahat bir hayat sürmekteydi. Sonraları Abaza’nın idamı üzerine kendisine maaş bağlanarak Kayseri’ye gönderildi. 1637’de tekrar İstanbul’a geldi ve zaman zaman büyükleri ziyaretle “sahte rüyalar” anlatarak pâdişaha yakınlık peyda etti. Özellikle, sizin varlığınıza yeniçerilerden zarar görünür, onları toptan yok etmek imkânı yoktur, kıyafetlerini değiştirin, “âlem-i gaybdan bu husûs için tenbîh ve işaret vardır” diye karşı propaganda yapıyordu. Sultan Murad kanmadı, kafasında fesâd olduğunu anladı ve onu ortadan kaldırdı.</span><span class="dipnot"><a class="footnote-link" href="#footnote-225-237" id="footnote-225-237-backlink">237</a></span></p>
				<p class="paragraf"><span>1646’da İbrahim’in çılgınlıkları sürerken halk arasında Erzurum’da Abaza’nın hayatta olduğu söylentileri çıktı.</span><span class="dipnot"><a class="footnote-link" href="#footnote-225-238" id="footnote-225-238-backlink">238</a></span><span> Sözde cellâdın elinden kurtulup Cezayir’e kaçmış ve Erzurum’a gelmişmiş. Pâdişah cellâdı o zaman idamı gerçekleştiren bostancıbaşını çağırıp araştırmış, sonunda Abaza’ya benzer bir düzmenin Abaza Mehmed olduğu iddiasıyla ortaya çıktığı anlaşılmıştı.</span></p>
				<p class="paragraf"/>
				<p class="arabaslik-sol" id="toc_marker-38-10">Islahat Denemeleri</p>
				<p class="paragraf"/>
				<p class="paragraf"><span> Rumeli timarlı sipahi ordusu, Osmanlı seferlerinde daima ordunun önemli bir kısmını oluşturmakta idi. Timar ve zeâmet işlerinde “yıllardan beri”, devletin öbür bölümlerinde olduğu gibi yolsuzluklar sürüp gitmekte idi. Lâyihacı bürokratlar, Ayni Ali, </span><span class="char-style-override-13">Kitâb-i Müstetâb </span><span>yazarı ve Koçi Bey bu yolsuzlukları açıkça kaleme almışlardır</span><span class="dipnot"><a class="footnote-link" href="#footnote-225-239" id="footnote-225-239-backlink">239</a></span><span> (Koçi Bey’in ünlü </span><span class="char-style-override-13">Risâle</span><span>’sine kaynak olan telhîslerini Ekler bölümünde bulacaksınız).</span></p>
				<p class="paragraf"><span>Sultan Murad, 1632 yazında zorbaları bertaraf ettikten sonra sipahi ve yeniçeri ocaklarında gerçekleştirilecek ıslahatı ele aldı. Anadolu ve Rumeli’de timar ve zeâmet rejimini düzene sokmak üzere önlem aldı. Bu eyâletlerde yoklama yapılmasını emretti, yoklamada </span><span class="char-style-override-13">sepet timarı </span><span>denilen asker olmayan kişiler elindeki timarları kanûna göre askerlere tevcih ettirdi.</span><span class="dipnot"><a class="footnote-link" href="#footnote-225-240" id="footnote-225-240-backlink">240</a></span><span> İran seferi arefesinde Rumeli eyâletinde timar ve zeâmetlerde daha esaslı ıslahata girişti. Vezir Rumeli beylerbeyi Bayram Paşa’ya tam yetkiyle Sofya’da dîvân kurup Rumeli’de sıkı düzen önlemleri almasını emretti. Disiplin yokluğu yüzünden orada da zorbaların müdahalesiyle timar ve zeâmetlerin birçoğu hak edenlere verilmeyip saklanmıştı (</span><span class="char-style-override-13">der-sanduk </span><span>olmuştu). Paşa yoklama yapıp sahipsiz veya başka ellerdeki timar ve zeâmetleri tespit edecek ve bunları savaşa yarar genç yiğit namzetlere tevcih edecek, her birinin berâtında tam görünüşü (“sakal ve siması”) yazılacaktı. Bayram Paşa bu işe o derece özen gösterdi ki, kendisinden önce kimse devlet işlerinde bu titizliği göstermiş değildi. Sonradan Bayram Paşa’yı, Mehmed Paşa yerine veziriâzam ve serdâr göreceğiz (Mart 1637).</span></p>
				<p class="paragraf"/>
				<p class="arabaslik-sol" id="toc_marker-38-11">Revan Seferi (Mart 1635)</p>
				<p class="paragraf"/>
				<p class="paragraf"><span>1623’ten beri devletin en büyük sorunu, Şah Abbas’ın Revan (Erivan) ve Bagdad işgalleriydi. Revan, İran ipek kervanlarının Bagdad–Hind ticâret yolu üzerinde, Osmanlı ekonomisinin can damarları idi. Pâdişah seferine tüm yeniçeri ordusunun katılması kanûndu, fakat birçok yeniçeri </span><span class="char-style-override-13">oturak </span><span>ve </span><span class="char-style-override-13">korucu </span><span>adıyla İstanbul’da kalırdı. Sultan Murad, buna izin vermedi, bir ihtiyar yeniçeri oturak kalmak istedi, sultan boynunu vurdurdu. Sefer yolunda zorba olarak bilinen kimseleri bulup acımaksızın katlediyordu. Konya’ya uğrayıp Mevlânâ türbesini ziyaret etti, kurbanlar kestirdi; bölgede Hıristiyan zimmîlerin cizyesini türbeye vakfetti. IV. Murad, özellikle, Celâlîler döneminde (1596–1607) “hâlî ve harâbe” (ahâliden yoksun, harâbe) haline gelen Anadolu’yu kalkındırmak için önlemler aldı: Çoğu İstanbul’a kaçıp sığınmış olanların eski vatanlarına sürülmesini emretti.</span><span class="dipnot"><a class="footnote-link" href="#footnote-225-241" id="footnote-225-241-backlink">241</a></span></p>
				<p class="paragraf"><span>Revan seferinde Sultan Murad çok sert davrandı. Herkes Sultan Murad’ın acımasız idamlarından dehşet içindeydi. Kimseye güler yüz göstermez,</span><span class="dipnot"><a class="footnote-link" href="#footnote-225-242" id="footnote-225-242-backlink">242</a></span><span> armağan vermezdi.</span></p>
				<p class="paragraf"><span>Sefere katılanlardan Sivas beylerbeyi Ali Paşa ve başka paşaların başları kesilerek idam olundu. Vakanüvis’e göre</span><span class="dipnot"><a class="footnote-link" href="#footnote-225-243" id="footnote-225-243-backlink">243</a></span><span> bu seferde birçok beyin başı gitmiş, eşyaları hazinece zabt olunmuştur. Sultan Murad sipahi zorbalarından da kimi bulduysa idam etti.</span></p>
				<p class="paragraf"><span>Kaleleri almak için 25 büyük top denizden Trabzon’a getirilmişti. Revan Kalesi önüne varış dört ay sürdü. Gürcüler pâdişahın ordusuna harac ve zahire yardımı gönderdiler. Revan kuşatması kalenin teslim alınmasıyla noktalandı (8 Ağustos 1635). Kaleyi, 12.000 İranlı tüfekli asker savunuyormuş (İranlılar yivli tüfek kullanan Kazaklardan yardımcı ücretli asker kullanıyorlardı); kaleye 12.000 asker konularak dönüşe geçildi.</span></p>
				<p class="paragraf"><span>Revan fethinden sonra Sultan Murad, Tebriz’e kadar bölgeyi yağma ve tâlan ettirdi. Pâdişahın alayla girdiği şehir büyük tahribata uğradı. İran ordusu bölgede idi. Revan seferinde Sultan Murad’ın aldığı ilginç önlem şudur: Eskiden beri Osmanlı–İran savaşlarında yol üstünde harâbeye dönen Erzincan, Tercan ve Pasin bölgelerini kalkındırmak için önlem alındı, bölgeye Zeynelli ve başka aşîretlerin yerleştirilmesi emredildi ve arazi timar erlerine dağıtıldı.</span><span class="dipnot"><a class="footnote-link" href="#footnote-225-244" id="footnote-225-244-backlink">244</a></span></p>
				<p class="paragraf"><span>Sultanın Van–Diyarbakır üzerinden dönüşü, mevsim ilerlediğinden çok zahmetli oldu. 1635 Aralık sonunda İstanbul’a varıldı. Revan seferi gidiş dönüş, on ay sürmüştür. Bu sürede İstanbul’da kaymakam Bayram Paşa muhafazada idi; muzaffer pâdişahı alayla karşıladı. Sultan Murad o zamana kadar görülmemiş biçimde zırhını giymiş, tolgası üzeri beyaz tülbend ve bir siyah sorguç takınmış olarak alayla At-Meydanı’nda İbrahim Paşa sarayına indi. Meydanda “azîm tüfenk şenlikleri eylediler”. Pâdişahın zaferle dönüşü şerefine İstanbul’da bir hafta donanma, şenlik yapılması fermân olundu. Revan seferi, IV. Murad’ın geçmiş büyük dönem pâdişahları gibi, taht üzerinde kudretle, ihtişamla oturduğu bir dönemi açmış bulunuyordu. Birkaç ay sonra Revan, İranlılarca geri alındığı gibi bölgenin tehlikede olduğu haberi geldi (1 Nisan 1636). Revan seferinden sadece, sarayda Hâs-Bağçe’ye bakan, dönemin güzel sanatlarının ihtişamını yansıtan Revan Köşkü kalmıştır. İranlılarla savaş Güneydoğu Anadolu’da yoğunlaştı. İranlıların karşı saldırısı karşısında yeniçeri ordusunu harekete geçirmek, sert önlemler alınması gerekti. </span></p>
				<p class="paragraf"><span>Yeniçeri ocağında alınan önlemler, düzeni geri getirememişti. Yeniçeri defterine yabancılar ve çocukların adları yazılıp ulûfeleri iç ediliyordu. Bundan en başta, deftere kayıtları yapan yeniçeri kâtibi sorumluydu. Pâdişah kendisi kâtibin rüşvetle yolsuzluğunu ortaya çıkardı. Kâtibi huzuruna çağırdı, rüşvetle yolsuzluğu gösterdi ve yanında bulunan cellâdı Koca Ali’ye hemen orada kâtibin başını kes emri verdi (sultanın idam emirlerini genelde bostancıbaşı yerine getirirdi). Yeniçeri ordusunun yeniden İranlılara karşı bir serdârın kumandası altında cepheye hareketi için sultan, sert önlemler aldı. Yeniçeri ağasını değiştirdi. Sefere gitmek istemeyen yeniçerileri idam için çengeller asıldı. 1636 ilkbaharında Van, Kars ve Hasan-kalesi tehlike altında idi. 1637 kışında serdâr Veziriâzam Tabanı-yassı Mehmed Paşa Erzurum’da yerleşti. Kış koşulları harekâta imkân vermiyordu. Nihayet 1637 baharında, Nisan ayında yeniçeri ağası ordusuyla serdâra katıldı.</span></p>
				<p class="paragraf"/>
				<p class="arabaslik-sol" id="toc_marker-38-12">IV. Murad Kardeşlerini Katleder</p>
				<p class="paragraf"/>
				<p class="paragraf"><span>II. Osman’ın katli ve I. Mustafa’nın tahttan indirilmesinden sonra hayattaki şehzâdelerin en büyüğü Murad </span><span class="char-style-override-13">ekberiyyet </span><span>kuralı gereği tahta çıkarılmıştı. Murad “kanûn-i kadîm” gereğince kardeşlerine dokunmayacağına dair yeniçerilere söz de vermişti.</span></p>
				<p class="paragraf"><span>I. Ahmed’den (1603–1617) beri kardeş katli kuralı uygulamadan kalkmıştı. Fakat şehzâdelerin kafes</span><span class="char-style-override-13"> </span><span>sistemiyle haremde tutulması, vâlide sultanları taht değişikliklerinde kilit duruma getirmiş, 1617–1623 döneminde üç kez taht değişikliği, ve II. Osman’ın katli </span><span class="char-style-override-13">ekberiyyet </span><span>kuralının işlemediğini göstermişti. II. Osman’ın katlinden sonra I. Ahmed’in oğlu IV. Murad 12 yaşında, vâlidesi Kösem Sultan vesâyetinde tahta getirildiğinde, onun da tahtta kalacağı kesin görünmüyordu. Vâlide Kösem, çocuk sultanı tahtta korumak için yeniçeri ocağı ve ocak ağalarıyla birlikte hareket etme gereğini anlamıştı. Bu, çok tehlikeli bir denge idi. 1632’de IV. Murad, sipahi ayaklanmalarında zorbalara karşı tahtını korumak için tehlikeli günler geçirmiş, sonunda yeniçeri desteğiyle saltanatını koruyabilmişti. Bu koşullarda Murad’ın, daima rakip durumunda olan kardeşleri Şehzâde Bayezid ve Şehzâde Süleyman’ı ortadan kaldırmak istemesi kaçınılmaz görünmektedir. I. Ahmed’in oğulları, IV. Murad ve Sultan İbrahim, vâlide sultan Kösem sayesinde 1623–1648 döneminde Osmanlı tahtında saltanatlarını koruyabilmişlerdi. </span></p>
				<p class="paragraf"><span>Sultan Murad 1635 sonbaharında Revan zaferiyle İstanbul’a girmeden önce kaymakam Bayram Paşa’ya kendi el yazısıyla gizli bir emir gönderdi. Hatt-i hümâyûn, sarayda Kafes’te bulunan I. Ahmed’in (1603–1617) oğulları Şehzâde Bayezid, Kasım ve Süleyman’ın katlini emrediyordu. Şehzâdeler 25 yaş civarında, yetişmiş delikanlılardı. </span></p>
				<p class="paragraf"><span>İranlılara karşı kazanılmış ilk büyük zaferin sahibi genç pâdişah için İstanbul’da yedi gün yedi gece şenlik ilân olundu. “Halk-i ‘âlem ‘îş ü ‘işrete” kendini vermiş, tüm İstanbul halkı bayram yaparken kaymakam paşa uğursuz emri yerine getirmek için pâdişahın yakın adamı bostancıbaşı Duçe Ahmed Ağa ile şehzâdeleri bir bahane ile Kafes’ten çıkarıp boğdular. Onların yalvarmaları, cellâdın kemendine karşı boğuşmaları yürekleri parçaladı, idamı icra edenler dahil, kimse gözyaşlarını tutamadı. Sultan I. Ahmed’in evlâdından Hasan da hayatını kaybetti. Sultan I. Ahmed’in oğullarından yalnız bir kişi, Şehzâde İbrahim kaldı. Kösem, onu haremde saklayıp böylece tüm şehzâdelerin ortadan kalkmasını önledi, böylece Osmanlı hânedânının devamını sağlamış oldu. “Sultan-i cihân … kahraman-i ateş-feşân” Sultan Murad’ın emrine kimse karşı çıkamazdı. Vakanüvis ilâve eder: “Bu hal, halk-i âleme bâis-i ihtilâl oldu.”</span></p>
				<p class="paragraf"/>
				<p class="arabaslik-sol" id="toc_marker-38-13">Bagdad Seferi</p>
				<p class="paragraf"/>
				<p class="paragraf"><span>Sultan Murad, Bagdad seferine çıkmadan önce, I. Ahmed’in şehzâdelerinden kalan Kasım’ı da boğdurup öldürdü. Kendisi seferde iken, onu tahta çıkarmalarından korkuyordu. Yeniden 5000 yeniçeri yazıldı ve devşirme-oğlanı toplamak için çorbacılar atandı (devşirmelere 18 yaşında delikanlılar alınıyordu). 1638 Şubatı’nda sefer ilân olundu. Pâdişah-i Gazî’nin tuğu tekrar Cebehane önüne dikildi. Herkes sefer hazırlığına başladı. 2 Haziran 1638’de pâdişah atı üzerinde zırhlar içinde, başında çelik migfer ordusunun başında Üsküdar’a geçti.</span></p>
				<p class="paragraf"><span>Yolda Sakarya Şeyhi diye anılan bir şeyhi idam etti. Şeyh kendisini mehdî ilân etmiş, etrafına birçok dervişler toplamıştı. O bölgedeki Etrâk (göçebe Türkler) mehdî yolunda ölmeye hazır olduklarını söyleyerek etrafında toplanmışlar, başkaları da onlara katılmıştı. Şeyh Eskişehir müfti ve kadısıyla dinî konularda hararetli tartışmalara başlamış, bir gün 70, 80 adamını Eskişehir’e gönderip “Bu şehir halkı ile davamız vardır” diye kargaşa çıkarmıştı. </span></p>
				<p class="paragraf"><span>Murad’a 1632 olaylarında başlıca destek olan Veziriâzam Tabanı-yassı Mehmed Paşa dört yıl hizmetten sonra İran seferinde kusuru görülerek azlolundu ve eşyası musâdere edildi. Anadolu’da boş yere hanlar yapıp reâyanın şikâyetlerine neden olmuştu. Kendisi idâm olunmadı, Sırça-Saray’a (Çinili Köşk) hapsedildi. Orada kendisini ziyarete gelmekte idiler. Sultan nihayet onu affetti. Sarayına döndü ve az sonra vezirlik hâslarıyla Özü’ye serdâr atandı. Onun yerine Murad’ın sadık veziri Bayram Paşa getirildi. Bayram Paşa, Rumeli timar yoklamasında iyi hizmet etmiş, olası bir Venedik saldırısına karşı İstanbul surlarının onarılmasında hizmetleri görülmüş, pâdişahın tam güvenini kazanmıştı. Sultan Revan seferinde iken İstanbul’da kaimmakâm olarak önemli bir hizmette bulunmuştu. </span></p>
				<p class="paragraf"><span>Sultan Murad’ın İran’a karşı seferinde Hindistan pâdişahıyla yakın diplomatik ilişki dikkati çeker. Pâdişah, şahın eline düşmüş Bagdad’ı geri almak için hareket ettiği zaman Hindistan sultanının elçisi İstanbul’a geldi. Hind sultanı ile İran arasında Kandehar üzerinde rekabet vardı, sultan kuşkusuz bu nedenle Osmanlı sultanıyla işbirliği arıyordu. Elçinin getirdiği armağan yüz bin altını aşar değerde idi.</span><span class="dipnot"><a class="footnote-link" href="#footnote-225-245" id="footnote-225-245-backlink">245</a></span></p>
				<p class="paragraf"/>
				<p class="arabaslik-sol" id="toc_marker-38-14">IV. Murad’ın Vefatı (8-9 Şubat 1640)</p>
				<p class="paragraf"/>
				<p class="paragraf"><span>Kuşatmanın kırkıncı günü İranlı komutan kaleyi teslime razı oldu.</span><span class="dipnot"><a class="footnote-link" href="#footnote-225-246" id="footnote-225-246-backlink">246</a></span><span> Kayda değer ki, İranlılar Bagdad müdafaasında ateşli silâhlar ile karşı koydular. Veziriâzamı Tayyar Mehmed Paşa şehit düştü. Teslimde İranlılar kıyımdan kurtulamadılar. Kıyımda İranlıların aşırı Kızılbaş oldukları ileri sürülmüştür. Pâdişah iki ay Bagdad’da kaldı, şehrin kalesi onarıldı. Şah’a tehdit dolu bir nâme gönderildi.</span></p>
				<p class="paragraf"><span>Bagdad’ın 14 Aralık 1638’de İranlılardan geri alınmasıyla sonuçlanan bu uzun seferden sonra Sultan Murad çok yaşamadı, 8–9 Şubat 1640 gecesi hayata veda etti.</span></p>
				<p class="paragraf"><span>Sultan Murad pâdişahlık otoritesini göstermekte, ufak bahanelerle ulemâ dahil, birçoklarını cellâdın palası altına gönderen acımasız müstebit bir hükümdar görünümünde idi. Karakterinin oluşumunda uzun zaman kendisini koruyan, eğiten vâlide sultan Kösem’in rolü vardır. Kösem, yıllarca fiilen hâkimiyetini icra ettiği Murad’ın gerçek bir Osmanlı pâdişahı olmasını isterdi. Sultan Murad çabuk hiddete gelen, cezalarında aşırı bir karakterde idi. Reâya şikâyetlerini ciddiye alır, vali ve kadıları bu yüzden cellâdın satırı altına gönderirdi.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-217-backlink" id="footnote-225-217">217</a>	<span class="char-style-override-13">Fezleke</span><span>’den naklen, </span><span class="char-style-override-13">Nâimâ</span><span>, III, s. 91-92; vakanüvisler pâdişah hukukuna her şeyden çok önem verdiklerinden yeni nizam yanlılarını kötülerler.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-218-backlink" id="footnote-225-218">218</a>	<span>“Amma çâre nedir, pâdişah ana tahammül idüp vaktine elbet sabr idüp bilâhire anın vesâir perde-birûn olanların hakkından geldi” (</span><span class="char-style-override-13">Fezleke</span><span>’den naklen, </span><span class="char-style-override-13">Nâimâ</span><span>, III, s. 92).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-219-backlink" id="footnote-225-219">219</a>	<span>Koçi Bey Göriceli Mustafa (ö. 1648) IV. Murad’ın musâhibi, sultana idarede bozukluklar hakkında yazdığı telhîsler, yay. R. Murphey “The Veliyüddîn Telhîs”, </span><span class="char-style-override-13">Belleten</span><span>, 43 (1979), s. 547-571. Telhîsler bir </span><span class="char-style-override-13">Risâle </span><span>haline getirilmiştir: A. K. Aksüt, </span><span class="char-style-override-13">Koçi Bey Risâlesi</span><span>,</span><span class="char-style-override-13"> </span><span>İstanbul, 1939, Sultan İbrahim’e </span><span class="char-style-override-13">ma’rûzat’</span><span>ı için bkz s. 77-127. </span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-220-backlink" id="footnote-225-220">220</a>	<span>“Receb Paşa Hüsrev Paşa’nın havâdârı idi.” </span><span class="char-style-override-13">Fezleke</span><span>’den naklen, </span><span class="char-style-override-13">Nâimâ</span><span>, III, s. 93.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-221-backlink" id="footnote-225-221">221</a>	<span class="char-style-override-13">Ayak Dîvânı</span><span>,</span><span class="char-style-override-13"> </span><span>pâdişahın Bâbussaâde’de tahtı üzerinde oturup tüm devlet erkânıyla şikâyetçileri karşısına alıp şikâyetler dinleyip karar verdiği olağanüstü dîvândır. Sasanîlerden İslâm devletine geçmiş bir âdettir.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-222-backlink" id="footnote-225-222">222</a>	<span>Pâdişaha yakınlık ötekilerin kuşku ve kıskançlığını çeker, Hasan Halife de bunun kurbanı olacaktır (</span><span class="char-style-override-13">Nâimâ</span><span>, III, s. 100).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-223-backlink" id="footnote-225-223">223</a>	<span>Durumun canlı bir tasviri, </span><span class="char-style-override-13">Nâimâ</span><span>, III, s. 106-108.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-224-backlink" id="footnote-225-224">224</a>	<span class="char-style-override-13">Fezleke</span><span>’den naklen, </span><span class="char-style-override-13">Nâimâ</span><span>, III, s. 108-109.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-225-backlink" id="footnote-225-225">225</a>	<span>Osmanlı hânedânı ve İslâm halifeliği üzerinde bkz. H. İnalcık, </span><span class="char-style-override-13">Devlet-i ‘Aliyye</span><span>,</span><span class="char-style-override-13"> </span><span>I, s. 144-147.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-226-backlink" id="footnote-225-226">226</a>	<span class="char-style-override-13">Fezleke</span><span>’den naklen, </span><span class="char-style-override-13">Nâimâ</span><span> III, s. 143-144.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-227-backlink" id="footnote-225-227">227</a>	<span>Sipahi zorbaları üzerinde özellikle bkz. </span><span class="char-style-override-13">Fezleke</span><span>’den, </span><span class="char-style-override-13">Nâimâ</span><span>, III, s. 125-134.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-228-backlink" id="footnote-225-228">228</a>	<span class="char-style-override-13">Fezleke</span><span>’den naklen, </span><span class="char-style-override-13">Nâimâ</span><span>, III, s. 329-331.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-229-backlink" id="footnote-225-229">229</a>	<span class="char-style-override-13">Fezleke</span><span>’den naklen, </span><span class="char-style-override-13">Nâimâ</span><span>, III, s. 329-331.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-230-backlink" id="footnote-225-230">230</a>	<span class="char-style-override-13">Nâimâ</span><span>, III, s. 143-144.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-231-backlink" id="footnote-225-231">231</a>	<span class="char-style-override-13">Fezleke</span><span>’den naklen, </span><span class="char-style-override-13">Nâimâ</span><span>, III, s. 166-168; yangın kayıtları o zamanki İstanbul’un semtleri ve ünlü sarayları üzerine ilginç ayrıntılar verir.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-232-backlink" id="footnote-225-232">232</a>	<span>H. İnalcık, “Dervish and Sultan: An Analysis of the Otman Baba Velâyetnâmesi”, </span><span class="char-style-override-13">Manifestations of the Sainthood in Islam</span><span>,</span><span class="char-style-override-13"> </span><span>İstanbul, 1993, s. 209-223. </span><span class="char-style-override-13">Şakâyik </span><span>yazarı Taşköprülü eserinde medrese ulemâsı ile beraber her sultan döneminde gelmiş şeyhlerin (meşâyihin) biyografilerini kaydetmeyi gerekli görmüştür.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-233-backlink" id="footnote-225-233">233</a>	<span>Fâtih Sultan Mehmed şeyhlerin kerâmet sahibi olmalarına inanmazdı.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-234-backlink" id="footnote-225-234">234</a>	<span>Abdülaziz sonradan şeyhülislâm olacaktır. Onun </span><span class="char-style-override-13">Ravzatü’l-Ebrâr Tarihi</span><span> ve </span><span class="char-style-override-13">Zeyli</span><span> dönemin tarihi için başlıca kaynağımızdır.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-235-backlink" id="footnote-225-235">235</a>	<span class="char-style-override-13">Nâimâ</span><span>, III, s. 229.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-236-backlink" id="footnote-225-236">236</a>	<span class="char-style-override-13">Nâimâ</span><span>, III, s. 251-252. Köylülerin dağılmaları “büyük kaçgun” Anadolu tarihinde çok önemli bir konudur. Anadolu bundan asla belini kaldıramamıştır. Bkz. H. İnalcık “Adâletnâmeler” </span><span class="char-style-override-13">Türk Tarih Belgeleri Dergisi, II,/</span><span>3-4 (1967), s. 49-145. Cumhuriyet döneminde Anadolu’dan kaçıp İstanbul’a yerleşmelerle Celâlî Fetreti dönemi göçleri karşılaştırılabilir.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-237-backlink" id="footnote-225-237">237</a>	<span class="char-style-override-13">Fezleke</span><span>’den naklen, </span><span class="char-style-override-13">Nâimâ</span><span>, III, s. 323.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-238-backlink" id="footnote-225-238">238</a>	<span class="char-style-override-13">Nâimâ</span><span>, IV, s. 223-224; 1646 yılında Van’da büyük bir zelzele olmuş ve Van kalesi yıkılmıştır.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-239-backlink" id="footnote-225-239">239</a>	<span>Bu lâyihacı bürokratlar için bkz. Y. Yücel, </span><span class="char-style-override-13">Osmanlı Teşkilâtına Dair Kaynaklar</span><span>, Ankara, 1998.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-240-backlink" id="footnote-225-240">240</a>	<span class="char-style-override-13">Fezleke</span><span>’den naklen, </span><span class="char-style-override-13">Nâimâ</span><span>, III, s. 134-144, timar yoklamasını yapan Hüseyin Paşa ölünce iş yeni Rumeli beylerbeyi Bayram Paşa’ya verilmiştir. </span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-241-backlink" id="footnote-225-241">241</a>	<span>Arnavutluk, Doğu-Anadolu gibi fakir dağlık bölgelerden İstanbul’a nüfus akını önlenemiyordu. Bu göçmenler gelişlerinin üzerinden 40 yıl geçmemişse eski vatanlarına geri gönderildi.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-242-backlink" id="footnote-225-242">242</a>	<span>Revan seferine katılan Kâtib Çelebi’nin gözlemleri, Z. Aycibin, “Fezleke – Tahlil ve Metin”</span><span class="char-style-override-13">, Doktora Tezi</span><span>, Mimar Sinan Üniversitesi, Sosyal Bilimler Enstitüsü, İstanbul, 2007, c. II, s. 855-867; </span><span class="char-style-override-13">Nâimâ</span><span> III, s. 251-252.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-243-backlink" id="footnote-225-243">243</a>	<span class="char-style-override-13">Fezleke</span><span>’den naklen, </span><span class="char-style-override-13">Nâimâ</span><span>, III, s. 269: “Mîrmîranların ekserin katl ve sağ kalanlarının emvâlini musâdara idüp.”</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-244-backlink" id="footnote-225-244">244</a>	<span class="char-style-override-13">Fezleke</span><span>’den naklen, </span><span class="char-style-override-13">Nâimâ</span><span>, III, s. 265.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-245-backlink" id="footnote-225-245">245</a>	<span class="char-style-override-13">Nâimâ</span><span>, III, s. 364. Z. Aycibin, “Fezleke – Tahlil ve Metin”</span><span class="char-style-override-13">, Doktora Tezi</span><span>, Mimar Sinan Üniversitesi, Sosyal Bilimler Enstitüsü, İstanbul, 2007, c. II, s. 912-913.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-246-backlink" id="footnote-225-246">246</a>	<span>Kuşatmanın ayrıntıları: </span><span class="char-style-override-13">Nâimâ</span><span>, III, s. 373-380.</span></p>
					</div>
				</div>
			</div>
		</div>
	</body>
</html>