<html xmlns="http://www.w3.org/1999/xhtml">
	<head>
		<title>4-30.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-30.html" xml:lang="en-GB">
			<div class="Basic-Text-Frame-3">
				<p class="split" xml:lang="tr-TR"/>
				<p class="anabaslik" id="toc_marker-24" xml:lang="tr-TR">XVII. Yüzyılda Tanınmış Şeyhülislâmlar: Karaçelebizâde Abdülaziz ve Behâyî Efendi</p>
				<p class="Basic-Paragraph-2"><span>Fâtih’in veziri Karamanî Mehmed Paşa ailesinden gelen Karaçelebizâde Abdülaziz, Şeyhülislâm Hocazâde Mehmed’in dâmâdı olup ünlü şeyhülislâm Sun’ullah Efendi’den mülâzemet almış,</span><span class="dipnot"><a class="footnote-link" href="#footnote-225-151" id="footnote-225-151-backlink">151</a></span><span> çeşitli medreselerde müderrislik yapmıştı. Karaçelebizâde Abdülaziz, I. Mustafa döneminde Fâtih Câmii olayına (1623) karıştığından Bursa’ya sürülmüş, 1634 Ocak ayında İstanbul kadılığı gibi önemli bir göreve atanmış, narh uygulamasında halkın şikâyeti üzerine Sultan IV. Murad tarafından idamına fermân çıkmışsa da affedilmiş, Kıbrıs’a sürgün gitmiştir (1634). İki yıl sonra İstanbul’a dönmesine izin çıkmış (1636), IV. Murad’ın ölümüne kadar bir görev alamamış, Sultan İbrahim’in (1640–1648) delice hareketlerini üzüntü ile izleyen Abdülaziz, onu tahttan indiren ulemâ arasında başta yer almıştır (8 Ağustos 1648). Kösem Vâlide Sultan yanına gidip askerin (yeniçerilerin) sabırsızlığını ileri sürerek IV. Mehmed’in (o zaman yedi yaşında) tahta çıkarılmasında vezir ve şeyhülislâmla beraber ısrar etmiştir. Tahttan indirilen Sultan İbrahim’in, “Bre hâinler, bu nasıl iştir, ben pâdişah değil miyim?” sözüne karşı Karaçelebizâde Abdülaziz, “Hayır, pâdişah değilsin, umûr-i şer’iyye ve dînîyeye bakmayıp cihânı harâba verdin, zamanını eğlence ile geçirip devlet hazinesini saçıp savurdun” demiş, IV. Mehmed’in culûsuyla birlikte Rumeli kadıaskerliğine getirilmiştir. Abdülaziz, Büyük Vâlide Kösem Sultan’ın Eski Saray’a sürülmesi için çalışmış, fakat başaramamış, arada düşmanlık yerleşmişti. </span></p>
				<p class="Basic-Paragraph-2"><span>Abdülaziz nihayet yeniçeri ağalarının kıdemlisi Bektaş Ağa’nın desteğiyle şeyhülislâmlığa getirilmiştir (1651 baharı). Medreselere müderris ataması şeyhülislâmların elinde olduğundan bu görevini titizlikle yerine getirmeye çalışmıştır. Abdülaziz’in müftiliği döneminde çok önemli bir olay meydana gelmiş, İstanbul esnafı ayaklanmış, onu başlarına getirmişler ve yeniçeri diktası yıkılmıştır (1651 Esnaf İsyanı).</span></p>
				<p class="Basic-Paragraph-2"><span>Bununla beraber Abdülaziz, sonraları tarihini yazarken (</span><span class="char-style-override-13">Ravzatü’l-Ebrâr Zeyli</span><span>) yeniçeri diktasını kötüler bir ifade kullanır:</span><span class="dipnot"><a class="footnote-link" href="#footnote-225-152" id="footnote-225-152-backlink">152</a></span><span> Ocak ağalarının insâfı aşıp kendi çıkarlarına öncelik tanıdıklarına misâl olarak şu olayı yazar: Düşman Venedik gemilerine zahire verilmemesi hakkında tüm limanlara gönderilen pâdişah emirlerine rağmen, onlar düşmana zahire sattılar (yeniçeriler genelde yasağa rağmen zahîre yığıp ihtikâr yapardı). Kaçak satışlar için Dubrovnik’i kullandılar. Dubrovnik, o zaman yeniçerilerin himayesi altındaydı ve zahire ihracı yasağına bağlı değildi, </span><span class="char-style-override-13">Ravza</span><span>’da Abdülaziz, bu yolsuzluk Girit seferinin uzamasına neden oldu, gözlemini yapar.</span></p>
				<p class="Basic-Paragraph-2"/>
				<p class="arabaslik-sol" id="toc_marker-24-1" xml:lang="tr-TR">Behâyî, Ocak Ağaları</p>
				<p class="Basic-Paragraph-2"/>
				<p class="Basic-Paragraph-2"><span>Avrupalılar, rüşvet verip kapitülasyonlara istedikleri maddeleri koydurmakta idiler.</span><span class="dipnot"><a class="footnote-link" href="#footnote-225-153" id="footnote-225-153-backlink">153</a></span><span> Bundan yararlanıp İzmir limanından yasağa rağmen “sefinelerle buğday alıvermekte” idiler. Tabii bu buğdayın bir kısmını Venedikliler almaktaydı. Şeyhülislâm Behâyî bunu önlemek için durumu veziriâzama bildirdi ve İngiliz konsolosunun azlini istedi. Bu meselede arada anlaşmazlık çıktı, sorun büyüdü. Müfti, Galata’da oturan İngiliz elçisini huzuruna çağırdı, konsolosu azledin, diye ısrar etti. Balyosun karşı çıkması üzerine kendisini yumrukladı ve hapse attırdı. Müfti ile arasında anlaşmazlık olduğundan vezir bir önlem alamadı. İngiliz elçisi, adamlarını ocak ağalarına ve vezire göndererek, hapisten çıkarılmasını istedi. Ağalar, bir müderrisin reyine baş vurdular ve elçiyi serbest bıraktılar. Şeyhülislâm Behâyî Efendi de ağalar aleyhine ağır konuşmuştur: “Ağalar dediğin herîflerin bu tasallutu (haksız egemenliği) nedir, böyle kalur mı zannederler” diye meydan okudu. Ağalar, “İngiltere büyük devlettir, bu zamanda bu devletle barışı bozmak doğru değildir” diye müftiyi yatıştırmaya çalıştılar. Behâyî gönderdikleri Sarı Kâtib’e, ağalar hakkında hiddetle konuştu: “Onların umûr-i dînde müdâhaleleri nedir, niçün hadlerini bilmezler ... şimden sonra bu şehirde icra-yi Şer’ nice mümkündür” diye meydan okudu (Şerîat’ça </span><span class="char-style-override-13">harbî</span><span> sayılan Hıristiyanlara verilen kapitülasyonları ve her değişikliği şeyhülislâmın fetvâ ile onaylaması bir kuraldı).</span></p>
				<p class="Basic-Paragraph-2"><span>Tarihçi Naîmâ,</span><span class="dipnot"><a class="footnote-link" href="#footnote-225-154" id="footnote-225-154-backlink">154</a></span><span> bu zamanda yeniçeri ağalarının devlet içinde önemini, vazgeçilmez bir temel unsur olarak tespit etmiştir, onları “erkân-i devlet” sayar ve devlet işlerinde baskılarından (</span><span class="char-style-override-13">tahakkümât</span><span>) söz eder. </span></p>
				<p class="Basic-Paragraph-2"><span>Şeyhülislâmlık gibi devlet idaresinde hayatî rolü olan bir makam için Behâyî Efendi ile Karaçelebizâde Abdülaziz arasında rekabet vardı. Karaçelebizâde Abdülaziz, şeyhülislâmlığı elde etmek için yeniçeri cuntasının başı olan Bektaş Ağa ile yakınlık kurmaktan çekinmedi. Rakibi Behâyî Efendi’nin atadığı ilmiye mensuplarını tespit edip onu bu yolla bertaraf etme çabasında idi. Şeyhülislâmlar medreselere atamalardan, kadıaskerler ise kadı atamalarından sorumlu idiler,</span><span class="dipnot"><a class="footnote-link" href="#footnote-225-155" id="footnote-225-155-backlink">155</a></span><span> fakat şeyhülislâmlar nüfuzlarını kullanıp kadı atamalarına da karışırlardı. Ulemâ arasında bu atamalar dolayısıyla dedikodu alıp yürümüştü. </span></p>
				<p class="Basic-Paragraph-2"><span>Aziz Efendi, Behâyî Efendi’ye karşı mağdur olanların davasını benimsiyor, Bektaş Ağa’dan yardım bekliyordu.</span><span class="dipnot"><a class="footnote-link" href="#footnote-225-156" id="footnote-225-156-backlink">156</a></span><span> Ulemâ, tütün yasağı sorununu istismar etti, tütün içmeyenler Behâyî’nin tutumunu kötüledi, dedikodu büyüdü. İki müfti arasında rekabete Kadızâdeli sorunu da eklendi (bkz. s. 238-241). Behâyî, Kadızâdeli’ye karşı sûfîlerin raks ve devrânına onay vermiş ve Kadızâdeli üzerinde baskı yapmıştı. Aziz Efendi bunu da istismar etti. </span></p>
				<p class="Basic-Paragraph-2"><span>Başka önemli bir çatışma, kapudân paşanın azli meselesinde ortaya çıktı.</span><span class="dipnot"><a class="footnote-link" href="#footnote-225-157" id="footnote-225-157-backlink">157</a></span><span> Venedik balyosu, rüşvetle kapudân paşanın azline çalışıyormuş. Behâyî, “dîn ü devlete” hizmeti ortada olan kapudân paşanın azline karşı çıkıyordu. Abdülaziz, yeniçeri ağalarıyla işbirliği halinde iken, Behâyî onlara karşı koymaktaydı. Behâyî Efendi, yeniçeri ağalarının “tahakküm”lerine karşı durmaktaydı. Ağalar kendi aralarında toplanıp Behâyî aleyhinde konuşmaktaydılar, nihayet onu makamından edip kendi adamları Abdülaziz’i şeyhülislâm yaptılar. Behâyî ve Abdülaziz’in şahsî rekabeti bir yana, bütün bunlar sultanları tahttan indirmekte rol oynayan şeyhülislâmların bu dönemde genel politikada ne kadar nüfuzlu olduklarını ortaya koymaktadır.</span></p>
				<p class="Basic-Paragraph-2"><span>Ocak ağalarının yolsuzluğunu bilen devlet büyükleri, bu arada Kösem Sultan, ister istemez görmezliğe gelmekte idiler.</span><span class="dipnot"><a class="footnote-link" href="#footnote-225-158" id="footnote-225-158-backlink">158</a></span><span> Şeyhülislâm Behâyî, bir afyon keyifliğinde, “Ağalar edebleri dahilinde hareket etsinler, yoksa edeblerini bildiririm” şeklinde konuşmuş; bunu ağalara yetiştirmişler; ağalar, Ağa-kapısı’nda bir araya gelip vâlide sultan ve veziriâzamdan Behâyî’nin derhal azledilip sürgün edilmesini istemişler, Behâyî de azledilerek arpalığı olan Midilli’ye sürgün gönderilmiştir. Onun yerine ağalar “her emirde kendilerine tâbi’-i mutlak” olan Abdürrahim Efendi’yi getirmek istiyorlardı. Abdürrahim İstanbul’da olmadığından bu makama ister istemez Abdülaziz’i getirdiler (Mayıs 1651). </span></p>
				<p class="Basic-Paragraph-2"><span>Abdülaziz, 1650’de ağalar ile hareket ediyordu, tarihini bitirdiği 1068/1657’de ağalar diktası çoktan bitmiş ve o dönem, kötülükleriyle anılmaya başlamıştı. IV. Mehmed’in çocukluk döneminde şeyhülislâm, yeniçeri ocağıyla beraber devlet işlerinde kararların verilmesinde söz sahibi bir makamdı. Devlete ait önemli kararlar, İslâm dini ve hukuku adına şeyhülislâmın fetvâsıyla meşrûluk kazanmış sayılırdı.</span></p>
				<p class="Basic-Paragraph-2"><span>Şeyhülislâmlar genelde mutaassıp Kadızâdelilere karşı tutum almışlardır; yandaşları tarikat şeyhlerinin tekkelerine devam edip dışarıda onların sözlerine “bire on katarak” câmilerde vâizlerle tartışmaya girerler, sonra tarikat şeyhlerine gelip Kadızâdeliler aleyhinde konuşurlar, böylece iki taraf arasında çatışma durumunu hazırlarlardı. Bir keresinde Fâtih Câmii’nde Çavuşoğlu vaaza başlamadan, şâir şeyhülislâm Yahya Efendi’nin şu beyitini okur:</span></p>
				<p class="alinti para-style-override-22" xml:lang="tr-TR"><span class="char-style-override-18">Mescidde riyâ-pîşeler etsün ko riyâyi</span></p>
				<p class="alinti para-style-override-22" xml:lang="tr-TR"><span class="char-style-override-18">Meyhâneye gel kim ne riyâ var ne murâyî</span></p>
				<p class="Basic-Paragraph-2"/>
				<p class="Basic-Paragraph-2"><span>Vâiz Çavuşoğlu cemaate hitaben der ki: “Ey ümmet-i Muhammed her kim bu beyiti okursa kâfir olur.” Cemaatten bazıları kalkıp şeyhülislâmı küfürle suçlamak ne demektir, diye vâize karşı çıkarlar. Devlet hizmetinde bir bürokrat, Yahya Efendi’yi savunur. Onun İslâmî ilimlerde bilgi sâhibi, âkil ve hoşgörülü bir “devletlü” olduğunu belirtir, Kadızâdeli vâizin “tekfîr” hükmüne karşı çıkar. Ayasofya başta olmak üzere İstanbul’un belli başlı câmilerinde vâizliği ele geçirmiş olan Kadızâdeliler, böylece devlet ve toplum içinde, halkı birbirine düşüren tehlikeli bir dinî taassup kampanyası başlatmışlardır. Şeyhülislâmlar dahil Osmanlı seçkin sınıfı, tasavvufu benimsemiş, zâviye-tekkeleri korumuşlardır. Şeyhülislâm Behâyî, zındık sayılan İbn al-‘Arabî’yi okurdu.</span></p>
				<div class="footnotes">
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-151-backlink" id="footnote-225-151">151</a>	<span>Karaçelebizâde Abdülaziz Efendi, </span><span class="char-style-override-13">Ravzatü’l-Ebrâr Zeyli</span><span>, </span><span class="char-style-override-13">Tahlil ve Metin</span><span>, yay. N. Kaya, Ankara, 2003. Bu güç metni yeni harflere çevirmekte N. Kaya hayli güçlük çekmiş görünmektedir.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-152-backlink" id="footnote-225-152">152</a>	<span class="char-style-override-13">Ravzatü’l-Ebrâr Zeyli</span><span>, 1060 Vekâyii, s. 52.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-153-backlink" id="footnote-225-153">153</a>	<span class="char-style-override-13">Nâimâ</span><span>, V, 64: “Tavâ’if-i Efrenc balyosları kârdân-i devlete bezl-i mâl itmekle her mültemeslerine müsâ’ade ettirmekte imişler.” Kapitülasyonlara müsaadeler, ancak şeyhülislâmın fetvasıyla konurdu.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-154-backlink" id="footnote-225-154">154</a>	<span class="char-style-override-13">Nâimâ</span><span>, V, s. 62-70.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-155-backlink" id="footnote-225-155">155</a>	<span>Bu dönem şeyhülislâmları hakkında iyi bir araştırma M. C. Zilfi, </span><span class="char-style-override-13">Osmanlı Ulemâsı, Klâsik</span><span> </span><span class="char-style-override-13">Dönem Sonrası</span><span>,</span><span class="char-style-override-13"> </span><span>1640-1800, çev. M. F. Özçınar, Ankara, 2002.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-156-backlink" id="footnote-225-156">156</a>	<span class="char-style-override-13">Nâimâ</span><span>, V, s. 62.</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-157-backlink" id="footnote-225-157">157</a>	<span>Kapudân Paşa 40 kadırga ile denize açıldı. (Receb 1060/30 Haziran 1650)</span></p>
					</div>
					<div class="footnote">
						<p class="dipnot" xml:lang="tr-TR"><a class="footnote-anchor" href="#footnote-225-158-backlink" id="footnote-225-158">158</a>	<span class="char-style-override-13">Ravzatü’l-Ebrâr Zeyli,</span><span> s. 52: “Egerçi bu mu’âmeleden vükelây-i saltanat kemâl-i zucret üzere olup şâm u seher hûn-i ciğer yudarlar idi”, susarlardı. Müfti Behâyî bir keyifli halinde ağalardan Kethüda-Bey’in kâtibi Sarı Kâtib’e lanet okumuş, “Bilmem ki bu herifler ne demek isterler, yoksa onların haklarından gelmeğe aczimiz mi var?” diye meydan okumuş.</span></p>
					</div>
				</div>
			</div>
		</div>
	</body>
</html>