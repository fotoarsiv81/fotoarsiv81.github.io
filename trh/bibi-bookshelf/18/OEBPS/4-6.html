<html xmlns="http://www.w3.org/1999/xhtml">
	<head>
		<title>4-6.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-6.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik para-style-override-11" id="toc_marker-6">Özerk Eyâletler</p>
				<p class="paragraf"><span>Osmanlı İmparatorluğu çeşitli dönemlerde sınırları içine alınan bölgeler dolayısıyla, ayrı idarî sistemleri uygulamaya gitmiştir. İmparatorluğun Fâtih zamanında merkeziyetçi kuruluş döneminde Tuna ile Fırat nehirleri arasındaki bölge, ilk çekirdek bölge olarak kabul edilebilir. Bu bölgede, imparatorluğun ilk kanûnları, bu arada timar sistemi hâkim bir rejim olarak yerleşti. Bu çekirdek bölge dışında devletin yüksek egemenliğini </span><span class="char-style-override-13">haracgüzâr </span><span>olarak tanıyan voyvodalıklar, </span><span class="char-style-override-13">dârü’l-’ahd </span><span class="dipnot"><a class="footnote-link" href="#footnote-225-7" id="footnote-225-7-backlink">7</a></span><span class="char-style-override-13"> </span><span>bölgesinde ikinci halkayı teşkil etmekteydi. Bunlar Eflak, Bogdan, Dubrovnik haracgüzâr eyâletleridir. Bununla beraber yine Fâtih zamanında Kırım Hanlığı, Giraylar hânedânının egemenliği altında kalmak şartıyla, Osmanlı İmparatorluğu’na bağlanmıştır. Bir Müslüman devlet olarak Kırım, Giraylar hânedânı idaresinde özerk bir statüye sahipti. Osmanlı pâdişahı çoğu zaman, Kırım kabile aristokrasisi ile anlaşarak Kırım hanını tayin ederdi.</span><span class="dipnot"><a class="footnote-link" href="#footnote-225-8" id="footnote-225-8-backlink">8</a></span></p>
				<p class="paragraf"><span class="char-style-override-13">Ahidnâme </span><span>koşulları altında haracgüzâr eyâletlere sonradan Erdel ve Gürcistan katılacaktır. Yavuz Sultan Selim’in Arap eyâletlerini fethettikten sonra Mısır, tamamıyla özerk bir idare altında imparatorluğa bağlanmıştır. Lübnan, keza özerk bir statü altındaydı. Kanunî Sultan Süleyman döneminde Osmanlı deniz gazîlerinin kurmuş oldukları Cezayir, Tunus, Trablusgarb ocakları, fiilen özerk bir idareye sahip olmuşlar; XVII. yüzyıl kargaşa döneminde deniz seferlerinde işbirliği yapmakla beraber, iç idarelerinde yeniçerilerin ve deniz kaptanlarının (</span><span class="char-style-override-13">dayı</span><span>ların) idaresi altında özerk durumlarını güçlendirmişlerdir. XVII. yüzyılda yerli idarelerin, merkezden gönderilen paşalara direndiklerini tespit etmekteyiz.</span></p>
				<p class="paragraf"><span>Özerk statüde bulunan </span><span class="char-style-override-13">sâlyâneli eyâletler</span><span> şunlardır: Mısır, Garp Ocakları, Bagdad, Bosna, Mekke ve Medine Şerîfliği, Yemen. Bosna Avusturya’ya karşı bir </span><span class="char-style-override-13">uc </span><span>bölgesi olduğu için, burada zeâmetler yerli ailelere ve babadan oğula </span><span class="char-style-override-13">ırsî</span><span> olarak verilmekteydi. Zamanla bu bey aileleri, bir bakıma özerk bir idare kurmuşlardır.</span><span class="dipnot"><a class="footnote-link" href="#footnote-225-9" id="footnote-225-9-backlink">9</a></span></p>
				<p class="paragraf"><span>Bütün bu özerk veya yarı-özerk eyâletler, XVII. yüzyılda, İstanbul’da merkezî hükümet kargaşa içine düştüğü zaman, özerklik durumlarını güçlendirmişlerdir.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-7-backlink" id="footnote-225-7">7</a>	<span>Bkz. “Dar al-’ahd”, </span><span class="char-style-override-13">EI</span><span> (H. İnalcık).</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-8-backlink" id="footnote-225-8">8</a>	<span>Bkz. H. İnalcık, </span><span class="char-style-override-13">Kırım Hanlığı Tarihi</span><span>, bu seride yakında çıkacaktır.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-9-backlink" id="footnote-225-9">9</a>	<span>N. Moačanin, “Some Observations on the ‘kapudans’ in the Ottoman Northwestern Frontier 16-18th c.”, </span><span class="char-style-override-13">Acta Viennesia Ottomanica</span><span>/</span><span class="char-style-override-13">Akten des 13. CIEPO Symposiums</span><span>, Viyana, 1999. Genelde sâlyâneli eyâletler (Mekke şerifliği dışında) eyâlet bütçesi ve idaresinde özerktir; pâdişah hazinesine yılda bir kez toptan yıllık sâlyâne gönderirler –başlıca örnek Mısır’dır. </span></p>
					</div>
				</div>
			</div>
		</div>
	</body>
</html>