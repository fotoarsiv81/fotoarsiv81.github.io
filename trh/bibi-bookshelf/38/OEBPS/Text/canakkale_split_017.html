<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="text/html;charset=utf-8" http-equiv="content-type"/>
    <title>canakkale</title>
    <meta content="http://www.w3.org/1999/xhtml; charset=utf-8" http-equiv="Content-Type"/>
<link href="../Styles/stylesheet.css" rel="stylesheet" type="text/css"/>
<style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:40806f81-e1bb-40a7-aeb0-3ff2bb8b16a9" name="Adept.expected.resource"/>
</head>
  <body class="calibre">
<h1 class="h1baslik" id="calibre_toc_8">4 Mart 1915 Seddülbahir Çıkarması ve<br class="chapter"/>Bigalı Mehmed Çavuş</h1>
			<p class="normal">İslam Özdemir</p>
			<p class="normal">islam_ozdemir@yahoo.com</p>
				<p class="normal">Türk Milleti’nin kendisini esarete mahkûm etmek isteyen güçlere karşı topyekûn bir ölüm-kalım mücadelesi verdiği ve dünyayı dize getirdiği destansı bir olaydır 1915 Çanakkale Muharebeleri. Her anı Mehmedçiğin insanüstü bir gayretle göstermiş olduğu fedakârlık ve yiğitlik sahneleriyle dolu olan bu savunma savaşı, tarihe ve bu milletin kalbine pek çok kahramanın adını kazımıştır. Türk Ulusuna Milli Mücadele’ye giden yolu açan ve Cumhuriyet kitabının önsözü olarak kabul edilen bu büyük zaferin en önemli simalarından biri de hiç şüphesiz Bigalı Mehmed Çavuş’tur. O’nun Seddülbahir’de takımıyla birlikte destanlar yazdığı anlar 1915 yılının Mart ayının ilk günlerine rastlar.</p>
				<p class="normal">İngiliz ve Fransızlar, Almanya karşısında zor durumda olan müttefikleri Rusya’ya yardım etmek ve İttifak Devletleri safında harbe giren Osmanlı Devleti’ni devre dışı bırakarak savaşa kısa yoldan son vermek düşüncesiyle Çanakkale Harekâtı’nı başlattılar. İngiliz ve Fransız donanması 19 Şubat 1915 günü Boğaz ağzındaki Türk tabyalarına karşı düzenlediği saldırıda başarısız olur. 25 Şubat 1915 günü yapılan ikinci bir saldırı da Çanakkale Boğazı’nın dış savunma mekanizmasını devre dışı bırakarak orta tahkimata yönelen ve mayın hatlarını taciz etmeye başlayan Birleşik Filo’nun susturduğu bu istihkâmlardaki tahrip işlemini tamamlamak amacıyla donanmanın ateş desteğinde her iki kıyıya tahrip müfrezelerinin çıkarılması uygun görülür.</p>
				<p class="normal">4 Mart 1915 gününe dek düzenlediği saldırılarda bir türlü istediği sonucu elde edemeyen düşman, havanın da iyi gitmesini fırsat bilerek Boğaz ağzındaki Seddülbahir, Kumkale, Ertuğrul ve Orhaniye istihkâmlarında yapmayı planladığı tahrip işlemini bu tarihte gerçekleştirmeye karar verir. Yapılacak saldırı sırasında Seddülbahir’e Ocean ve Majestic savaş gemilerinin ateş desteğinde Binbaşı Balmer komutasındaki dört ağır makineli tüfekle takviye edilmiş bir deniz piyade bölüğünü ve Yüzbaşı Fredrik komutasındaki bir tahrip ölçme ve kıyı müfrezesini çıkarmayı planlayan düşmana karşı Morto Koyu çevresinde Albay Halil Sami Bey komutasındaki 9. Tümen’e bağlı olan 26. Alay III. Tabur, Seddülbahir Tabyası ve Tekke Burnu çevresinde ise Bigalı Mehmed Çavuş’un görev yaptığı ve aynı tümene mensup olan 27. Alay III. Tabur savunmada bulunacaktır.</p>
				<p class="normal">Müttefiklerin mağlubiyetiyle sonuçlanan büyük deniz harekâtının ardından 25 Nisan 1915 tarihinde başlayan Seddülbahir ve Arıburnu çıkarmaları sırasında kendilerinden çok üstün sayıdaki düşman birliklerine karşı kahramanca mücadele eden ve direnişin kaderini değiştiren bu iki tabur büyük kara harekâtı öncesi düşmana karşı ilk sınavını böylelikle 4 Mart 1915 günü verecektir. Bir ağır makineli tüfek takımı ve bir obüs bataryasıyla takviye edilen bu birlikler yaşanılan fırtına öncesi sessizlikte büyük bir sabırla vatan nöbetini beklemektedir.</p>
				<p class="h2baslik"><span class="idebold">4 Mart 1915 Seddülbahir Çıkarması</span></p>
				<p class="normal">4 Mart 1915 Perşembe günü öğlenden sonra Seddülbahir açıklarında demirleyen H.M.S Ocean ve Morto Koyu’nda bulunan H.M.S Majestic savaş gemilerinin ateş desteğinde Morto Koyu’na çıkmaya başlayan düşman birlikleri Seddülbahir Tabyası’yla köy arasındaki mevkiye ulaştıkları sırada karşılaştıkları şiddetli direniş sebebiyle bir müddet güvenli bir mevkiye çekilmek zorunda kalır. Savaş gemilerinin Türk mevzilerine yaptığı ikinci bir bombardımanın ardından ilerleyebilen müfrezeler, köye girdikleri sırada bu sefer de bölgedeki bir bataryanın yan ateşine tutulur. Tüm şiddetiyle devam eden Türk direnişi karşısında ilerlemenin mümkün olmadığını gören Binbaşı Balmer’in, 200 kişilik takviye kuvvet isteklerine Tümamiral John de Robeck olumsuz yanıt verir.</p>
				<p class="normal">Akşam saatlerinde Türk birlikleri tarafından yapılan süngü hücumu sonrası ilerlemenin mümkün olmadığını bir kez daha anlayan düşman, amacına ulaşamadan geri çekilmek zorunda kalır. Gün boyu sürüp giden çarpışmalar sırasında Seddülbahir Kalesi’nde takımıyla birlikte kahramanca savaşan Bigalı Mehmed Çavuş, tüfeğinin mekanizmasının bozulması sebebiyle yakınındaki istihkâm küreğine sarılarak düşmana saldırmaya devam eder ve muharebe sırasında başından yaralanır. </p>
				<p class="normal">Osmanlı Genel Karargâhı İstihbarat Şubesi’nin yayınladığı günlük savaş raporlarında bu olay şöyle kaydedilmiştir:</p>
				<p class="normal"><span class="ideitalik">4 Mart 1915’te Muarız (Saros) Körfezi’nde dolaşan zırhlılar saat 4.15’te Semadirek istikametine geri dönmüşlerdir. Düşman saat 14.45’te beş zırhlı, yedi torpido ile Seddülbahir’i şiddetle bombardıman ederek sahile yaklaşan bir zırhlının çanaklığındaki mitralyözler ateşi himayesinde askerle dolu üç büyük sandalı Seddülbahir İskelesi’ne yanaştırarak sahile 60 kadar asker çıkarmıştır. Buradaki obüs bataryasının ateşi ve bilhassa 27. Alay 10. Bölük çavuşlarından Mustafa oğlu Mehmed’in komutasında ve Seddülbahir Kalesi içinde yarım takım askerimizin süngü hücumuyla düşman püskürtülmüştür. Mehmed Çavuş mekanizması bozulan tüfeğinin işe yaramadığını görünce kaya parçaları atarak süngüsüyle düşmana saldırmış bütün erlere örnek olmuştur. Dört şehid on dört yaralımız vardır.<sup class="calibre3"><a href="../Text/canakkale_split_083.html#footnote-291-52" id="footnote-291-52-backlink" name="footnote-291-52-backlink">[52]</a></sup>1</span></p>
				<p class="normal">Mehmed Çavuş, bu yiğitçe hareketinden dolayı başta Maydos (Eceabat) Mıntıkası Kumandanı Yarbay Mustafa Kemal Bey olmak üzere herkesin takdir ve muhabbetini kazanmıştı. Memleketi Biga’da bulunduğu sırada o gün yaşadıklarını, savaştan yıllar sonra Türk Tarih Kurumu Başkanı sıfatıyla Atatürk’ün Arıburnu Muharebeleri Raporunu yayınlayacak olan Uluğ İğdemir’e şöyle anlatır:</p>
				<p class="normal"><span class="ideitalik">Ben mangamla nöbette idim. Düşman gemileri sahili şiddetle bombardıman ettikten sonra çıkarma yapmaya başladılar. Bu arada gizlendiğimiz yerden çıkarak yere yattık ve düşmana ateşe başladık. Düşman da yere yatarak bize ateş ediyordu. Birbirimize çok yakındık. Bir ara benim tüfeğimin mekanizması işlemez oldu. Hırsımdan tüfeği attım. Bunu gören bir düşman neferi ayağa kalkarak bana ateş etmeye başladı. Hemen istihkâm küreğini çekerek üzerine atıldım. Kaç kişiye vurduğumu hatırlamıyorum. Gözümü açtığım zaman kendimi sıhhiye çadırında buldum.<sup class="calibre3"><a href="../Text/canakkale_split_084.html#footnote-291-53" id="footnote-291-53-backlink" name="footnote-291-53-backlink">[53]</a></sup>2</span></p>
				<p class="normal">Muharebenin ardından Çanakkale Müstahkem Mevki Komutanlığına gönderdiği raporunda Bigalı Mehmed Çavuş’un bu kahramanca davranışından dolayı ödüllendirilmesini isteyen Yarbay Mustafa Kemal Bey gibi bu olayı duyan pek çok kişi de ona olan şükran borcunu ödemek için adeta seferber olur. </p>
				<p class="normal">Müdafaa-i Milliye Dergisi Başyazarı Mehmed Zeki Bey, Mehmed Çavuş’u 10 Osmanlı Lirasıyla mükâfatlandırarak; parayı, kendisine ulaştırılması için Harbiye Nezareti’ne gönderir. Harbiye Nezareti de bu örnek davranışın gazetelerle yayınlanması için Matbuat Müdürlüğüne 11 Mart 1915 tarihli aşağıdaki yazıyı gönderir:</p>
				<p class="normal"><span class="ideitalik">Düşman donanmasının Seddülbahir ve Kumkale’ye yapmış olduğu taarruzlar esnasında milli tarihimizin gurur ve övünç sayfalarına yeni bir yiğitlik sayfası ekleyen Mustafa oğlu Mehmed Çavuş gibi bir kahramana karşı vatan ve milletini seven herkes gibi duyduğu şükran hislerini bizzat göstermek emeliyle Mehmed Çavuş’a hediye olarak verilmek üzere Müdafaa-i Milliye Dergisi Başyazarı Mehmed Zeki Bey tarafından 10 Osmanlı lirası bağışlanmış ve bu para kendisine verilmek üzere komutanlığa gönderilmiştir. Mehmed Zeki Bey’in bu konuda göstermiş olduğu gayret ve kadirşinaslığı takdir ve teşekkür etmek için bu durumun gazetelerle neşr ve ilan edilmesi arz olunur.<sup class="calibre3"><a href="../Text/canakkale_split_085.html#footnote-291-54" id="footnote-291-54-backlink" name="footnote-291-54-backlink">[54]</a></sup>3</span></p>
				<p class="normal">Mehmed Çavuş’a, Kayserililer tarafından onun iman dolu göğsüne takılmak üzere altın bir saat hediye edilir. Devrin Osmanlı Padişahı Sultan Mehmed Reşat Han tarafından Gümüş İmtiyaz Harp Madalyası’na lâyık görülerek madalya ile ödüllendirilir. Ancak bu madalyaya ait berat yazılırken yapılan bir hatadan dolayı berat ikinci defa yazılmak mecburiyetinde kalınmıştır. Mehmed Reşad’ın, bu yanlışlığın düzeltilerek yeniden berat yazılmasını emreden iradesi şöyledir:</p>
				<p class="normal"><span class="ideitalik">27. Alay’ın 3. Taburu’nun 10. Bölüğü’nün 10. mangasında çavuş Bigalı Mehmed bin Mustafa’ya 9 Nisan 1915 tarihli irade ile verilen Gümüş Muharebe İmtiyaz Madalyası’nın beratında Mehmed Çavuş’un alay ve bölüğünün yanlış gösterildiği anlaşıldığından bu yanlışlık düzeltilerek yeniden berat yazılması için Divan-ı Hümayûn’a izin verilmiştir.<sup class="calibre3"><a href="../Text/canakkale_split_086.html#footnote-291-55" id="footnote-291-55-backlink" name="footnote-291-55-backlink">[55]</a></sup>4</span></p>
				<p class="normal">25 Nisan 1915 kara harekâtının küçük bir provası niteliğindeki bu çarpışmalarda Seddülbahir ve Kumkale Tabyalarındaki topları tahrip etmek için karaya çıkan düşman müfrezelerine karşı canla başla mücadele eden Türk birliklerinin her iki kıyıda verdiği toplam zayiat 16 şehit ve 45 yaralıdan ibarettir.<sup class="calibre3"><a href="../Text/canakkale_split_087.html#footnote-291-56" id="footnote-291-56-backlink" name="footnote-291-56-backlink">[56]</a></sup>5</p>
				<p class="normal">Gün boyu sürüp giden muharebeler sonrası yenilerek geri çekilmek zorunda kalan düşmanın kayıpları ise toplam 20 ölü, 25 yaralı ve 3 kayıptan ibarettir.<sup class="calibre3"><a href="../Text/canakkale_split_088.html#footnote-291-57" id="footnote-291-57-backlink" name="footnote-291-57-backlink">[57]</a></sup>6</p>
				<p class="normal">4 Mart 1915 Seddülbahir Muharebesinde yaptığı vatan savunmasıyla tarihe geçen ve Çanakkale Muharebelerinin en önemli mihenk taşlarından biri olan Bigalı Mehmed Çavuş, savaştan sonra döndüğü köyünde ömrünün sonuna dek zor hayat koşullarıyla mücadele etmeye devam eder. 3 Şubat 1964 tarihinde rahatsızlanarak ebedi âleme göç eden bu büyük insanın kabri Biga'ya bağlı Bahçeköy'dedir.</p>
</body>
</html>