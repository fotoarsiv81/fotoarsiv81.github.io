<html xmlns="http://www.w3.org/1999/xhtml">
	<head>
		<title>5-7.html</title>
		<link href="template.css" rel="stylesheet" type="text/css"/>
<meta content="urn:uuid:0971d8e2-04b1-40d4-ab0d-83d08ffa4385" name="Adept.expected.resource"/>
	</head>
	<body>
		<div id="x5-7.html" xml:lang="tr-TR">
			<div class="Basic-Text-Frame">
				<p class="split"/>
				<p class="ana1">KIRK ALTINCI BÖLÜM</p>
				<p class="r1"><img alt="6.png" class="image" height="8" src="images/6_fmt6.jpeg" width="257"/></p>
				<p class="anabaslik" id="toc_marker-8">İTALYA’NIN FETHİ VE ROMA İTALYA KONFEDERASYONUNUN KURULUŞU</p>
				<p class="resim"><img alt="5.png" class="image" height="22" src="images/5_fmt7.jpeg" width="45"/></p>
				<p class="paragraf"><span class="char-style-override-7">I. Samnit savaşları. Orta İtalya’nın fethi. </span>Güney ve Orta İtalya’da, IV. yüzyıldan itibaren, üretim güçlerinin önemli oranda gelişmesi nedeniyle, o zamana kadar birbirinden yalıtık klanlar halinde yaşayan savaşçı ulusların federasyonlar oluşturdukları görüldü. 380 yılı dolaylarında, Campania kıyılarından Gargano tepesine ve Adria Denizi’ne kadar olan dağlık bölgeyi kapsayan Samnit Birliği, önemli bir güç kazandı. Samnium’un otlak ve ganimet peşine düşen savaşçı dağlı çeteleri Apulia’nın verimli ovalarına iniyor ve Campania’nın Cumae ve Capua gibi zengin kentlerini ele geçiriyorlardı. Grek kentlerinin (özellikle Syrakusai) hizmetine ücretli asker olarak giren birçok Samnit savaşçısı ülkelerine ganimetle zenginleşmiş, Grekler’den silah sağlamış ve Hellen askerlik sanatını öğrenmiş olarak dönüyorlardı. Samnitler, IV. yüzyılın ikinci yarısında, Volturno’nun güneyinde, bütün İtalya’ya söz geçirmek üzereydiler.</p>
				<p class="paragraf">Ama yarımada halklarını birleştirme işini, en geniş topraklara (6.000 kilometre kare) ve en çok nüfusa sahip olan, öteki İtalik uluslara göre daha ileri bir toplumsal ve siyasal örgütleme düzeyinde bulunan, İtalik kentlerinin en önemlisi Roma başardı. Köleliğin oluşması ve zengin pleblerin siyasal etkisi Roma’nın saldırgan bir politika izlemesine yol açtı. Roma, ordusunun kusursuz yapısı ve devletinin asker niteliği sayesinde, bir dizi güç savaştan zafer kazanarak çıktı ve bütün İtalya’nın en güçlü devleti durumuna geldi.</p>
				<p class="paragraf">Bu geniş boyutlu saldırgan politika, ilk iş olarak, Capua ve zengin Campania’yı Neapolis (Napoli) topraklarının sınırlarına kadar ele geçirdi (341). Ama Campania’nın ele geçirilmesi, Samnitlerle ilk silahlı çatışmaya yol açtı. Bu küçük çatışmaları düşsel öykülerle süsleyen Roma geleneği, bunları Birinci Samnit Savaşları (343-341) olarak sunar. Sonra, aralarında eski müttefikleri de olmak üzere bütün Latin kent devletleri Roma’ya karşı ayaklandılar. “Latin Savaşı” (340-338) adı verilen ve iki yıl süren bu mücadeleden sonra Roma bütün Latium kentlerini tamamen kendine bağlamayı başardı, bununla birlikte bu kentler “Latin müttefikler” sıfatını korudular. </p>
				<p class="paragraf">Gene Campania nedeniyle, Roma, iki kez daha bütün Samnit Birliği’ne karşı savaşmak zorunda kaldı. Daha İkinci Samnit Savaşı (327-304) sırasında, Romalılar bütün güçlerini sonuna kadar kullanmak zorunda kaldılar. Romalılar, zanaatçılara ve işçilere varıncaya kadar herkesi silahaltına almalarına karşın birçok başarısızlığa, birçok yenilgiye uğradılar. Samnitler tarafından Caudium geçitlerinde <span class="char-style-override-8">(Furculae Caudinae)</span> sarılan Roma ordusu büyük bir bozguna uğradı, ağır ve utanç verici koşullar altında teslim olmak zorunda kaldı: Silahları elinden alınan ve giysileri çıkartılan bütün askerler hayvanlar gibi “boyunduk”a vuruldular ve düşman tarafından sarakaya alındılar.</p>
				<p class="paragraf">Ama hepsinin en çetini Üçüncü Samnit Savaşı (398-290) oldu: Apulia’dan Po (Padus) vadisine kadar bütün orta İtalya ulusları Roma’ya karşı birleştiler. Galler de onlara katıldı. Romalıların Sentinum’da (Umbria) kazandıkları kesin zafer savaşın yazgısını belirledi. Samnuim acımasızca yakılıp yıkıldı ve bütün orta İtalya 290 yılında Roma’nın egemenliği altına girdi. Savaşı, senatoya eylemleriyle ilgili rapor verirken adlarını sayamayacak kadar çok kent almış olduğu kabul edilen consul Manius Curius Dentatus bitirdi.</p>
				<p class="paragraf para-style-override-6"><span class="char-style-override-7">2. Tarentum ve Pyrrhos’a karşı savaş. </span><span>Güney İtalya’nın boyun eğmesi. Roma yönetim çevreleri, orta İtalya’nın fethinden sonra, zengin Grek tüccar kent devletlerinin üstünlüklerini koruduğu güney İtalya’ya gözlerini diktiler. Roma birlikleri ve gemileri Lyuconlara karşı Grek kenti Thourioi’ye yardım etmek bahanesiyle Tarentum önüne gelince, güneydeki en güçlü Grek kolonisinin demokratik yönetimi, Roma’yla bir anlaşma yapılmasından yana çıkan aristokratik partinin şeflerini kovdu ve savaş ilan etti. Makedonyalı İskender’in mirasçılarından biri olan ve kendisi de batı Akdeniz’de egemenlik kurmak isteyen Epierus kralı Pyrrhos’tan yardım istedi. Pyrrhos, 280 yılında, çok iyi eğitim görmüş ve Makedonya usulü silahlanmış yirmi bin kişilik bir ordunun başında Tarentum’da karaya çıktı; yanında ayrıca yirmi tane Hind savaş fili getirmişti. Grek kentlerinin milislerinden başka, Samnitler’in kalıntıları, Lucanlar ve Bruttlar hemen Pyrrhos’a katıldılar ve böylece ordusu kırk bin kişiye ulaştı. Pyrrhos, Herakleia (Heraclea) yakınlarında, konsül P. Valerius Laevinus’un ordusunu yendi ve Roma kapılarına kadar geri püskürttü. Ama Romalılar, Etrüria’daki birliklerini getirtecek zaman buldular, proletarii’lere varıncaya kadar herkesi lejyonlara aldılar ve Pyrrhos Apulia’da geri çekilmek zorunda kaldı. 279 yılında, Ausculum’da ikinci kez savaşa tutuştular; Roma ordusu burada bozguna uğradı, ama düşmana öylesine ağır kayıplar verdirdi ki, söylendiğine göre, Pyrrhos, “Böyle bir şey (zafer) daha kazanacak olursak... bir daha belimizi doğrultamayız” demek zorunda kalmıştır. </span></p>
				<p class="paragraf"><span>Plutarkhos’a göre (Pyrrhos, 33), çağdaşları kralı “en iyi vuruşları yapan ama talihinden yararlanmayı beceremeyen bir oyuncu”ya benzetmektedirler. Pyrrhos, Roma’yla başladığı savaşı bitirecek yerde, kendini artık İtalya’nın efendisi sanıp Sicilya’yı ele geçirmeye kalkıştı. Burada üç yıl kaldı ve Roma ile bir antlaşma yapan Kartacalıların kişiliğinde yeni bir düşman kazanmaktan başka bir başarı elde edemedi. Pyrrhos 275 yılında İtalya’ya dönünce, savaşa iyi hazırlanmış olan Romalılar onu Samnium’un güney sınırlarında, Beneventum yakınlarında kesin bir yenilgiye uğratılar. Kral Hellas’a geri dönmek zorunda kaldı ve yeni bir serüven sırasında ölmekte gecikmedi. Ordusunun, Tarentum’a sığınmış olan ve burada karadan Romalılar, denizden de Kartacalılar tarafından sarılan kalıntıları, Romalılar’a 272 yılında teslim oldular. Böylece Roma bütün İtalya’nın fethini tamamlamış oldu. Romalılar, yarımadanın güneyinde mevzilerini güçlendirmek için Calabria’da Brundisium müstahkem mevkiini yaptırdılar ve burayı askerî bir yolla başkentlerine bağlayıp yol boyunca güçlü koloniler kurdular.</span></p>
				<p class="paragraf para-style-override-6"><span class="char-style-override-7">3. Roma’nın egemenliği altında İtalya konfederasyonu.</span> Boyun eğmiş olan İtalya’yı Roma yeniden örgütledi. Kendisi de kentsel ve kırsal tribus birliklerinden oluşan bir tür eski kent-devlet (“polis”) örneğine uygun olarak kurulmuş olan Roma, İtalya’yı aynı ilkeye göre, mağluplara zorla kabul ettirilmiş anlaşmalara dayalı, çok karmaşık bir federal sistem içinde birleştirdi.</p>
				<p class="paragraf"><span>Söz konusu halkların Roma’ya karşı koymasının şiddet derecesi, Roma’ya karşı o sırada dostça ya da düşmanca davranmış olmaları gibi değişik durumlar dikkate alınmış olduğu için, yapılan antlaşmaların </span><span class="char-style-override-8">(foedera)</span><span> koşulları çok değişikti. Bunların en elverişlisi “eşit koşullu antlaşma” </span><span class="char-style-override-8">(foedus aequum)</span><span> idi; buna göre müttefik kent-devletler özerkliklerinin tümünü koruyorlar, ancak kendi hesaplarına savaş açmak ve kendi başlarına dış siyaset izlemek haklarını yitiriyorlardı. Roma’ya eski bir dostlukla bağlanmış olan birçok Etrüsk kenti, Grek kolonileri ve bazı Latium kent-devletlerine bu koşullar uygulandı. Buna karşılık, Samnitlerin, Lucanların, Bruttların topraklarının üçte biri, hatta yarısı ellerinden alındı ve öteki uluslarla dış ilişkiler kurmaları yasaklandı. Bunlar kendi geleneklerini, kendi yasalarını korudular; ama Roma, yüksek memurlarının kendi yandaşları olan aristokrasi üyeleri arasından seçilmesine dikkat ediyordu. Yeniklerin elinden alınan topraklara askerî koloniler kurup buralara Roma yurttaşı ya da ayrıcalıklı “Latin müttefikler”i yerleştirdiler. Ne var ki, Latin kent-devletlerine müttefik </span><span class="char-style-override-8">(socii)</span><span> sıfatının tanınmış olmalarına karşın, durumları uyruk konumundan farklı değildi.</span></p>
				<p class="paragraf">“Eşit koşullu antlaşma” ile en köleleşmiş “müttefikler”in durumları arasında, birçok ara aşamalar vardı; ayrıca Roma, kendilerine daha iyi bir statü ve bazen de Roma kent-devleti hakkı tanımak için, en usluların, en bağlıların lehine olmak üzere antlaşmaları yeniden gözden geçirmeyi uygun zamana bırakıyordu. Bu “böl ve yönet” <span class="char-style-override-8">(divide et impera)</span> politikası, İtalya’da kurduğu federasyon içinde Roma’nın egemenliğinin güçlenmesine katkıda bulundu.</p>
				<p class="paragraf">Toprağı olmayan köylülere kolonilerde toprak payları dağıtıldı. En zenginler, fethedilmiş toprağın dağıtılmamış, <span class="char-style-override-8">ager publicus’</span>ta toplanmış bölümüne “sahip” olabilir, yani bir kira sözleşmesiyle devletten kiralayabilirdi. Bunun sonucu olarak (güney İtalya’da özellikle hayvancılık yapılan) büyük işletmeler kurulduğu görüldü. Buna göre, Roma toplumunun birçok katmanının, hatta tümüyle köylü sınıfının fetihlere, yağmaya, yıkıma, daha zayıf ulus ve boyların kökünün kazınmasına bilinçli olarak katılmış oldukları ve “birleştirme”nin ise söz konusu ulus ve boyları Roma’nın uyrukları haline getirdiği anlaşılmaktadır.</p>
			</div>
		</div>
	</body>
</html>