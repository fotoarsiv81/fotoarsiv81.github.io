<html xmlns="http://www.w3.org/1999/xhtml">
	<head>
		<title>5-26.html</title>
		<link href="template.css" rel="stylesheet" type="text/css"/>
<meta content="urn:uuid:0971d8e2-04b1-40d4-ab0d-83d08ffa4385" name="Adept.expected.resource"/>
	</head>
	<body>
		<div id="x5-26.html" xml:lang="tr-TR">
			<div class="Basic-Text-Frame">
				<p class="split"/>
				<p class="ana1">ALTMIŞ BEŞİNCİ BÖLÜM</p>
				<p class="r1"><img alt="6.png" class="image" height="8" src="images/6_fmt25.jpeg" width="257"/></p>
				<p class="anabaslik" id="toc_marker-27">III. YÜZYILIN BUNALIMI VE GEÇ DÖNEM İMPARATORLUĞU</p>
				<p class="resim"><img alt="5.png" class="image" height="22" src="images/5_fmt26.jpeg" width="45"/></p>
				<p class="paragraf"><span class="char-style-override-7">I. Severuslar hanedanı (193-235). III. yüzyılın bunalımı.</span><span> Köleci toplumun gittikçe artan dağılması, sonuç olarak, Roma İmparatorluğu’nun yönetim aygıtının düzeninin aşamalı olarak bozulmasına yol açtı. Aynı zamanda, II. yüzyılın son otuz yılında içinde bulunulan askerî durum (özellikle Marcus Aurelius’un Parthlara ve Marcomanlara karşı savaşları), askerî öğelerin önemini büyük ölçüde çoğalttı, devlet içindeki yönetici rollerini ortaya çıkardı ve bir dizi askerî hükümet darbelerine ve iç savaşlara yol açtı.</span></p>
				<p class="paragraf">Bu yeni hükümet darbeleri çağı, kokuşmuş imparatorluk muhafız birlikleri tarafından başlatıldı. Commodus’un öldürülmesinden sonra, altı ayda iki imparator ilan ettiler: P. Helvius Pertinax ve M. Didus Julians. İkisi de iyi yönetici ve iyi askerdiler, ama bununla birlikte ikisi de muhafızları açıkça satın alarak tahta geçtiler: Helvius Pertinax adam başı üç bin dinar <span class="char-style-override-8">donativum</span> (askerlere olağanüstü durumlarda armağan olarak dağıtılan para) vaat etti ve Didius Julianus bu miktarı 6.250 dinara çıkardı. “Roma İmparatorluğu”nun başkenti, pazarda ya da dükkânda gibi toptan açık arttırmayla satıldı”, diye yazıyor Dio Cassius (<span class="char-style-override-8">Romaike Historia</span>, 73, II). </p>
				<p class="paragraf">Başkentte bulunan arkadaşlarının başarılarını ve ganimetlerini kıskanan eyalet birlikleri de kendi genarallerini imparator ilan etmeye başladılar. Suriye ordusu P. Pescennius Niger’i, Britania ordusu D. Clodius Albinus’u, Tuna ve Ren lejyonları Pannonia valisi L. Septimius Serverus’u imparator ilan ettiler. Amansız bir iç savaş (193-197) imparatorluğu hem doğuda hem de batıda kasıp kavurdu. Ama rakiplerini alt eden Tuna ordusu Roma’yı aldı ve tahta çıkan Septimius Severus kendi adını alan hanedanı (193-235) kurdu. </p>
				<p class="paragraf">Septimius Severus (193-211) asker imparatorların ilkidir. Kartaca’nın Leptis Magna kentinden olan ve Latinceyi Kartaca şivesiyle konuşan, ateşli Hannibal hayranı Septimius Severus, Roma’nın tam anlamıyla yabancısıydı. Düşmanlarının yanında yer almış olan Roma aristokrasisini acımasızca cezalandırdı: Ünlü ailelerin büyük bir çoğunluğu yok oldular; Sulla ve ikinci triumviratus dönemlerinin kara liste zamanında olduğu gibi, yapılan büyük müsadereler askerlerini tıka basa doyurmasına olanak sağladı. Ücret neredeyse iki katına çıktı ve rütbesiz bir lejyon askerî subay rütbeleri alabiliyordu. Septimius Severus, İtalyanlardan oluşan imparatorluk muhafız kohortlarını dağıttı ve eyalet ordularının en iyilerinden seçtiği yeni bir muhafız birliği kurdu. Dio Cassius, “kent (Roma), vahşi suratlı, korkunç kaba bir dil konuşan, hödük tavırlı bir asker sürüsüyle tıka basa doldu”, (72,2) diye yakınmaktadır. Septimius Severus, ayrıca, askerlerin evlenmelerine izin verdi ve sınırlarda bulunan birliklerdeki askerlerin toprak payı sahibi olmalarına, kendi evlerinde aileleriyle birlikte yaşamalarına ve kışlaya talimden talime gitmelerine olanak sağladı.</p>
				<p class="paragraf">Bununla birlikte, Septimius Severus henüz orduyu etkili bir dış politikanın hizmetinde kullanacak durumdaydı. Parthlara karşı başarılı bir sefer yaptı (Parthların iki başkenti Selevkeia ve Ktesiphon üçüncü kez Romalıların eline geçti), Roma’nın topraklarını Fırat ötesine genişletti ve Britania’da bir sefer sırasında öldü.</p>
				<p class="paragraf">Ama Septimius Severus döneminde bir süre durmuş olan askerî ayaklanmalar, ardılları zamanında gittikçe artarak yeniden başladılar. Septimius Severus’un Caracalla (211-217) lakabıyla anılan oğlu Marcus Aurelius Antoninus, Mommsen’in ifadesine göre, “babasının karikatürü”ydü. Boyca tam bir cüce, sakat, sefih ve zalim biriydi. Caracalla, yalnızca Hind’i değil Çin’i de ele geçirmek ve Makedonia’lı Aleksandros, geride bırakmak niyetiyle, doğuda çılgınca bir serüvene girişti. Ama daha seferin başında, Carrhes yakınlarında maiyetindeki subaylardan biri tarafından öldürüldü.</p>
				<p class="paragraf">İç işlerini, dönemin en iyi hukuk bilginlerinin (örneğin Aemilisu Rapinianus) yardımcılık ettiği, Caracalla’nın zeki ve dirayetli annesi Julia Domna yönetiyordu. Roma imparatorlarının en berbatlarından biri döneminde, bütün eyaletlerin halkına vatandaşlık hakkı veren 212 tarihli, ünlü “Caracalla fermanı”nın çıkış nedenini bu durum gayet güzel açıklamaktadır. “İmparatorluk topraklarında yaşayan bütün yabancıları (yani imparatorluk toprakları üzerinde yaşayan ama Romalı olmayan insanlar), <span class="char-style-override-8">dediticii</span> (kolon olarak yerleşmiş Barbarlar) dışında, Roma vatandaşlığı veriyorum”, demektedir bu ferman. Bu kararname, gerçekten de, vatandaşlık hakkını eyalet nüfusunun olabildiğince büyük bir kesimine yaymayı amaçlayan bütün Roma İmparatorluğu politikasının en yüksek noktasıydı.</p>
				<p class="paragraf"><span>Ama askerlerin başıbozukluğunu, kural dışılığını engellemenin olanağı yoktu artık. Suriye ordusu Caracalla’nın katili Macrinus’u (217-218) imparator ilan etti, ama kısa bir süre sonra, Julia Domna’nın kız kardeşi Julia Maesa aynı Suriye lejyonlarını satın alarak, Caracalla’nın evlilik dışı oğlu olduğu süsü verilen on dört yaşındaki torunu Varius Avitus Bassianus’u imparator ilan ettirmeyi başardı. Bu güzel çocuğun Suriye tanrısı El-Gabal’ın (Baal) büyük rahibi oluşu, doğu ordusunun boş inançlı askerlerinde büyük bir saygı uyandırdı, kendisine Elagabal (Heliogabale) adını taktılar. Kısa süreli bir iç savaştan sonra, Macrinus yandaşlarının ihanetine uğradı ve öldürüldü; Elagabal, görkemli yaldızlı baş rahip giysileri içinde, yanında Homs’un “kutsal” kara taşı ve öteki kutsal Asya eşyalarıyla birlikte, büyük bir tantanayla Roma’ya gitti. Tembel ve sefih biri olan Elagabal, bütün işleri ninesi Julia Maesa ile annesi Julia Saemias’a bırakmış, “büyük tanrı”sına sungulardan başka bir şeyle ilgilenmiyordu; kendilerine “yüce”, “ordunun ve senatonun anaları” unvanı verilen bu iki kadın devleti gözlerinin aracılığıyla yönetiyorlardı.</span></p>
				<p class="paragraf">222 yılında, nihayet, imparatorluk muhafız askerleri Elagabal’ı ve annesi Julia Saemias’ı öldürdüler ve cesetlerini Tiber nehrine attılar. Ama komplonun içinde bulunan Julia Maesa, gene Caracalla’nın evlilik dışı oğlu olduğu süsü verdiği on iki yaşındaki torunu Alexian’ı imparator ilan ettirmeyi başardı. Yeni imparator Marcus Aurelius Severus Alexander adıyla ya da genellikle bilindiği gibi Alexander Severus (222-237) adıyla egemenlik sürmeye başladı.</p>
				<p class="paragraf">Alexander Severus ve annesi Julia Mammaea senatoya yakınlaşmaya çalıştılar ve en iyi hukuk bilimcileri (örneğin, imparatorluk muhafız komutanlığına atanan Ulpianus) yönetime alındılar. Bu hukuk bilimcileri mahkemelerin, yönetimin, devlet hazinesinin iyi işlemesiyle ilgilendiler. Ama çabaları cesaretten yoksundu; sürekli entrikaları devlet adamlarının çalışmalarına engel oluyordu, genel durum çok sarsılmıştı. Birçok eyalette ayaklanmalar çıkıyor, zorbalar askerî sınırları zorluyordu. Roma’da bile, imparatorluk muhafız askerleri isyan ettiler ve komutanları Ulpianus’u öldürdüler.</p>
				<p class="paragraf">Dış politika böylesine koşullarda ancak kötü durumda olabilirdi. Doğuda Parth İmparatorluğu’nun kalıntılarından doğan yeni ve güçlü Sassaniler Pers krallığı, Akhaimenidlerin, Darius’un ve Kserkses’in eski monarşilerini yeniden kurmayı amaçlıyordu. Persler, Roma Mezopotamyası’nı ve Kappadokia’yı ele geçirince, kaçınılmaz duruma gelen, bizzat Alexander Severus komutasındaki Doğu seferi başarısızlıkla sonuçlandı (231-233). Ve kitapların barışçı dünyasına savaştan daha düşkün olan Alexander, pek doğal olarak annesiyle birlikte Ren’e gelip, yeteneksiz ve kararsız komutan kişiliğiyle yeni bir Germen seferine başlayınca, ayaklanan askerler onu ve Julia Mammasa’yı çadırlarında öldürdüler ve imparatorluğu yeni kurraların komutanı, alaydan yetişme askerler arasında çok sevilen subay, dev vücutlu, Herkül güçlü, eski çoban Thrak Maximinus’a verdiler (235).</p>
				<p class="paragraf">Bu andan itibaren, Roma İmparatorluğu’nda, otuz yıldan fazla sürecek olan (235-268) şiddetli bir siyasal bunalım başladı. Yaşamöyküsü yazarının “ikinci Athenion ve ikinci Spartacus” olarak tanımladığı, servetlerini askerlerine dağıtmak için zenginleri ve ileri gelenleri bilinçli bir şekilde ortadan kaldıran Maximinus, Roma’ya bile gitmedi ve kuzeyde, Germenlere, İazyglere ve Daklara karşı umutsuzca mücadelesine devam etti. 238 yılından itibaren, Maximinus’tan nefret eden aristokrasi, bir yıl içinde, senatodan seçtiği dört imparatoru (Afrika’da I. Gordianus ve II. Gordianus, Roma’da Balbinus ve Pupienus) ona karşı çıkardı. Ama dört imparator da birkaç ay sonra askerler tarafından öldürüldüler ve Maximinus’tan hoşnut olmayan imparatorluk muhafız askerleri, on üç yaşındaki bir çocuğu, I. Gordianus’un torunu III. Gordianus’u imparator ilan ettiler. Bu askerî hükümet darbeleri dönemi on beş yıldan fazla sürdü ve bu süre içinde Roma birbirini izleyen on imparator gördü.</p>
				<p class="paragraf"><span>Bunu izleyen on beş yıl (253’ten 268 yılına), Roma İmparatorluğu’nun tam bir çöküş dönemini simgeler. Hiç kuşkusuz, gene askerler tarafından ilan edilen iki imparator (260 yılına kadar Valerianus ve oğlu Gallienus) Roma’da sözde bir egemenlik sürüyorlardı. Ama kendi imparatoru olmayan eyalet yok gibiydi, öyle ki eskiçağ tarihçileri bu döneme “otuz tiran dönemi” adını verirler. Batı’da, Germania, Gallia, Britania ve İspanya’yı kapsayan bir “Gallia İmparatorluğu” kurulmuştu. Krallığı, kendi ordusu, kendi hükümeti, kendi parası olan ve Roma yönetimini kesinlikle tanımayan Posthumus adlı bir Romalı general imparator olarak, on yıl yönetti. Suriye, Küçük Asya ve Mısır da İmparatorluktan ayrılıp yeni bir krallık kurmuşlardı, krallığın başında, “hükümdar”, “Doğu’nun komutanı” unvanlarını alan, Palmyra valisi Septimius Odenath bulunuyordu. Septimius Odenath 267 yılında ölünce, bu büyük krallığın yönetimi dul karısı Zenobie’ye (Septimia Bathzabbai) kaldı. Tuna eyaletlerinde de hükümdarlık tahtı davacıları kendilerini imparator ilan ettiler ve bunlardan biriyle, İtalya üzerine yürümüş ve Milano’yu almış olan Aureolus’la yapılan savaşta, Gallienus kendi subayları tarafından öldürüldü (268).</span></p>
				<p class="paragraf">Merkezi iktidarın hiçbir şey yapmaz duruma düşmesi, hükümdarlık tahtı davacılarının ve zorbaların, kendi iç savaşlarında yararlanmak üzere, sınırları korumakla görevli birliklerden durmadan asker çekmeleri, Roma İmparatorluğu’nun dış durumunu berbat bir hale getirdi. Sınırları dört bir yandan zorlandı ve henüz ilkel topluluk evresinde bulunan Barbar sürüleri, karşı konulmaz dalgalar halinde, Akdeniz havzasının köleci dünyasının üzerine çullandılar. Korkunç baltalarla silahlı Franklar, aşağı ve orta Ren bölgelerindeki Roma tahkimatlarını yerle bir edip orta Gallia’yı istila ettiler. Bir başka Germen ulusu olan Alamanlar, Rhetia ve Alp Dağları geçitlerini ele geçirdikten sonra, İtalya’ya indiler ve 261 yılında Milano kapılarına dayandılar. Gallienus tarafından bir süre uzaklaştırılan Almanlar, 270 yılına doğru istilalarını yenilediler ve bu kez orta İtalya’ya girdiler. Roma tehdit altındaydı.</p>
				<p class="paragraf">Tuna’da durum daha da kötüydü. Bu bölgede, Germen, Sarmat, Thrak ve belki de Proto-Slav uluslarından oluşan büyük bir yığışım meydana gelmişti. Baltık kıyılarından göç eden Gotlar, bunların arasında en etkin durumda oldukları için, bu konfederasyonun bütün üyelerini Gotlar adı veriliyordu. 230 yılından itibaren “Gotlar” bütün Karadeniz kıyılarını düzenli bir şekilde yakıp yıkmaya başladılar; İstra ve Tira’yı aldılar, Olbia’yı yıktılar, 250-260 yılları arasında Bosphoros krallığını ve Taurica’yı (Kırım) fethettiler. Ağaç gövdelerinden oyulmuş tekneleri ve Bosphoros kentleri ve başka yerlerden ele geçirdikleri gemilerle, Dniepr, Boug ve Tuna nehirlerinin ağızlarından denize açıldılar, Bithynia ve Paphlagonia’nın zengin kentlerini yağmaladılar, Hellespontus’tan (Çanakkale Boğazı) Ege Denizi’ne geçip Grek uygarlığının eski merkezlerine, Ephesos ve Athina’ya kadar ulaştılar. Bu yağma seferleri sırasında şeflerinin ellerine geçen büyük hazineler, “Gotik” adı verilen yapmacıklı bir üslubun ortaya çıkmasına katkıda bulundular: Atlarının koşum takımlarına varıncaya kadar, Süleyman taşı, firuze, çok renkli mine kakmalı, fantastik motifli altın levhalarla süslüyorlardı.</p>
				<p class="paragraf"><span>Persler, Fırat üzerine birbiri ardınca saldırılara geçtiler. 260 yılında, Persepolis’i başkent yapmış olan, yeni Pers İmparatorluğu hükümdarı Sapor, imparator Valerianus’un Roma ordusunu yok etti. Valeriunus tutsak edildi, uzun süre galip hükümdarın maiyetinde dolaştırıldı ve Sapor kendisini ata binerken binek taşı olarak kullandı, subayları ve askerleri Dicle boylarında kanal kazmak zorunda kaldılar. Suriye’nin başkenti ve zengin kenti Antiokheia (Antakya), Persler tarafından alınıp yağmalandı. </span></p>
				<p class="paragraf">Sonu gelmeyen iç savaşlar, Barbarlar’ın saldırıları ve kırımları, açlıklar ve sayısız bulaşıcı hastalıklar imparatorluğun nüfusunu azalttığı için, Barbarlar’a karşı sınırları korumak amacıyla, başka Barbarlar tribüler halinde Roma ordusuna alınmaya başlandı. Marcus Aurelius zamanında başlayan bu uygulama, Alexander Severus’un ölümünü izleyen korkunç yıllarda, sistem haline geldi. Bu federasyon üyelerine askerî hizmet çağrısını yerine getirmek ve oğullarını askerî hizmete hazırlamak koşuluyla, yerleşmek için toprak veriliyordu.</p>
				<p class="paragraf">Sınır bölgesine yerleşmiş bir başka askerî kolon takımına “laeti” adı veriliyordu. Böylece, Barbarlar, yönetimin onayıyla, imparatorluk topraklarına, hatta köken olarak İtalyan olan bölgelere kitle halinde giriyorlar ve ekonomik ve kültürel bakımdan, barbarlaşmalarına katkıda bulunuyorlardı.</p>
				<p class="paragraf">Tam bu sırada, bütün eyaletlerde korkunç bir ekonomik bunalım patlak verdi. Barbarların saldırıları ve askerî seferler bütün geçim gereçleri yedeklerini yok etmişti ve çoğu zaman, zamanında ekim ya da hasat yapmak olanaksız gibi bir şeydi. Bir bölgeyi ele geçiren zorbalar, askerlerini daha iyi beslemek ve donatımlarını sağlamak için, hemen bütün ihracatı yasaklıyorlardı. “Gotlar”ın deniz korsanlığı ve Persler’in arkası kesilmeyen saldırıları, doğunun belli başlı sanayi ve ticaret merkezleri arasındaki bütün büyük ticaret yollarını kesiyordu. Halkın kitle halinde kırsal bölgeye göçü sonucu nüfusu azalan kentler, sığınak yerlerine, kalelere dönüşüyor ve çevreleri hemen surlarla çevriliyordu; malzeme bulunmadığı için, surların yapımında kamu binalarının kalıntıları, mezar taşları ve bazen çok yüksek sanat değeri olan başka anıtlar kullanılıyordu. Municipiaların eskiden yoğun olan yaşamları canlılıklarını yitiriyordu; genel yoksullaşmanın sonucu olarak, kamu yararına yapılan katkılar kesilmiş ve yerel vergilerin yükü durmadan ağırlaşıyordu; belediye üyeliği ve öteki municipia yöneticiliği görevleri, tedirginlik dolu zahmetli işler haline geliyor ve herkes kamu görevlerinden kaçmaya çalışıyordu. Devlet vergilerinin son derece artmış olmasına karşın imparatorluk hazinesi her zaman boştu. Vergi toplamak ve almak hemen hemen olanaksız gibiydi. Devlet esas itibariyle yoğun para basımıyla yaşıyordu, ama yeterli değerli maden bulunmaması paraya hile karışmasına ve değerinin giderek düşmesine yol açıyordu. Caracalla döneminde, eskisine oranla %17 hafif altın para (<span class="char-style-override-8">aureus</span>) basılmaya başlanmış ve iyi para hemen saklanmıştı. “Anotoninianus” denilen ve <span class="char-style-override-8">aureus</span>’un yirmide biri kabul edilen yeni bir para piyasaya sürülmüştü, ama paranın değeri yasal değerinin %50 altındaydı. </p>
				<p class="paragraf">Durum daha sonra daha da kötüleşti: Gerçekte bakır olan gümüş paralar (ilkin %5’i, sonra %2’si gümüştü) basıldı. Halk parayı artık tartarak kabul ediyor, aslında daha az karışık olduğu için bakır paraları tercih ediyordu; bir bakıma ilkel trampa sistemine geçiliyordu. Parayla ticari mübadeleler çöküş halindeydi ve yerlerini malların mübadelesi alıyordu. </p>
				<p class="paragraf">Kötü yaşam koşulları, aşağı sınıfların güçlü toplumsal hareketlerine yol açıyorlardı. 238 yılında, Afrika’da, bir köle ve kolon ayaklanması çıktı; büyük mülk sahipleri, ayaklanmayı, nefret ettikleri asker-imparator Maximinus’un aleyhine ve kendi taht adayları I. Gordianus’un lehine çevirmeyi başardılar. Bu ayaklanma, komşu Numidia eyaletinde bulunan, Maximinus’a sadık lejyon tarafından acımasızca bastırıldı. Mısır’da, Marcus Aurelius döneminden bu yana hiçbir zaman bastırılmamış olan “çobanlar” hareketi, büyük bir boyut kazandı. Mısır’ın bütün mülksüzleşenleri, sığırtmaçların Nil’in sazlık ve bataklıklarına gizlenmiş, erişilmez barınaklarına sığınmaya çalışıyorlardı; çoban çeteleri buralardan yönetim merkezlerine ve Roma garnizonlarına sürekli saldırılar düzenliyorlardı. İmparatorluk yönetimi, III. yüzyıl boyunca çobanları alt etmeyi başaramadı.</p>
				<p class="paragraf">Gallia, II. yüzyılın sonundan itibaren, kölelerin, kolonların, kent yoksullarının, kaçak askerlerin neden olduğu sürekli karışıklıklara maruz bulunuyordu. III. yüzyıl tarihçilerinden Herodianus bu durumla ilgili olarak şunları yazıyor: “Şerirler büyük kentlere saldırıyor, hapishaneleri zorluyor, hangi suçtan olursa olsun tutukluları prangalarından kurtarıyor, güvenliklerini sağlama sözü vererek bunların kendilerine katılmalarını sağlıyorlardı.” Commodus, başlarında Maternus adlı cesur ve iyi bir örgütçü asker kaçağının bulunduğu bu “haydutlar”a karşı sürekli savaşmak zorunda kalmıştı. III. yüzyılın siyasal anarşi döneminde, bu “haydut ve fesatçılar”ın sayıları korkunç bir şekilde artmış ve 270 yılına doğru, Gallia’da büyük “savaşçılar” ayaklanması çıkmıştı. 270 yılı dolaylarında, köylüler, kolonlar ve tarım kölelerinden oluşan isyancıların sayısı çok yükselmişti. İmparator unvanını alan önderleri Elianos ve Amandus kendi adlarına para bastırıyorlardı. Büyük mülklerin çoğu isyancıların ellerine geçmiş, topraklar, hayvan süreleri ve araçlar aralarında paylaşılmıştı. Bütün Gallia köyleri asilerin eline geçmişti. Dönemin bir çağdaşı, “Çiftçi piyadeye, çoban süvariye dönüştü”, diye yakınmaktadır. Sadece zenginlerin sığınağı olan büyük kentler, surlarının gerisinde direnmeyi sürdürüyorlardı. Bununla birlikte, “Savaşçılar”, altı ay süren bir kuşatmadan sonra, kentlilerden yana geçmiş olan Gallia “imparatoru” Tetricus’un ordusunun bir bölümünün ayrılması sayesinde, Eduenlerin eski başkenti Augustodunum’u (Autun) ele geçirmeyi başarmışlardı. Zenginler ve soylular kılıçtan geçirildiler, malları paylaşıldı ve kent yakıldı.</p>
				<p class="paragraf">Her yanda köleler ayaklanıyor ve herhangi bir isyan hareketine katılıyordu. Septimius Severus’un yönetim döneminden itibaren, hepsi de imparatorun köleleri olan 600 kişilik Bulla haydut çetesinin bütün İtalya’da etkinlik gösterdiği görülmüştü. Bu ele geçirilemeyen haydutların her yerde suç ortakları vardı. Efsaneler bunları halkın savunucuları olarak gösteriyorlardı. Köleler, Afrika’da kolonların ayaklanmasında, Mısır’da “çobanları”ın, Gallia’da “savaşçıları”ın hareketlerinde önemli bir rol oynadılar. İmparator Gallianus’un yaşam öyküsü yazarına göre, 260 yılına doğru, Sicilya’da “bir tür köle savaşı” çıktı. Kolonlar ve Roma halkının ezilen katmanlarıyla birleşen köleler, kendilerini zengin mülk sahiplerinin ve aç gözlü memurların korkunç boyunduruğundan kurtaracak kurtarıcılar olarak gördükleri barbar istilacıları kollarını açarak karşıladılar. Dağlılar Alman’lara Alp dağlarının patikalarında rehberlik ettiler, İtalya’dan çekilirlerken köleler kitle halinde peşlerinden gittiler. Ünlü şefleri Kniva’nın komutasında on beş bin “Got” savaşçısı, Tuna’yı aşıp Balkanlar yarımadasına saldırıya geçince, kendiliklerinden piyade ve süvari birlikleri oluşturan köylüler ve köleler bunlara katıldılar; sayıları öylesine çoğalmıştı ki, Makenonia’nın en büyük kentlerinden biri olan Philippopolis’i ele geçirmeyi başardılar. Ve imparator Decius arkalarından yetişip topladıkları ganimetleri ellerinden almaya kalkışınca, “Gotlar” Tuna’yı geçmeden Roma ordusunun işini Dobruca’da bitirdiler. Decius ve kendisiyle birlikte imparator olan büyük oğlu savaş sırasında öldüler (Haziran 251).</p>
				<p class="paragraf">III. yüzyıl bunalımı sınıflar mücadelesinin şiddetlenmesine yol açtı; köleliğe dayalı Roma imparatorluğu artık güçlü bir çöküş evresine girmiş bulunuyordu.</p>
				<p class="paragraf para-style-override-6"><span class="char-style-override-7">2. Köleci imparatorluğun restorasyonu için son girişimler. Diocletianus ve Constantinus.</span> Roma egemen çevreleri, köleci ekonominin tamamen yıkılmasını ve imparatorluğun dağılmasını önleyecek son çabayı yapacak durumda bulunuyorlardı. III. yüzyılın çalkantılı yıllarında, büyük kentler hem ekonomik bunalım, hem de tekrarlayan yağmalar nedeniyle özellikle acı çekmişlerdi. Küçük ve orta tarım işletmeleri de ortadan kalkmıştı. Buna karşılık, sahiplerinin zenginlikleri sayesinde büyük ailelerin latifundiaları çabucak kalkınmakla kalmıyorlar, küçük mülklerin zararına büyüyorlardı. Ayrıca, büyük mülklerin sayısı, bir yığın zıpçıktı subay bunlardan ele geçirmiş oldukları için, önemli ölçüde artmıştı; bu subaylar, hükümdarlık tahtı davacıları arasındaki iç savaşlardan, servet kazanmak ve büyük toprak sahipleri katmanını güçlendirmek için girişilen askerî serüvenlerden yararlanmasını bilmişlerdi. Bu da, Gallienus’un ölümünü izleyen on yedi yıl boyunca, ordu komutanlıkları kadrolarının, özellikle Tuna ordusunun, durumu bir süre kurtarmayı başaran bir dizi büyük komutan ve yetenekli yöneticiyi imparatorluğa çıkarmalarını açıklamaktadır.</p>
				<p class="paragraf">Hemen hemen hepsi de basit İllyria askerî kolonları kökenliydi, bu nedenle bunlara genel olarak İllyria’lı imparatorlar adı verilir. Hepsi askerî hiyerarşinin en yüksek rütbelerine yükselmişler, büyük mülkler edinmişler ve yönetmişler, bunun sonucu olarak da, İtalya ve eyaletlerin büyük mülk sahipleriyle yakın ve çok uyumlu ilişkiler kurmuşlardı. Bu toplumsal çevrelerin yararına olmak üzere, buyruklarında olanlardan alabilecekleri her şeyi acımadan almışlardı, örneğin, büyük mülk sahiplerinin topraklarında ivedilikle yapılması gereken işleri görmek üzere duraksamadan askerî birlikler göndermişlerdi. Bunun karşılığı olarak, İllyria’lı imparatorlar, içeride ve dışarıda belli bir istikrar sağlamışlardı. Ama egemenlikleri, genellikle, uzun süreli değildi: Kısa bir süre sonra kendi askerleri ve kendi ast subayları tarafından öldürülüyorlardı. </p>
				<p class="paragraf"><span>Bunların en ünlüleri,</span><span> Herkül gücü, olağanüstü cesareti ve sarsılmaz idaresi nedeniyle “Demir el” lâkabıyla anılan Aurelianus’tu (270-275). Roma’yı Almanların istilasından kurtardı, “Gotlar”ı ve Vandallar’ı bozguna uğrattı ve Roma’nın bu tehlikeli düşmanlarını Tuna’nın ötesine attı. Böylece büyük bir ganimet ele geçirdi ve aldığı tutsaklarla, köleler ve sınır askerî kolonları arasında meydana gelmiş olan boşlukları doldurdu. Aurelianus, köle ve kolon hareketlerini şiddetle bastırdı. Eyaletlerdeki, özellikle Mısır’daki ayaklanmalar karşısında da başarıya ulaştı. Palmyra’yı yerle bir etti (272), kraliçe Zonobie ve oğlunu tutsak aldı; ayrılıkçı Gallia, “Savaşçılar” hareketinin gelişmesinden korkan, Posthumus’un ardıllarından biri olan imparator Tetricus’un Aurelianus’un egemenliğini kendi isteğiyle kabul etmesinden sonra boyun eğdi; bu nedenle Aurelianus’a “imparatorluğun yeniden kurucusu” adı verildi.</span></p>
				<p class="paragraf"><span>Bununla birlikte bu barışlandırmanın ve birleştirmenin bedeli ağır oldu. Dacia’yı terk etmek ve bütün Roma kolonlarını buradan Tuna’nın sağ kıyısına aktarmak, bunları kitle halinde imparatorluk hizmetine almak, yüzde yüz Romalı topraklar üzerine yarı vahşi Vandalları Bastarnları ve öteki Barbarlar’ı yerleştirmek ve Roma’yı büyük bir hızla tahkim etmek gerekti; devsel tabyaların ve Aurelianus hisarlarının kalıntıları bugün de görülebilir. Mali güçlüklerden kurtulmanın çaresi olarak öylesine hileli para basılıyordu ki halk bunları almayı kabul etmiyordu. Bundan dolayı, 273 yılında, bir ayaklanma çıktı. Önderliğini darphane işçilerini yaptığı ayaklanma, kısa bir süre sonra, nüfusun bütün alt sınıfları tarafından desteklendi.</span></p>
				<p class="paragraf"><span>Ayaklanmayı bastıran kuvvetlerin yedi bin askerlerinin ölmüş olması, bu halk ayaklanmasının, ya da genellikle tanımlandığı gibi “</span><span class="char-style-override-8">monetarii</span><span> ayaklanması”nın gücünü kanıtlamaktadır. Roma İmparatorluğu toprak bakımından küçülmüş, daha da yoksullaşmıştı, Barbarlar’la giderek daha çok karışan halkın kültür düzeyi durmadan düşüyordu, ama toptan yıkılışı bir süre için önlenmişti.</span></p>
				<p class="paragraf"><span>Siyasal bunalım, Diocletianus döneminde (284-305) yirmi yıl durdu. Bir azatlı kölenin oğlu olan Diocletianus da İllyria’lıydı, askerî hiyerarşinin bütün aşamalarından geçmişti, oldukça kötü eğitim görmüş ve az bilgiliydi; önceli Numerianus’un öldürülmesinden sonra doğu ordusu tarafından imparatorluğa yükseltildi; rakibi Aper’i kendi elleriyle öldürdü. İç bölgenin savunulmasını ve uygun bir biçi</span>mde örgütlenmesini ön plana alarak, Roma İmparatorluğu’nun en karmaşık yönetim ve yeniden kuruluş sorunlarını, üstünkörü olmalarına karşın, askerî bir usa yatkınlık ve cesaretle çözümledi.</p>
				<p class="paragraf"><span>Bu yüzden Roma’ya bile gitmedi ve kendine oturma kenti olarak, Marmara kıyısında bulunan ve konum bakımından, en çok tehdit altında bulunan Tuna ve Fırat sınırlarını savunmaya çok uygun Nicomedia (Nikomedeia, İzmit) kentini seçti. Batı’yı savunmak için, memleketlisi, cesur ve yetenekli bir subay olan Maximianus’u ikinci “Augustus” olarak seçti. Maximianus, Germania ve Gallia tarafından Alpler’in geçilmesine bir engel olan Mediolanum’u (Milano) kendine başkent yaptı ve böylece Ren savunma hattıyla iletişim sağladı. Augustus’ların ikisi de kendilerine Caesar adını alan yardımcılar seçtiler; Diocletianus, genel karargâhını Tuna’nın bir kolu olan Sava üzerindeki Sirmium’da kuracak olan Galerius’u yardımcı aldı, Moselle üzerindeki Treves’de genel karargâh kuracak olan Constantius Chlorus da Maximianus’un yardımcısı oldu. Augustus’lar kızlarını Caesar’larla evlendirerek ardıllarını hazırladılar: Yirmi yıl sonra Augustus’lar yaş sınırlarına varınca, ardılları lehine iktidardan ayrılmaları kesin olarak karar altına alındı. Böylece “dörtlü yönetim” ya da dört askerî komutanın yönetimi kurulmuş oldu; bunların arasında en eski ve rütbe bakımından en yüksek Diocletianus lehine belli bir bağımlılık ilişkisi kabul edildi; anlaşmazlık durumunda onun yetkisi ağır basıyordu.</span></p>
				<p class="paragraf"><span>Bu iktidar bölünmesi, Roma toplumunun üst katmanları bakımından, bir süre istenen sonuçları verdi. Augustus’lar ve Caesar’lar, nispeten kısa bir süre içinde, ortaya çıkmaya devam eden birçok zorbanın ve halk ayaklanmalarının hakkından geldiler. Maximianus “savaşçılar”ı bozguna uğrattı, Parisii ülkesinde, Marne nehri üzerindeki en önemli müstahkem ordugâhlarını yıktı (286). Kitle halinde işkence ve idamlarla Gallia’da “düzen”i yeniden kurdu. Constantius Chlorus, Britania’da bir “imparatorluk” kurmak isteyen, Roma kuzey donanması komutanı Carausius’un girişimini boşa çıkardı. Germenlerin, İazyglerin, Karpların ve Perslerin saldırıları da püskürtüldü. Persler karşısında kazanılan zafer, Armenia’da yeniden Roma protektorasının kurulmasına ve tahtına da bir Roma korunuğu olan III. Tiridate’nin geçirilmesine olanak sağladı. Yeniden kurulan ve her zamankinden güçlü bir savunma sistemiyle sınırlar yeniden sıkı sıkıya kapatıldı.</span></p>
				<p class="paragraf"><span>Ama bu askerî başa</span><span>rıları sağlamlaştırmak için, ülke içinde, yaşamın ve toplumsal hayatın bütün koşullarında ekonomik ve toplumsal nitelikli çok köklü değişiklikler yapmak gerekiyordu. Şu ya da bu biçimde bütünlük ilişkisini sağlamak ve Roma eyaletlerinin bağlantıdan yoksun bir yığışımdan başka bir şey oluşturmayan halk yığınlarının merkez yönetiminin yararına çalışmaya zorlamak için, doğuda çoktandır uygulanan despotik sisteme başvurmak gerekti. Eskiden çok değerli olan yurttaşlık haklarının, kişisel özgürlüğün, yerel yönetimin özerkliğinin son kalıntıları da acımasızca ortadan kaldırıldı. Olup bitenler, yönetimin ekonomik hayata bir dizi müdahalesi ve halka ağır bir darbe indiren paranın değerinin düşürülmesiyle başladı: Altın kıtlığı (Dacia altın madenleri elden gitmişti) nedeniyle altın paranın ayarı üçte birine indirildi. III. yüzyılda korkunç değer yitirmiş olan gümüş dinar resmen küçük değerli bakır paraya dönüştü, öyle ki, tam ağırlığı 1/25 aureus olan yeni para </span><span class="char-style-override-8">argentarius</span><span> karşılığı olarak 42 eski dinar vermek gerekiyordu. Hiç kimse yeni paranın istikrarına inanmadığı için toplanan altın hemen ortadan kalktı ve “Pazarla üzerine” 301 tarihli kararnâmenin de açıkladığı gibi, fiyatlar, “dört ya da sekiz kez değil, ama insan dilinin tanımlayamayacağı bir fiyata çıkarak” ok gibi yükseldiler.</span></p>
				<p class="paragraf"><span>Bu durum, ekonomik olayların nedeni olarak spekülasyonu gören Diocletianus yönetiminin buna karşı şiddetli bir savaşa girişmesine yol açtı. Yukarıda sözünü ettiğimiz 301 kararnâmesi, “utanmaz câniler”, “çileden çıkartan kârarlarının peşinden koşan usta vurguncular” tanımlamalarıyla eleştirdiği bütün istifçilere ve pahalılığı körükleyenlere ölüm cezası verileceğini ilan ediyordu.</span></p>
				<p class="paragraf"><span>Kararnâme uyarınca, yiyecek maddelerinin, dokumaların, deri eşyaların, madenî eşyaların, arabaların ve donanımların ve öteki tecim mallarının tavan fiyatları ve bunun yanı sıra, tarım gündelikçisinden en vasıflı zanaatkârlara kadar her türlü işçinin ücreti saptanmıştı. Karınları doyuruluyorsa, dümencilerin, çobanların, su taşıyıcıların, lâğımcıların gündelikleri 25 dinarı geçmeyecekti; marangozlar, dülgerler, duvarcılar, demirciler, fırıncılar, karınları patron hesabına doyuyorsa 50 dinardan fazla gündelik alamayacaktı; bir ressam 150 dinarı; bir şikâyet dilekçesi yazıp ilgili yere gönderen avukat 250 dinar; bir ilkokul öğretmeni, öğrenci başına ayda 75 dinar; bir Latince, Grekçe, geometri öğretmeni 200 dinar; bir söz bilimci ve bir sofist</span><span> 250 dinar, vb. “Bu buyruğa aykırı davrananların kellesi uçurulacaktır”; bu önemli tarihsel belgenin giriş bölümü bu tehditle sona ermektedir.</span></p>
				<p class="paragraf">Tahmin edileceği gibi, kararname ekonomik düzensizliği çoğaltmaktan başka bir sonuç doğurmadı ve daha sonra, Diocletianus’un ardılı Constantinus tarafından yürürlükten kaldırıldı.</p>
				<p class="paragraf"><span>Bu mali ve ekonomik yeniliklerin başarısızlığa uğradığını gören Diocletianus yönetimi, vergiyi mal olarak alma ve zorunlu çalışma sistemine başvurmak zorunda kaldı. </span><span class="char-style-override-8">Annona</span><span> (mal olarak alınan vergi) temel vergi oldu. Bu vergi için her beş yılda bir genel nüfus sayımı yapılıyor ve her “baş” </span><span class="char-style-override-8">(caput)</span><span> mal varlığının durumuna göre, yönetim tarafından her on beş yılda bir </span><span class="char-style-override-8">(indicti)</span><span> saptanan çeşitli vergiyle (mal olarak) yükümlendiriliyordu. Çiftçiler, tahıl, şarap, yağ, et, vb. </span><span class="char-style-override-8">annona</span><span>’sı ödüyorlardı; Topraklarında ilk üretici olarak kolonları çalıştıran büyük mülk sahipleri, bu vergilerin toplam ve tam olarak ödenmesinin sorumluluğunu yükleniyorlardı. Ancak mal olarak vergi tüccarlar ve kent zanaatkârları, kent plebi tarafından ödenmiyordu, ama zaten bu tür vergi devlet bütçesinde artık önemli bir rol oynamıyordu. Bunun sonucu olarak, saray personelinin, memurların, askerlerin ücretleri de mal olarak ödeniyordu; örneğin kuzey İtalya, Milano’ya yerleşmiş bulunan Maximianus’un bütün sarayının gereksinimini sağlamak zorundaydı. Ve Roma İmparatorluğu, bu bakımdan, Perslerin eski despotik monarşilerinin ya da Firavunların devletinin bir benzeri oldu.</span></p>
				<p class="paragraf">İmparatorluğun bütün sakinlerinden vergi alınmasını güvenlik altına almak amacıyla, bunlar meslek ve sanatlarına bağlandılar: Memurlar devlet dairesine, tüccarlar dükkânlarına, zanaatkârlar atölyelerine ve loncalarına. Oğul babasının mesleğini sürdürüyordu, tıpkı nöbet devir-teslim gibi. Kent magistratusları, din görevlileri eskiden seçime dayalı görevlerini şimdi geri çeviremiyorlardı: Bütün nüfusun vergilerini mal olarak eksiksiz ödemelerini izlemekle görevliydiler ve üstelik ödenmemiş olanlardan müteselsil kefil sorumlulukları da vardı. Her türlü kırsal bölge çalışanları, özgür çiftçiler, kolonlar ve kendi toprak aylarına yerleşmiş olan kölelere varıncaya kadar hepsi, üzerinde çalıştıkları yurtluklara katı bir şekilde bağlandılar. Hepsi sayım listelerine yazıldılar ve <span class="char-style-override-8">capitatio</span> (adam başına vergi, salma) adı verilen adam başına ve mal olarak ödenen bir vergiye bağlandılar. Kolonlar ve aileleri topraklarından ayrılma haklarını yitirdiler. İster özgür, ister köle olsun, bütün kaçaklar yakalandıktan sonra zincire vurulup bağlı olduğu toprağa götürülüyor ve efendisine teslim ediliyordu. Yönetim, büyük mülk sahiplerini ve özellikle “clarissimus” unvanına sahip olan senato soylu sınıfından büyük mülk sahiplerini, bölgelerini savunmak ve halkı denetlemekten sorumlu tutuyordu. Evlerini tahkim etmek (bunun sonucu olarak evleri birer hisara dönüşmüştü), kendi birliklerini hazırlamak ve kendi adamlarından topladıkları askerlerine silah sağlamak zorundaydılar. Aynı zamanda, kendi mülklerinde pazarlar açmak, ticareti düzenlemek, fiyatlarla ilgili kararnâmenin uygulanmasını denetlemek, adalet ve polis hizmetleri yapmakla, vb, yükümlüydüler.</p>
				<p class="paragraf">Diocletianus’un saltanat döneminden itibaren tanımlandığı adı kullanacak olursak, bu “Geç Dönem Roma İmparatorluğu”nun bütün yapısı, tam bir kopyası olduğu doğunun despotik monarşilerini andırıyordu. Hükümdar yeryüzüne inmiş bir tanrı gibi davranıyordu. Kendisine hitap edilirken “kutsal” ve “efendi” sıfatları kullanıyor, kendisiyle “ikinci çoğul şahis”la konuşuluyordu. Görkemli doğu giysileri giyiyor ve başında altın defneden taç bulunuyordu. Bu taca, güneşi öykünerek dört bir yana fışkıran altın ışınlar takılmıştı (Bunun Aurelianus keşfetmişti). Saray teşrifat kuralları, karşısında diz çöküp ayaklarını öpmeyi gerektiriyordu. Konutu “kutsal saray”olarak adlandırıyordu; o zamana kadar <span class="char-style-override-8">consilium</span> (birleşim) olarak adlandırılan yüce meclisi, artık <span class="char-style-override-8">consistorium</span> (ayakta durulan toplantı) adını almıştı, çünkü hiç kimsenin imparatorun “kutsal” kişiliği huzurunda oturma yetkisi yoktu. “Efendi”ye (Latince <span class="char-style-override-8">dominus</span>, Grekçe <span class="char-style-override-8">despotês</span>) özgü olan yetkisi sınırsızdı, bu nedenle, bu monarşi biçimi ya da aslında Roma İmparatorluğu’nun vardığı despotizme <span class="char-style-override-8">dominatum</span> adı verilir. </p>
				<p class="paragraf">İmparatorun en yakın yardımcıları, imparatorluk muhafız komutanı (Diocletianus döneminde, her Augustus için bir tane olmak üzere iki tane) ve her merkez yönetim bölümünün başında magistratuslar, kalabalık bir memur ve yazman topluluğu idi. Yönetimi kolaylaştırmak için imparatorluk 47 yerine 100 eyalete (vilayete) bölünmüştü; bunları, eyaletin büyüklük ve önemine göre değişik rütbede (prokonsül, corrector, vb.) valiler yönetiyordu. Bu daha küçük eyaletler, daha büyük yönetim bölgesi oluşturmak üzere 12 “dioikesis” halinde bir araya toplanmışlardı. Bu <span class="char-style-override-8">dioikesis</span>’lerin başında doğrudan doğruya imparatorluk muhafız komutanına bağlı olan “muhafız komutanı naibi” bulunuyordu. Her yerde sivil yönetimden ayrılmış olan askerî yetki, bölgesel birliklerin <span class="char-style-override-8">(duces) </span>komutanlarının ellerinde bulunuyordu; ordunun önemli bir bölümü düzeni sağlamak için eyaletlerde karargâh kurmuştu; uç eyaletlerde yalnızca “sınır muhafızları” <span class="char-style-override-8">(limitanei)</span> özel birlikleri bırakılmıştı. Kuvvetlerin böylesine dağılması nedeniyle lejyonların kadrolarında biner asker kısıntı yapılırken lejyonların sayısı çoğaltılmıştı: IV. yüzyılda 175 kadar lejyon vardı. Çeşitli eyalet yöneticilerinin birbirlerini karşılıklı denetim altında tutmalarını amaçlayan bu önlemler, zorbaların ortaya çıkmalarına engel oluyordu. İmparatorluğu karış karış dolaşan özel görevliler ya da temsilciler, eyaletler hakkında merkez yönetime ayrıntılı bilgiler sağlıyorlardı. Memurların çoğalması halkın sırtına yeni bir yük yüklüyordu. </p>
				<p class="paragraf">Bütün doğu despotizmleri gibi Roma monarşisi de kendisine dinde bir ideolojik temel aradı. Aurelianus, etkin Güneş kültü propagandasıyla, eski pagan dinini yenilemeye ve canlandırmaya çalışmıştı. İmparatorluk yetkisini kutsal onayla donatmayı amaçlayan Diocletianus elinden geldiğince Jupiter kültünü desteklemiş ve kendini Jupiter’in oğlu ilan etmişti. Bu düşüncelerden hareket eden Diocletianus, varlıklarında, kendi kutsallığına hakaret eden ve iktidarının kutsal temellerini çökerten saygısızlık (günah) gördüğü Hristiyanları 303 yılında acımasızca ezmişti. Hristiyanlar ordudan atıldılar, toplantıları yasaklandı, dua evlerinin büyük bir bölümü yıkıldı ve kitapları yakıldı. Birçok rahipleri ve piskoposları idam edildi ve bütün inananlar, tehdit altında, eski tanrılara kurban sunmaya zorlandı. Hristiyanlık tarihinde buna “büyük zulüm” adı verilir; Hristiyanların daha önceki imparatorlar zamanında uğradıkları zulümler bunun yanında pek sönük kalıyor gibidir.</p>
				<p class="paragraf">Roma İmparatorluğu’nu doğu tipi bir despotik devlete dönüştürme yolunda Dioctelianus’un izleyicisi, Caesar Contantius Chlorus’un evlilik dışı oğlu (Yeni imparatorun annesi Helena bir asker meyhanesinde hizmetçiydi) Constantinus oldu. Olağanüstü fiziksel gücü, katı asker mizacı, olağanüstü güven ve kararlığıyla Aurelianus’u anımsatıyordu. İmparatorların hizmet süresiyle ilgili olarak kendi koyduğu kurala bağlı olana Diocletianus, 305 yılında, tahtı resmen bıraktı ve ortağı Maximianus’u da aynı şekilde davranmaya zorladı; görev başındaki Caesar’lar, Galerius doğuda, Contantius Chlorus batıda imparator ilan edildiler; yeni Caesar’lar ve Augustus’lar arasında müthiş bir mücadele başladı.</p>
				<p class="paragraf">Böylece bir başka kanlı anarşi dönemi başladı, düşmanlar birbirlerini canavarca boğazladılar, yenik düşenin kadınları, çocukları ve yandaşları toptan kılıçtan geçirildi. Nihayet, düşmanlardan hayatta kalan ya da düşmanlarını öteki dünyaya göndermeyi başaran Constantinus, 323 yılında, Roma’nın tek efendisi oldu ve on sekiz yıl süren iç savaşlardan gereken dersi aldığı için, Diocletianus’un kurduğu tehlikeli dörtlü yönetim sistemini bıraktı. Mutlak monarşi rejimi Constantinus’un ellerinde biçimlenip son şeklini aldı.</p>
				<p class="paragraf">Constantinus, despotik rejimin kesin kuruluşunu onaylamak istermişçesine, Roma’dan kesinlikle ayrılıp, 330 yılında, eski Grek kenti Byzantion’u imparatorluğun başkenti ilan etti. Yeni yönetim merkezinde bir senato kuruldu; Constantinopolis (Constantinus’un kenti) adını alan yeni başkent görkemli yönetim yapıları ve tapınaklarla donandı. Eski geleneklerle ilişkisini kesinlikle kopartan Constantinus çıkardığı kararnâme ve fermanlarla, bütün halkı devletin hizmetine veren kölelik rejimini cesaretle getirmeyi başardı. Yetkilerini sağlamlaştırmak için, efendilere, bir “terbiye” önlemi olarak, kölelerini ölünceye kadar kırbaçlamak hakkı verildi. Ana babalara çocuklarını satma yetkisi tanındı. Yalnızca, prangaya vurulup geri getirilen (332 tarihli yasa) kolonlara değil, yerel yönetim görevlilerine, zanaatkârlara ve tüccarlara da işlerinden ve sürekli konutlarından ayrılmaları kesinlikle yasaklandı. Memurların sayısı durmadan çoğalıyordu ve bütün ağırlığıyla herkesin üzerine çöken yönetim aygıtı dayanılmaz bir canavar baskı aracı haline gelmişti. </p>
				<p class="paragraf"><span>Boş inançlı ve az kültürlü bir insan olan Constantinus, kendisinden öncekilerin eğilimlerini izleyerek ve bu konuda daha da cesaretli davranarak, iktidarı için dinde bir destek ve dayanak arıyordu. Diocletianus ve ardılı Galerius ve yeni Caesar’lardan biri olan Maximianus Daia’nın yönetimlerinin amansızca cezalarına karşın artık güçlü ve çok sağlam örgütlü bir toplumsal güç durumuna gelmiş olan Hırisitiyanlığın kökünü kazımak olanaksız görünüyordu. Her kentte, piskoposları, rahipleri, diyakosları (papaz çömezi) ve büyük kaynaklarıyla birçok Hristiyan topluluğu vardı. Orduda olduğu gibi yönetimde de Hristiyanların birçok savunucusu ve yandaşı vardı: Diocletianus’un sarayında bile karısı Prisca ve kızı Valeria Hristiyanlara yakınlık duyuyorlardı; Caesar Constantius Chlorus, Hristiyanlara karşı iyi davranıyor ve Diocletianus’un bunlara karşı çıkardığı kararnâmeleri, egemenliğini kabul etmiş olan Gallia ve Britania’da uygulamıyordu. Aynı şekilde, İmparator Galerius da “zulüm”üne 311 yılında son vermek zorunda kaldı.</span></p>
				<p class="paragraf"><span>Constantinus, tahta geçince, bu yolu seçti ve düşmanlarına karşı giriştiği uzun ve zahmetli savaşta, Hristiyan kilisesinden her zaman büyük bir destek gördü. Bu nedenle, 313 yılında, Maximianus’un oğlu Maxentius karşısında kazandığı ve kendisini İtalya’nın egemeni durumuna getiren zaferden sonra, o sırada taht ortağı olan Lucinius’la birlikte, aralarında Hristiyanlık da olmak üzere bütün dinlere tam bir ibadet özgürlüğü veren Milano kararnâmesini yayınlandı. Hristiyan topluluklarına, zulüm dönemi sırasında yıkılan yapılar, müsadere edilen topraklar ve mallar için hükümetten tazminat isteme hakkı tanındı. Constantinus, mutlak hükümdar olunca, Hristiyan kilisesine büyük bir sevecenlikle davrandı ve rahiplerini vergi ve angaryalardan bağışık tuttu ve Latran Sarayı’nı Roma piskoposuna armağan etti. Annesi Helena’yla birlikte, Filistin, Beyt-lehem, Golgotha, Jerusalem’le (Yeruşalim) Hristiyan tapınaklarının yapımıyla ilgilendi. Ölümüne kadar resmen Hristiyan dinine dönmemiş olmasına, sonuna kadar büyük rahip unvanını korumasına ve başkentinde eski tanrılara büyük bir gayretle tapınaklar yaptırmasına karşın, Hristiyan kilisesine gerçekten ayrıcalıklı bir yer verdi. Birliğini korumak kaygısında olan bu pagan, çeşitli kilise sorunlarının çözümüyle ilgili talimatlar veriyordu; nitekim, 325 yılında, Oğul’un Baba ile “aynı tözden”mi, yoksa Baba’nın “benzeri”mi olduğu konusunda çetin din bilimsel tartışmalara sahne olan ve Nikaia (İznik) ilkeleri denilen çok karmaşık “inancın ilkeleri”nin hazırlandığı Nikaia din bilginleri toplantısına katıldı.</span></p>
				<p class="paragraf"><span>Böylece, Hristiyan kilisesi, imparatorluk iktidarı için yeni ve güçlü bir araca dönüştü. Dinsel “sapkınlıklar” artık, resmî ideolojiye saldıran devlet suçları gibi şiddetle cezalandırıldılar; Constantinus, Nikaia din kurulundan sonra, yandaşlarıyla birlikte, dinsel konularda, imparatorun ve iradesine boyun eğmiş din kurulunun görüşlerinden başka görüşleri destekleyen İskenderiyeli rahip Arius’u sürgüne göndertti ve “kışkırtıcı” olarak hapse attırdı. Ama hükümdar düşüncesini değiştirince, Arius sürgünden geri çağrıldı ve din kurulu “rahipleri”nin çoğunluğunun lideri ve Arius’un rakibi piskopos Athanase onun yerine sürgüne gönderildi. Yönetimin eskiden beri var olan baskı biçimlerine, mali, yönetimsel ve askerî baskıları, sonuç olarak, dinsel baskı da eklendi ve böylece halk son özgürlük ışığının da söndüğünü gördü.</span></p>
				<p class="paragraf para-style-override-6"><span class="char-style-override-7">3. Roma köleci imparatorluğunun c</span><span class="char-style-override-7">an çekişmesi ve yıkılışı.</span> Roma İmparatorluğu’nun bundan sonra yaşayacağı son 150 yıl, acılı bir can çekişmeden başka bir şey olmayacaktır. Roma İmparatorluğu’nun egemenliği altında toplanmış olan Akdeniz köleci dünyasının bütün kesimlerinde, Constantinus’un ölümünden (337) sonra, köle emeğine dayalı ekonomik sistemin çöküşünün, köle sahipleri sınıfının zayıflamasının ve bunların yanı sıra aşağı sınıfların devrimci hareketinin sürekli yükselişinin ve barbar istilalarının birbirini izlediği görüldü; aynı zamanda, eyaletlerde, başka egemen gruplara bağlı ve köleci olmayan bir başka rejime yönetilen birçok devletin ortaya çıkışına tanıklık edildi. Kölecilik elbette daha uzun yıllar yaşadı, ama toplumsal ilerlemenin temellerinden birini oluşturmak yerine, uzun süre onun en büyük engeli olarak devam etti; köleciliğin yanı sıra daha başka toplumsal ilişkiler giderek önem kazanıyordu: Toprak köleliğine dayanan bu yeni ilişkiler gelecekteki feodalitenin tohumlarını içeriyordu.</p>
				<p class="paragraf">Toprak köleliği, IV. ve V. yüzyıllarda artan bir hızla gelişti. Şu ya da bu eyaletle ilgili hükümet kararnâmeleri yavaş yavaş bütün imparatorluk toprakları üzerinde, kolonları babadan oğla “toprak kölesi” <span class="char-style-override-8">(servi terrae)</span> ve toprak sahiplerini de bunların “senyörler”ine ve doğal “koruyucular”ına dönüştürdüler. Kolonların kişisel malları, toprak sahiplerinin mülkü gibi kabul edilmeye başlandı ve kolonlarla özgür konumlu insanlar arasındaki evlilikler yasaklandı. Bununla birlikte, yönetim en başta birçok tarım vergisinin (mal olarak) toplanmasıyla ve özellikle de kelle başı vergiyle <span class="char-style-override-8">(capitatio)</span> ve bunların yanı sıra, yol yapımı, ulaşım ve kamu atölyeleri gibi çeşitli devlet angaryasıyla ilgili olduğu için, yalnızca kolon firarlarını cezalandırmakla kalmıyor, aynı zamanda toprak sahiplerinin kolonları kovmaları durumunda da sert davranıyordu. Kolonlar, “derebeyi yurtluğuna bağlı” <span class="char-style-override-8">(glebae adscripti)</span> vergi yükümlüsü, efendilerinin değil de toprağın kölesi olarak kabul ediliyorlardı; toprağın kölesiz, kölelerin topraksız satılmalarına ya da herhangi bir şekilde devredilmesine izin verilmiyordu. </p>
				<p class="paragraf">Devlet, gelirlerinin üçte birine eşit olan devlet vergilerini ödemeyecek duruma düşmemelerini sağlamak için, kolonların mülk sahiplerine ödemeleri gereken ödentiyi (genel olarak hasatın üçte biri) sınırlandırmaya çalışıyordu. Vergi listelerine yazılan ve kolonlar gibi “toprağın kölesi” (366 tarihli yasa) konumuna bağlanan toprağa bağlı kölelerin <span class="char-style-override-8">(servi casati)</span> durumu da böyleydi. Bununla birlikte, “Soluk almalarına bile izin verilmeyen kolonlara katır ya da eşek, hatta taş” muamelesi yapıldığını söyleyen V. yüzyıl kilise yazarı Altın Ağızlı Aziz Jean’ın tanıklığına bakılacak olursa, bunların durumları pek az iyileşmişti. Genel olarak, IV. ve V. yüzyıl kolonlarının durumları, feodal dönemi toprak kölelerinden çok kölelerin durumuna yakındı.</p>
				<p class="paragraf">Zanaatkârlar da aynı şekilde atölyelerine bağlandılar. Hepsi vergi listesine yazılmışlardı ve devlete mal olarak vergi ödemek zorundaydılar. Zincirleme kefaletle birbirine bağlı birlikler (loncalar) kurmaları gerekiyordu. Ordu, saray ve genellikle yönetim için en önemli olan üretim dalları (madenler, silahçılar, yapı işleri, dokumacılık), kölelerin, tutukluların ve özgür işçilerin çalıştığı büyük işletmelere <span class="char-style-override-8">(fabricae)</span> sahiptiler. Buralarda çalışanların mesleklerinden ayrılmaları kesinlikle yasaktı; silahçılar kızgın demirle damgalanıyorlardı. Askerlerin çocukları da on altı yaşlarına gelince orduya alınıyorlardı, bunların da kollarına damga vuruluyordu. Yerliler, serseriler ve genel olarak belli bir mesleği olmayan özgür insanlar, bunların “aylaklıklarını haber veren” kişilerin vesayeti altına veriliyor ya da “toprağa yararsız bir yük olmamaları için” işliklere gönderiliyorlardı.</p>
				<p class="paragraf">Kentlerde yaşayan ve 25 jugerumluk toprak payına sahip olan bütün küçük mülk sahipleri <span class="char-style-override-8">“curialis”</span> (yerel yönetimde çalışabilecekler sınıfı) listesine yazılıyorlardı; kent nüfusunun üst sınıfını oluşturan ve yerel yönetim yüksek memurluğu yapan <span class="char-style-override-8">“curialis”</span>ler, temsilcileri aracılığıyla, kent vergi ve yükümlülüklerini paylaştırmakla görevliydiler. Vergilerin düzenli toplanması konusunda mülkleri güvence kabul ediliyordu. IV. yüzyılda, vergilerin gecikmesi ya da toplanmaması durumunda, vergi görevini yerine getirmeye her kentin <span class="char-style-override-8">curialis</span>’lerinden üç kişinin ölümle cezalandırılması gerekiyordu. Durumları genel olarak öylesine imrenilmeyecek bir hale gelmişti ki, becerebilenler, bir zamanların bu saygın görevlerinden kaçmaya çalışıyordu: Kendi listelerinden çıkmak ve başka listelere yazılmak için birçoğu asker oluyor, kölelerle evleniyorlardı; ama doğumları ya da servetleri gereği içinde yer almaları gereken sınıfa zor kullanarak yeniden sokmak için, dönekler ve kaçaklar izleniyordu.</p>
				<p class="paragraf"><span>Bu yoksullaşma ve köleleşme tablosu, pek çok çarpıcı bir zıtlık olarak, bütün varlıklarını bunlardan sağlayan bazı üst sınıf bireylerinin, özellikle de saray ileri gelenlerinin, imparatorluk gözdelerinin, ordu komutanlarının, senato soylu sınıfından büyük toprak sahiplerinin zenginlik ve güçlerini ortaya koyuyordu. Toprak temel değer haline geldiği için, zenginler ve güçlüler her yola başvurarak mülklerini de görülmemiş boyutlarda büyüyordu. Bunların mozayik döşeli, merkezi ısıtmalı, göz kamaştırıcı salonlu görkemli müstahkem villaları, balıklı havuzları, “köle sürüleri”nin çalıştığı uçsuz bucaksız tarlaları, dönemin şairleri, özellikle de IV. yüzyıl şairi Ausonius (Moselle şiirinde) ve V. yüzyıl şairi Apollinaris Sidonius (</span><span class="char-style-override-8">Mektuplar</span><span>’ında) tarafından coşkuyla betimlendiler. Bu, kendilerini hayatın efendisi gibi hisseden “mümtaz” kişiler </span><span class="char-style-override-8">(clarissimus)</span><span>, mülklerini, imparatorluk kararnâmelerinin uygulamasından kurtuldukları bir tür bağımsız devletlere dönüştürüyorlardı; kendilerini ve mülklerini vergi yükümlülüğünden sıyırmanın yollarını arıyorlar, kaçak </span><span class="char-style-override-8">curialis</span><span>’leri (yerel yönetim memurları) kendi hizmetlerine alıyorlar ve başkalarının kolonlarını kendi topraklarına çekiyorlardı. Komşu yerleşim yerlerini ve bölgeleri kendi “himaye”lerine </span><span class="char-style-override-8">(patrocinium)</span><span> girmeye zorluyorlardı; komşu kırsal ahali ve küçük toprak sahipleri, bunların adamlarının zalimliklerine, askerlerinin ve imparatorluk memurlarının kötü davranışlarına karşı himaye elde edebilmek için, kendi malları ve eğreti olarak ellerinde bulundurdukları toprakları üzerinde bunlara mülkiyet hakkı tanımak zorundaydılar. IV. ve V. yüzyıl imparatorları bu tür mülkiyet ilişkisine karşı boş yere mücadele ettiler, bu tür himaye sunanların mallarına el koyacakları tehditleri savurdular; çünkü bu sistem vergi gelirlerine darbe indiriyordu; ama merkez yönetiminden daha güçlü durumda bulunan büyük beyler hükümetin talimatlarını umursamıyorlardı. Himaye, ayrıca, Kilise mallarının çoğalmasına büyük katkıda bulundu, çünkü kilise üst yetkilileri de ayrıcalıklı konumları sayesinde, ruhani düzende büyük senyörler arasında yer almaya başladılar. Bütün “zayıflar”ı, karşılıksız olarak ve tinsel koruyucunun lehine hizmet ve yükümlülükleri karşılamak koşuluyla bıraktıkları toprakları ve öteki mülkleriyle birlikte, seve seve himayeleri altına aldılar.</span></p>
				<p class="paragraf">Egemen olmak tutkuları, en yüksek sınıfın temsilcilerini, cismani ve ruhani büyük toprak senyörlerini, merkezi iktidar ve yerel örgütleriyle, eyalet yöneticileriyle, yönetim naipleriyle ve sayısız memurlarıyla sık sık anlaşmazlığa düşürüyordu. Feodal düzen, kendisine niteliğini veren parçalara bölünmüşlüğüyle, daha sonra buradan ortaya çıkacaktır. Ve bu merkezkaç güçler ortaya çıktıkça, merkez iktidarı daha da zayıflıyor ve birleştirici eğilimlerine karşı koyan bu yıkım halindeki toplumun birlik ve bütünlüğünü korumak için gösterdiği çabalar boşa gidiyordu.</p>
				<p class="paragraf"><span>Ayrıca, Constantinus’tan sonra, yüce iktidar pek ender ve çok kısa süreli olarak bir tek kişinin ellerinde bulundu. Constantinus ölürken, sanki kendi malıymışçasına, imparatorluğu üç oğlu ve yeğeni arasında paylaştırdı; bu Caesar ve Augustuslar’ın en büyüğü olan II. Constantinus yirmi, en küçüğü on dört yaşındaydı. Bu vasiyetin doğal sonucu olan, ortaya birçok taht davacılarının ve zorbaların çıkmasıyla daha da şiddetlenen kanlı kardeşler kavgası 16 yıl sürdü ve ölü hükümdarın en küçük oğlu II. Constantius’un zaferiyle sona erdi. Kısa bir süre ve ölü hükümdarın en küçük oğlu II. Constantius’un zaferiyle sona erdi. Kısa bir süre sonra ayaklanan kuzeni Julianus iktidarı tek başına iki yıl (361-363) elinde tutmayı başardı. Julianus, büyük toprak soylularının gücüne ve keyfi yönetimine karşı, orta sınıfların ve kentlerin yoksul halkının desteğini aradı. Ama zenginleşmiş Hristiyan kilisesine giriştiği zorlu mücadele ve eski pagan dinini diriltmek amacıyla yaptığı umutsuz girişim, hiçbir taht kavgasında olmadığı kadar tehlikeli bir karışıklıkla sonuçlandı. Eski pagan dinini ve din dışı antik kültürün bu son savunucusuna kilise “dönek” lâkabını taktı. Onun ölümünden sonra (Persler’e karşı yapılan başarısız bir savaşta öldü), yirmi yıl boyunca iktidar paylaşıldı ve bu süre içinde bazen Gratianus (4 yaşında) ve Valentinianus (2 yaşında) gibi çocuklar tahtta oturdular.</span></p>
				<p class="paragraf"><span>Bir savaş adamı olan Theodosius’un (379-395) elinde imparatorluk son kez bir araya geldi. Son bir gayretle zorbaları ve halk isyanlarını cezalandırdı. Thessalonice’de (Selanik), askerler Theodosius’un buyruğu üzerine, yedi bin yurttaşı arenaya sokup, bu kentte öldürülen bir generalinin öcünü almak için kılıçtan geçirdiler. Aynı şekilde, paganizmin kalıntılarına karşı da amansızca mücadele etti; İskenderiye’deki Serapeum tapınağı gibi ünlü tapınakları yıktırdı, pagan törenlerine, kurbanlarına ve bayramlarına ölüm cezası koydu. Halk yığınları üzerindeki etkilerinde, imparatorluğun sarsılan gücüne bir destek bulmak amacıyla piskoposların ve Kilise büyüklerinin iyi niyetlerinden yararlanmaya çalışıyordu. Nitekim, Thessalonice katliamının Milano başpiskoposu Ambrosius tarafından sert bir şekilde cezalandırılmasına alçakgönüllülükle boyun eğdi ve geçici olarak aforoz edilmesine katlandı. Ama Theodosius, ölüm yatağında, imparatorluğu iki ergin olmayan oğlu arasında paylaştırmayı uygun gördü: Arcadius doğunun imparatoru, Honorius batının imparatoru oldular. İki barbar genç imparatorlara bakan olarak atandılar: Gallia’lı Rufin, Arcadius’a ve Vandal Stilicon, Honorius’a. İki kartal başı bu dönemden itibaren imparatorluk arması oldu. Gerçekten de bu tarihten itibaren (395) imparatorluk ikiye bölündü: batı ve Bizans adını alacak olan doğu.</span></p>
				<p class="paragraf">Tam bir tükeniş ve çöküş evresinde bulunan Roma imparatorluğu, ayaklanan devrimci güçlerden son bir darbe yedi. İmparatorluk sonunu devrimci hareketleri henüz yeterince incelenmemişlerdi ama yoğunluklarını arttırdıkları her yerde gözlemlenebilir.</p>
				<p class="paragraf">Büyük tarım mülklerinin özellikle gelişmekte olduğu imparatorluğun doğusunda, bu ayaklanmalar korkunç boyutlara ulaştı. 368 ve 369 yıllarında, Britania, ücretleri ödenmeyen askerler tarafından desteklenen vergi yükümlüleri ayaklanmalarına sahne oldu; ayaklanma öylesine şiddetliydi ki, bütün ada Roma’dan bağımsız dağlı Scotlar ve Pictler’in (İskoçlar) eline geçmek üzereydi. Ancak, imparatorun babası, “kont” (askerî komutan) Theodosius’un büyük çabalarıyla halk ayaklanması bastırıldı ve Scotlar’ın saldırıları geri püskürtüldü. Bu sırada, Diocletianus’un imparatorluk ortağı Maximianus tarafından bozguna uğratıldıktan sonra kendilerinden uzun süre söz ettirmemiş olan Bagaudlar bütün Gallia’da ayaklanmışlardı.</p>
				<p class="paragraf">Bu hareket IV. yüzyılın sonunda İspanya’ya yayıldı ve V. yüzyılın ortasında, müthiş bir köylü savaşının boyutlarına ulaştı. Çağdaş tarihsel olaylar yazarı, aynı zamanda, “hemen hemen bütün kölelerinin silaha sarıldılar ve Bagaudlara katıldılar” diye yazmaktadır.</p>
				<p class="paragraf">340 yılından itibaren, “Tanrı savunucuları”nın ya da toprak sahiplerinin adlandırdığı gibi “serseriler”in ayaklanmaları kimi zaman küllenerek, kimi zaman alevlenerek bütün Afrika eyaletine, Numidia ve Mauritania’ya yayıldı. V. yüzyıl başı yazarlarından Augustinus’un belirttiğine göre, son derece yoksullaşmış olan dağlılar <span class="char-style-override-8">(rusticani)</span> büyük “başıboş erkek ve kadın kalabalığı” oluşturuyorlardı. Kaçak köleler kitle halinde saflarına katılıyorlardı ya da Augustinus’un alaylı bir şekilde dediği gibi “himayelerine giriyorlardı.” “Tanrının savunucuları” kendilerini “gerçek” Hristiyan kabul ediyorlardı; yönetime boyun eğmeye devam edenleri hain ve nankör olarak tanımlıyorlar, şeytanın zengin çocukları adını veriyorlardı. Büyük mülkleri yağmalıyorlar, villaları yakıyorlar, sahiplerini öldürüyorlar, zenginleşmiş kilise mensuplarını esirgemiyorlar ve kiliseleri yıkıyorlardı. “Bizleri sopa ve kılıçla dövmekle yetinmeyip, görülmemiş bir zalimlikle, kireç ve sirkeyle gözlerimizi kör ediyorlar, evlerimizi yağmalıyorlardı ve birçok orduları, ölüm, soygun ve yangın saçarak ülkenin altını üstüne getiriyordu” diye yazıyor Augustunus. Bazen bu ayaklanmış yerliler göçebe Berberler’le birleşiyorlar ve hükümet kuvvetleriyle gerçek meydan savaşları yapıyorlardı. 372 yılında, bu hareketin şeflerinden biri olan Berber şeyhi Firmus, Mauritania kıyılarındaki kentleri yakıp yıktı, Caesarea kentini aldı ve imparatorun kendisini iktidara ortak etmesini istedi. Firmus’un üzerine, süvari komutanlığını yükselmiş bulunan Britania barışlandırıcısı Theodosius gönderildi; Theodosius, iki yıl süren şiddetli bir savaşın sonunda, adada olduğu gibi, burada da “düzen”i sağladı.</p>
				<p class="paragraf">375 yılından itibaren, Roma İmparatorluğu’nun durumu korkunç bir hal aldı. Büyük göçlerin sonucu olarak yeni bir Babarlar seli dört bir yandan Roma sınırlarını zorlamaya başladı. Çin’in batı sınırlarından Avrupa steplerine püskürtülen göçebe Hunlar (Hinog-Nou), Don nehrinden Karpat Dağları’na kadar bütün kuzey Karadeniz havzasına egemen oldular. Daha önce bu bölgede yaşayan ve Eskiçağ tarihçilerinin “Gotlar” ortak adıyla tanımladıkları ulusların bir bölümü Hunlar’a boyun eğdiler, ama eski yurtlarından çıkartılan bir ikinci grup, Vizigotlar ya da Batı Gotları, Tuna’yı geçti ve imparatorluğun sınırlarından içeri girdi. Roma yönetimi, Mesia ve Thrakia’nın bir bölümünü bunlara bırakmak ve kendilerini federal üye olarak kabul etmek zorunda kaldı: Ülkenin kolonlarının, Thrakia madenleri işçilerinin ve kölelerin desteklediği büyük bir ayaklanma çıktı. Andrianopolis (Edirne) yakınlarında bir Roma ordusunu bozguna uğratıp yok ettiler ve imparator Valens savaşta öldü (378).</p>
				<p class="paragraf"><span>İmparator Theodosius’un Thrakia ve Makenodia’da yeni topraklar vererek bir süre durdurmayı başardığı Vizigotlar, onun ölümünden sonra, tekrar silaha davrandılar. Kralları Alaric’in yönetiminde Balkanlar’ı yağmaladıktan sonra batıya dönüp, kuzey kıyıları bu sırada Alp boğazlarından inen Vandallar ve Burgondlar tarafından işgal edilen İtalya üzerine yürüdüler. Batının imparatoru Honorius’un generali Stilicho’nun birlikleri, Britania, Gallia ve Ren’den gönderilen yardım kuvvetleri sayesinde, İtalya’yı barbar istilasına karşı bir süre savunmayı başardılar. Ama çöken Roma’nın tipik saray entrikalarının kurbanı olan Stilicho, Honorius tarafından öldürtüldü ve gerçek bir barbarlar tufanı ülke üzerine çullandı. Vizigotlar, İtalya’ya girdiler ve Alaric 410 yılında Roma’yı kuşattı. Bütün İtalya’dan gelen köleler Alaric’in ordusuna katıldılar, Roma köleleri ayaklanıp kentin kapılarını açtılar ve Gotlar’la birlikte kent</span><span>i yağmalayıp ateşe verdiler. Bununla birlikte Vizigotlar İtalya’yı boşalttılar ve batıya doğru yollarına devam edip, İspanya’nın kuzeyinde ve Garonne nehri kıyılarında bulunan Aquitania’ya yerleştiler. Yarımadanın güney kesimini işgal etmiş bulunan Vandallar, buradan, halk ayaklanmaları yangınını yaşayan Afrika’ya geçerek Kartaca’yı ele geçirdiler. Bu arada, Gallia’nın bütün kuzeyi Frankların eline geçmiş ve doğu bölümü de Burgondlar tarafından işgal edilmişti.</span></p>
				<p class="paragraf"><span>İmparatorluğun durumu 450 yılından itibaren daha da kötüleşti: Hunlar, “Tanrı belâsı” lâkabıyla anılan Attila’nın komutasında Gallia’ya kadar ilerlediler ama Romalı general Aetius’un komutası altında, ülkeye yerleşmiş bulunan Franklar, Vizigotlar ve Burgondların ortak birlikleri tarafından geri püskürtüldüler (451); bunun üzerine kuzey İtalya’nın üzerine atılıp Etruria’ya kadar yağmaladılar. Roma 455 yılında, savaşçılarıyla birlikte Afrika’dan deniz yoluyla gelen Vandal şefi Genseric tarafından ikinci kez alındı ve acımaksızın yakılıp yıkıldı. Roma’nın yeni yağmalanmasından sonra kentte ancak yedi bin kişilik nüfus kaldı: Roma’yı artık başkent saymayan son imparatorlar, konut kenti olarak, aşılmaz bataklıkların koruduğu Ravenna’yı seçmişlerdi. Bütün İtalya’yı barbarlar doldurdu: İmparatorların elindeki tek askerî gücü ücretli askerî birlikleri oluşturuyordu. 476 yılında, bu ücretli barbar birliklerinden birinin komutanı olan Odoacre, batının artık imparatora gereksinimi olmadığı kanısına vardı: İmparatorluk simgelerini Constantinopolis’e geri yolladı ve küçük imparator Romulus Augustule’yi Campania’daki villalarından birine sürgüne gönderdikten sonra kendini İtalya kralı ilan etti. 476 yılı, köleci batı Roma İmparatorluğu’nun yıkılışı olarak kabul edilir. İktidar kesinlikle çeşitli Germanik ulusların şeflerinin eline geçti.</span></p>
				<p class="paragraf"><span>Benzeri olaylar İmparatorluğun doğudaki yarısında da oluyor ve köleler ve kolonlarla işbirliği yapan Slavlar, VI. ve VII. yüzyılda imparatorluğun yıkıcılığı görevini üstleniyorlardı. Daha önce, Venedler adı altında Tacitus tarafından tanıtılmışlardı. Daha sonra bir başka Slav ulusunun adı anılmaya başlandı: Antlar. İlkçağ yazarlarının ilkin Gotlar, sonra Hunlar adını verdikleri uluslar konfederasyonunun içinde yer alıyorlardı. “Slavlar” adını ilk kez IV. yüzyılda, </span><span class="char-style-override-8">Justinianus’un Savaşlarının Tarihi</span><span> adlı yapıtında Grek tarihçisi Prokopios kullandı. </span></p>
				<p class="paragraf"><span>Prokopios, “büyük bir bölümü İster’in (Tuna) kıyıları</span><span>nda, nehrin öte yakasında yaşayan” Slavlar’ın sonu gelmeyen saldırılarını ayrıntıyla anlatır. İmparator Justianus’un (527-565) Tuna tahkimat hattını yeniden kurmak çabalarına karşın, “ırmak sürekli olarak barbarlar tarafından aşıldı ve Roma toprakları bunların saldırılarına tamamen açık kaldı” (III, 13). “İllyria’da ve bütün Thrakia’da, yani İyon Denizi’nden Byzantion’un dış mahallelerine kadar bütün Hellas’ta, Justianus’un Roma İmparatorluğu’nda egemenlik sürmeye başlamasından itibaren, sürekli saldırılarda bulunan Hunlar, Slavlar ve Antlar, bu bölgelerin halklarına dayanılmaz kötülükler yapıyorlardı. Bu saldırıların Romalılara iki yüz bin ölü ve tutsağa mal olduğunu düşünüyorum, öyle ki ülke baştanbaşa İskit çöllerine benziyordu” (Prokopios, </span><span class="char-style-override-8">Gizli Tarih</span><span>, VIII, 20).</span></p>
				<p class="paragraf"><span>Daha sonra, Justianus’un ardılları döneminde, artık bu belli sürelerde yinelenen saldırılarla yetinmeyen Slavlar, VI. yüzyılın sonunda, kitle halinde balkan yarımadasına yerleşmeye başladılar. İmparatorluk yönetici çevrelerinde egemen olan dehşeti dile getiren bir başka VI. yüzyıl tarihçisi, Ephesos’lu Yuhanna, </span><span class="char-style-override-8">Kilise Tarihi</span><span>’nde bunu doğrulamaktadır: “İmparator Justinus’un ölümünden üç yıl sonra ve Tiberius’un (581) saltanatından sonra, yürüyüşe geçen lânet olasıca Slavlar milleti bütün Hellas’ı, Thessalonike memleketini, Thrakia eyaletlerini istilâ etti, birçok kent ve müstahkem mevkiyi ele geçirdi, bütün ülkeyi yaktılar, ateşe verdiler, yağmaladılar; aynı şekilde imparatorun sürülerini baskınla çaldılar, binlerce baş hayvana ve başka ganimete el koydular. Ve buraya yerleşip yaşamaya başladıktan, Roma eyaletlerini yağmaladıktan sonra, şimdi zengin oldular, altınları, gümüşleri, at sürüleri ve bol miktarda silahları var. Ormanlarından ve steplerinden çıkmaya cesaret edemeyen dünün hödükleri, Romalılardan daha iyi savaşmayı öğrendiler (VI, 25).</span></p>
				<p class="paragraf">Bununla birlikte, imparatorluğun doğu bölümü yeni koşullara batı bölümünden çok daha iyi uyum gösterdi ve köle emeğinin sömürüsünden feodal ekonomiye geçerek yeniden örgütlenmeyi başardı: Böylece Ortaçağ Bizans’ı, Constantinopolis’in 1453 yılında Türkler tarafından alınışına kadar, daha bin yıla yakın yaşadı.</p>
				<p class="paragraf">Köleliğe dayalı düzenin yıkılışı, çağımızın ilk binli yıllarının ortasında böyle tamamlandı. II. yüzyılın sonundan itibaren, toplumsal çözülme süreci, köleci sınıfların askerî diktatörlüğü yani Roma İmparatorluğu tarafından büyük ölçüde yavaşlatılmıştı. Ama Roma İmparatorluğu’nun, kölelerin, kolonların, kentlerin yoksul insanlarının devrimci hareketlerini amansızca bastırması, Barbar istilaları karşısında direnmek için halk sınıflarının bütün mutluluğunu ve antik kültürün kazanılmaların feda etmesi, kendisini ve savunduğu bütün toplumsal düzeni ortadan kaldıracak olan, kendisine karşı devrimci güçlerin ve dış düşmanlarının birleşmelerini sağlamaktan başka bir işe yaramadı.</p>
			</div>
		</div>
	</body>
</html>