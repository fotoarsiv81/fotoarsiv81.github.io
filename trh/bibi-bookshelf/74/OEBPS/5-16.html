<html xmlns="http://www.w3.org/1999/xhtml">
	<head>
		<title>5-16.html</title>
		<link href="template.css" rel="stylesheet" type="text/css"/>
<meta content="urn:uuid:0971d8e2-04b1-40d4-ab0d-83d08ffa4385" name="Adept.expected.resource"/>
	</head>
	<body>
		<div id="x5-16.html" xml:lang="tr-TR">
			<div class="Basic-Text-Frame">
				<p class="split"/>
				<p class="ana1">ELLİ BEŞİNCİ BÖLÜM</p>
				<p class="r1"><img alt="6.png" class="image" height="8" src="images/6_fmt15.jpeg" width="257"/></p>
				<p class="anabaslik" id="toc_marker-17">KÖLECİ ASKERÎ DİKTATÖRLÜĞÜN BAŞLANGICI SULLA</p>
				<p class="resim"><img alt="5.png" class="image" height="22" src="images/5_fmt16.jpeg" width="45"/></p>
				<p class="paragraf"><span class="char-style-override-7">I. İtalyan müttefiklerin ayaklanmasının bastırılması.</span> Roma, Marius’un getirdiği yeni askere alma yöntemini ilk kez bu kötü durumda uyguladı. Bu savaş çok büyük askerî güç gerektiriyordu, –bazı kaynaklara göre en az 18 lejyon– ve askere alınan köylüler güven vermiyordu. Bu nedenle büyük oranda ücretli askerlere ve gönüllülere başvuruldu; çoktandır tam takım Barbar (Gallialılar ve Numidialılar) bölükleri kiralanıyordu ve ilk kez azatlılar askere alındılar. Ama özellikle, kentlerin ücret ve ganimetin çekiciliğine kapılan işsiz-güçsüz takımı kitle halinde orduya akın etti. Yönetim bu ücretli askerlerin maaşlarını ödeyebilmek için, tapınakların gelirlerine ve en eski zamanlardan beri tapınaklarında toplanan hazinelere el koydu. Roma ordusu tamamen profesyonel ve halka karşı duruma geldi ve bu özelliği tam olarak iç savaş sırasında ortaya çıktı: Ele geçirilen İtalyan kentleri sanki bir yabancı kentmiş gibi yağmalandı ve halkı köle olarak satıldı. Askerler, bu tür aşırılıkları önleyecek yerde yağmaya kendileri de katılan komutanlarından başka kimseye umursamıyorlardı.</p>
				<p class="paragraf">Jugurtha seferi sırasında Marius’un questorluğunu yapmış olan Lucius Cornelius Sulla (Sylla) bu savaşta büyük bir ün kazandı. Dağılmış büyük bir patrici ailesinden gelen, zeki, eğitim görmüş, yalnızca kendi çıkarlarına önem veren bir siyasal serüvenci ve kendi talihine büyük bir inancı olan Sulla, dönemin yıkılmakta olan aristokrasisinin tipik bir temsilcisiydi (bk. Plutarkhos, <span class="char-style-override-8">Sulla</span>). İtalyanlara karşı bir cezalandırma seferinin komutanlığına atanınca, kendilerini ikramiyeye boğarak, yağmacılığı görmezden gelerek ve her olanağı kullanarak askerleri kendisine bağlamaya çalıştı; ve bu sayede büyük bir sevgi kazandı.</p>
				<p class="paragraf"><span>Böylesine birliklere ve bu tür generallerle, Roma nihayet 89 yılında zafer kazanmaya başladı. Sulla, Campania’da, Nola yakınlarında büyük bir orduyu yok etti, ayaklanmacıların en yetenekli komutanlarından biri olan Lucius Cluentius elli bin askeriyle birlikte bu savaşta can verdi. Daha sonra Samnium dağlarına yürüyen Sulla burada Samnit birliklerinin en önemli bölümünü geri püskürttü ve konfederasyonun başkentlerini taşıdığı Bovianum müstahkem mevkiini saldırıyla ele geçirdi. Askerlerin bir başka yıldızı olan, 89 yılı konsül Cneius Pompeius Strabo, Sabin ülkesine ve Picenum’a boyun eğdirdi. Üçüncü bastırma birliğinin komutanı Metellus Pius, boyun eğen Apulia ve Lucania’yı “korkunç bir mezbaha”ya çeviriyordu (Appianos, </span><span class="char-style-override-8">İç savaşlar</span><span>, I, 46-53).</span></p>
				<p class="paragraf"><span>Roma kazandığı zaferde, konfederasyon üyeleri arasında anlaşmazlık tohumları ekmeyi başaran diplomasisine çok şey borçluydu. Örneğin senato, 90 yılında, Roma’nın kendisine sadık kalan ve ayaklanmacıların saflarına katılmayan bütün İtalyanlara yurttaşlık hakkı verdiğini ilan ediyordu (Julia yasası). Aynı amaçla 89 yılında kabul edilen Plautia-Papiria yasası, yurttaşlık hakkını silahlarını iki ay içinde bırakacak olan bütün ayaklanmacıları kapsayacak biçimde genişletti; bu da İtalyan birliğinin dağılmasını hızlandırdı. “Müttefikler”le anlaşmaya en yatkın olanlar, Romalılarla eşit yurttaşlık haklarıyla yetinmeye çoktan hazır olan zengin ve üst sınıfların temsilcileriydi; zaten zengin İtalyan tüccarlarının (Negociatores) oturduğu büyük kentlerin ayaklanma dışında kalmaları ve hatta ayaklanmanın ezilmesi için ticaret gemilerini Romalılara ödünç vermeleri bunun belirleyici göstergesiydi. Ve Roma senatosunun yaptığı öneriyi kabul eden İtalyanlar, Drusus’un da daha önce önerdiği gibi, on yeni (başka bir geleneğe göre sekiz) tribusa yazıldılar, ama siyasal etkileri hiçe indi. Bununla birlikte bu ödün, uzlaşmaya yanaşmayan Samnitler, Lucanlar ve Marsların dışında etkili oldu ve İtalyanlar 88 yılında silahlarını teslim edip tekrar boyun eğdiler.</span></p>
				<p class="paragraf"><span>Bununla birlikte toplumsal savaş İtalya’yı büyük ölçüde değiştirdi. Eski Roma-İtalya federasyonu, bütün özgür yurttaşlarının hiç olmazsa yurttaşlık hukuku bakımından birbirine eşit olduğu bir birleşik devlete dönüştü. Bütün İtalyan kentleri, Roma tipi kent (Municipia Civium Romanorum) kurabilme özgürlüğüne sahip oldular ve Roma İtalya devletinin başkenti oldu. Bunun dışında, mücadele eden partilerin yandaşları önemli ölçüde çoğaldı: İtalya soylu sınıfı optimatların ve atlıların saflarını kalabalıklaştırırken Roma plebi de müttefik kentlerin aşağı sınıflarının temsilcileriyle çoğaldı ve güçlendi.</span></p>
				<p class="paragraf para-style-override-6"><span class="char-style-override-7">2. İlk askerî hükümet darbesi ve Roma’daki tepkisi (M.Ö. 88).</span> İtalya’nın barışlandırılması (pacification), Roma yönetiminin Mithridates’e karşı daha etkili bir şekilde savaşmasına ve doğu eyaletlerindeki ayaklanmayı bastırmasına olanak sağladı. Hellas ve Asya’da savaşmak amacıyla güçlü bir “Doğu ordusu” kurmak için, toplumsal savaştan kalan bütün birlikler Campania’nın Nola kentinde toplandılar. Toplumsal Savaş sırasında özellikle sivrilmiş olan Sulla’nın birlikleri mevcudun büyük bir bölümünü oluşturuyordu ve senato tarafından bu amaçla konsüllüğe yükseltilmiş olan Sulla doğu seferinin komutanlığına geldi.</p>
				<p class="paragraf">Ama doğu sorunu, başta Asya eyaleti olmak üzere bu bölgede birçok girişimleri bulunan Romalı ve İtalyan tüccar ve tefeci çevrelerini özellikle tedirgin ediyordu. Bu insanlar, optimatların yandaşı ve yardakçısı Sulla’yı, Mithritates’i yener yenmez başkomutanlık yetkisini kullanarak Asya ticaretinden devlet tekelini kaldırması koşuluyla kabul edebilirlerdi. Bu nedenle, doğu ordusunun komutanlığının kendi adamları olan Marius’a verilmesi için inatla direndiler. Zalimlikleri dolayısıyla Sulla ve askerlerinden nefret eden yeni İtalyan yurttaşların orta ve aşağı katmanlarının da arzusu bu yöndeydi. Ayrıca, toplumsal savaş sırasında varını-yoğunu yitirmiş, felakete uğramış bir İtalyan kalabalığı da zengin ganimet vaat eden bu sefere katılmak istiyordu. </p>
				<p class="paragraf">Genel olarak, gelecekteki doğu savaşı Forum’daki klikler mücadelesini iyice kızıştırdı; burada, eski “müttefik” yığınlarına vatandaşlık hakkının tanınmasının demokrasi saflarını önemli ölçüde çoğalttığı ve güçlendirdiği gözlemleniyordu. Ne var ki yeni yurttaşların siyasal haklarının yeni kurulan on tribusa yazılmayla sınırlanması demokratik öğelerin üstünlüğünü engelliyordu.</p>
				<p class="paragraf">Bu nedenle, yeni yurttaşların eski yurttaşlarla tam eşitliği ve yenilerin eski otuz beş tribusa paylaştırılması sorunu artık en önemli sorun haline gelmişti.</p>
				<p class="paragraf">Marius’un yandaşlarından, genç ve gözü pek demokrat tribunus Publius Sulpicius Rufus, 88 yılında, bu yönde bir yasa tasarısı sundu. Ayrıca, Halk Meclisi’nin bütün yapısını değiştiren geniş boyutlu bir anayasal reform da sunuyordu, bu tasarıya göre, tepeden tırnağa Romalı olan Halk Meclisi İtalyanlaşıyor ve İtalyan öğe Halk Meclisi’nde ağır basmaya başlıyordu. Bu tasarı, doğal olarak, bütün partilerde, Roma’da o zamana kadar görülmemiş bir çalkantıya yol açtı; tasarının tartışıldığı ilk toplantılarda ve halk kurullarında işe taş ve sopalar karıştı ve oylamayı geciktirmek amacıyla, ikisi de aristokratik kliğin temsilcisi olan iki konsül, Sulla ve Quintus Pompeius Rufus, yasa için kesin oylama yapması gereken Halk Meclisi’nin toplanması için kararlaştırılan günleri tatil günü ilan ettiler. Bununla birlikte yasa oylandı ve eski müttefikler bütün Roma tribuslarına paylaştırıldılar. Bundan hemen sonra, yeni kuruluşuyla bir karar alan Halk Meclisi, Sulla’dan Doğu ordusu komutanlığını aldı ve onun yerine Marius atandı. Böylece Marius’a orduya dilediği gibi asker alma yetkisi verilmiş oluyordu bu da eski asilerin işine geliyordu. </p>
				<p class="paragraf">Ama içinde bulundukları anın öneminin tam bilincinde olan demokrasi düşmanları, iktidarlarının sona ermesini engellemek için en aşırı önlemleri almaya hazırladılar. Halk Meclisi’nin oylamasının sonuçlarına boyun eğmeyi kabul etmeyen iki aristokrat konsül, Sulla ve Pompeius Rufus, Roma’dan kaçtılar. Sulla doğruca Nola’ya gidip askerlerini açık isyana kışkırttı ve kentin çevresinde ordugâh kurmuş lejyonlar yeni yönetimi tanımladıklarını ilan ettiler. Marius’un gönderdiği milis tribunuslarını taşa tutularak öldürdüler ve asiler Sulla’nın başlarına geçip Roma üzerine yürümesini istediler. </p>
				<p class="paragraf">Bütün anlaşma ve uzlaşma önerilerini geri çeviren Sulla, kentin bütün kapılarını ele geçirdi ve askerlik sanatının kurallarına uygun olarak başkente merkezden saldırıya geçti. Halk demokratları tutuyordu; Marius haberciler gönderip kölelere özgürlük vaadinde bulundu. Asi ordu Roma’da umutsuz bir direnmeyle karşılaştı.</p>
				<p class="paragraf">Plutarkhos (<span class="char-style-override-8">Sulla</span>, 12) girişilen korkunç sokak savaşını şöyle betimliyor: “Silahsız halk damlara çıktı ve buradan üzerine taş ve tuğla yağdırmaya başladı; taş ve tuğla yağmuru ordunun ilerlemesine engel oluyor, askerler korunmak için duvar diplerine sığınıyorlardı. Bu sırada Sulla geldi ve olanları görünce, askerlere evleri ateşe vermelerini haykırdı ve kendisi bir meşale alıp başa geçti ve okçulara damlara yanar ok atmalarını emretti.”</p>
				<p class="paragraf">Demokratların alelacele düzenledikleri savunma birliklerinin direnci sonunda kırıldı, Sulpicius öldü, yenik düşen Marius ve öteki demokrat önderler kaçtılar ve Roma 88 yılında Sulla ve askerlerinin eline geçti.</p>
				<p class="paragraf">Bu zaferin çift anlamı vardı. Birincisi, yeni ordunun sivil yönetim karşısında zafer kazanmış olduğuydu: Ordu, komutanı gibi kendisini de Roma devletinin koruma ve savunma aracı olmadığını ve kendi iradesinin Halk Meclisi’nin, Senatonun ve normal yönetimin öteki organlarının iradelerinden mukayese edilmeyecek kadar güçlü olduğunu gösterdi.</p>
				<p class="paragraf">Ve ikincisi, aşırı-gerici partinin zaferiydi, hiçbir şey karşısında gerilememeye karar vermiş üst katmanların kurduğu fesadın zaferiydi. Sulla ilk önlem olarak, halkın iradesini dile getirebileceği bütün demokratik örgütleri yok etti ve bütün hükümet organlarını kaldırdı. Kentin alınışının ertesi günü, korkudan hâlâ dizleri titreyen yurttaşlar “Halk Meclisi”ne toplantıya çağrıldı ve bu meclis galiplerin tehditi altında, halkı bütün politik ağırlığından ve bütün etkisinden yoksun bırakan yeni bir anayasayı kabul etmek zorunda kaldı. Sulpicius yasaları kaldırdı, müttefikler tekrar yeni kurulan tribuslara dağıtıldılar ve ikinci sınıf yurttaşlığa indirgendiler. En demokratik olan comitia tributalar yasaklandı ve yalnızca, zenginlerden oluşan birinci sınıfın egemen olduğu comitia centuriatalar kaldı. Tribunusların elinde veto hakları alınarak tribunusluk’un gücü hemen hemen hiçe indirildi. Nihayet, en azgın 300 Sulla yandaşının birden doluştuğu senato, yönetimin en üst organı ilan edildi. Bütün öneriler, comitia centuriatalar kadar iğdiş edilmiş ve iktidarsız Halk Meclisi’ne sunulmadan önce, Sulla’nın senatosunda tartışılıp onaylanmalıydı (Bk. Appianos, <span class="char-style-override-8">İç Savaşlar</span>, I, 59).</p>
				<p class="paragraf">Roma’nın siyasal yaşamı adeta dört yüzyıl geri gitmişti ve Roma devletini İtalyan tabanı üzerinde yeniden örgütlemek amacıyla girişilen ilk birleşik demokratik hareket, amansız bir bozgunla sonuçlanıyordu.</p>
				<p class="paragraf para-style-override-6"><span class="char-style-override-7">3. L. Cornelius Cinna’nın yönetimi.</span> Bununla birlikte, aristokrat gericiliğin ilk zaferi geçici oldu. Sulla ve ordusu, ayaklanmanın giderek büyüdüğü doğu seferine başlamak üzere kısa bir süre sonra Roma’dan ayrılmak zorundaydılar. Roma halkı Sulla ve yönetimden nefret ediyordu: Konsül adayları 87 yılında reddedildi ve halk onların yerine Sulla’nın bakış açısına ters düşen iki kişiydi, büyük bir aileden gelen ama çok esnek bir kişiliği olan Cneius Octavius ile Marius ve Sulpicius’un açık yandaşı Lucius Cornelius Cinna’yı seçti. “Seçimleri Sulla’yı en çok küçültecek kişileri atadı”, diyor Plutarkhos <span class="char-style-override-8">(Sulla, XIV)</span>. </p>
				<p class="paragraf">Bundan hemen sonra, Sulla hakkında dava açmak ve Sulpicius’un yasalarını yürürlüğe koymak girişimi oldu. Bu girişim, Sullacıların ve silahlı uşaklarının saldırısı üzerine halkın kırımıyla sonuçlandı (o gün orada olanlara tanıklık eden Cicero’nun dediği gibi “cesetlerin üst üste yığıldığı Forum’da yurttaşlarımızın kanı göl gibi yayılmıştı”, on sekiz bin ölü vardı), bunun üzerine, demokrat consul Cinna altı tribunusla birlikte Roma’dan ayrıldı ve Sulla’nın yandaşlarıyla savaşmak için bir ordu topladı. “Müttefik kentleri... ona para sağladılar. Cumhuriyetin suskunluğuna düşman birçok önemli insan onun saflarına katılmak üzere Roma’dan ayrıldılar.” (Appianos, <span class="char-style-override-8">İç savaşlar,</span> I, 66). Ölümden kurtulmuş olan bütün demokrat önderler, Quintus Sertorius, Marius’un oğlu genç Caius Marius ve yeğeni M. Marius Gratidianus da onun yanında yer aldılar. Ve sürgünde bulunduğu Afrika’dan dönen Marius da, Etruria’da, ülkenin kent ve kır halkının, “özgür hayvancı ve çiftçiler”inin (Plutarkhos, Marius, II) görev aldığı bir ordu kurdu kısa zamanda.</p>
				<p class="paragraf">Kırlı ve kentli aşağı katmanların yoğun onayı sayesinde, bu dönemin demokratik programı, özellikle güçlü bir köktenci nitelik kazandı. Halkçı önderler, partinin temel ilkesi olarak bütün İtalyanların tam hukuksal eşitliğini ilan etmekle yetinmiyorlardı, bir dizi toplumsal reform (tarım yasası, borçlara ilişkin yasa) gerçekleştirmeye hazırdılar. Taktikle ilgili nedenlerden dolayı, kendileriyle işbirliği yapmış kölelerin azat edilmesine kadar vardırıyorlardı işi, ama bu yüzden de köleliği toptan kaldırmayı düşünmüyorlardı.</p>
				<p class="paragraf">Marius, Eruria’da “kışlalar dolusu kırlı köleleri” bu şekilde askere alıyordu; Cinna, 87 yılında, optimatlar Roma yurttaşlarını kılıçtan geçirirken, köleleri yardıma çağırıyordu ve senato da böyle bir çağrıda bulunmasını bahane edip Cinna’yı konsüllük görevinden alıyordu. Birbiriyle buluşan Cinna ve Marius’un birleşik orduları, başkenti sardılar ve yiyecek ulaşımını kestiler. “... Cinna kente haberciler gönderip kendisine katılacak kölelere özgürlük vaadinde bulundu. Çok sayıda köle bu çağrıya hemen uydu.” (Appianos, <span class="char-style-override-8">İç savaşlar</span>, I, 69). Böylece köleler siyasal mücadelede önemli bir rol oynamaya başlıyorlardı, bu durum bazı demokratları korkutuyordu. </p>
				<p class="paragraf">Sulla’nın kurduğu aşırı-gerici yönetim birkaç zayıf savunma girişiminden sonra teslim olmak zorunda kaldı; eski anayasa tekrar yürürlüğe konuldu ve demokratik yönetim tekrar iktidara geldi. Halkçı partinin en önemli iki lideri, C.Marius sekizinci kez, Cinna ikinci kez olmak üzere 86 yılı konsülü seçildiler; bir ay sonra Marius ölünce, yerine partinin önde gelen kişilerinden L. Valerius Flaccus seçildi. Halk düşmanı ilan edilen evi yerle bir edildi ve mallarına el konuldu. Aşırı-gerici fesat arkadaşları da aynı şekilde vatan Sulla’nın haini ilan edildiler ve öldürüldüler; mallarına el konuldu, evleri yerle bir edildi. Kelleleri Forum’da söylev kürsüsünün yanında sergilendi. Ancak böyle cezalandırılanların sayısı ondan fazla değildi. </p>
				<p class="paragraf"><span>Bununla birlikte demokrat liderler yeni azat edilmiş kölelere yani efendilerinden intikam almak isteyen Cinna’nın askerlerine aynı ılımlılığı göstermekten uzaktılar. “Böyle bir suç işlemelerine izin vermeyen ancak olumlu bir sonuç elde edemeyen Cinna, bir gece bir Galya birliğine bunları sardırttı ve hepsini boğazlattı.”(Appianos, </span><span class="char-style-override-8">İç savaşlar</span><span>, I, 74). Bu olay, eski köleci demokrasinin gerçek yüzünü ortaya çıkardı. Ama bununla birlikte siyasal alanda çok gözü pek önlemler almaktan da geri durmadı. 86’dan 82’ye kadar beş yıl boyunca, en gözde, en gözü pek demokrat liderler konsüllüğe seçildiler. Cinna, 84 yılında ölünceye kadar üst üste üç yıl konsül seçildi. Cneius Papirius Carbon, bu göreve üç kez getirildi; Marius’un 106 ve 100 yılları arasında getirdiği demokrat liderlerin görevlerinin uzatılması sistemine dönüştü bu. 82 yılında, Eski Marius’un oğlu, genç ve etkili II. Caius Marius, 27 yaşında olmasına ve magistratusluğun aşamalarından geçmemiş olmasına karşın Papirius Carbo ile birlikte konsüllüğe getirildi. Kitlelerin arzusunu daha dile getirilmeden karşılayan, 86 yılı konsülü L. Valerius Flaccus, mülksüzlerin belini büken kira ve faiz oranları da aralarında olmak üzere bütün borçları dörtte bire indiren bir yasa onaylattı. Değeri düşen para tedavülden çekildi ve sağlam parayla değiştirildi bu reformu gerçekleştiren praetor M. Marius Gratidianus, Cicero’nun belirttiğine göre, “halk yığınının sevgilisi” oldu. 84 yılında, M. Junius Brutus’un girişimiyle, Capua’da büyük bir koloni kurulmasına karar verildi; demokratlar, böylece, tarım reformları programına açıktan açığa giriş yapmış oluyorlardı. </span></p>
				<p class="paragraf">Artık Roma demokrasisinin en önemli desteği olan İtalyanların hak isteklerine uygun olarak bütün yarımadanın toplumsal yaşamı kökten bir değişim geçirdi. Yeni yurtaşlar bütün tribuslara dağıtıldı. Bütün İtalyan kentleri, kendi seçilmiş magistratusları, yüz üyelik senatoları ve kendi halk meclisleri olan Municipia Civium Romanum (Roma vatandaş kentleri olmuş müttefik kentleri) modeline uygun olarak yeniden örgütlendiler; seçimle gelen “decurion’lar”ın (bir koloni ya da vatandaş-kent senatörü) yönetim işlerini yürüttükleri kırsal bölgede de aynı şeyler oldu. Nihayet, konsül Valerius Flaccus’un komutasında yeni bir ordu hazırlandı ve Asya eyaletini tekrar ele geçirmek amacıyla Mithridates’in üzerine gönderildi. Roma’ya düşman olan Epieros ve Makedonia’dan geçen Flaccus, Bosphoros’u (İstanbul Boğazı) aştı ve Asya toprakları üzerinde Mithridates’e karşı başarılı bir savaşa girişti. Artık gerçekten İtalyanlaşmış olan Roma yönetimi kadar hiçbir yönetim bunca cesur, bunca etkili ve sonuç sağlayıcı olamamıştı.</p>
				<p class="paragraf para-style-override-6"><span class="char-style-override-7">4. Mithridates’e karşı savaş.</span> <span class="char-style-override-9">İlk</span> <span class="char-style-override-9">iç savaş ve Sulla’nın diktatörlüğü.</span> Ama Roma-İtalya demokrasisinin düşmanları da boş durmuyorlardı. Hellas’ta seferde bulunan Sulla ordusuna katılmak için kitle halinde yurt dışına gittiler. Sulla ve ordusu çok zor bir durumda bulunuyordu. Yurt düşmanı ilan edilmiş olan Sulla’nın Roma’dan hiçbir insan ve malzeme yardımı alamamasının dışında, Flaccus, Mithridates’le savaşırken onunla da savaşmak ve Roma demokratik yönetime boyun eğmesini sağlamak buyruğunu almıştı. Oysa bütün Hellas ayaklanmış ve Mithridates’in donanması en iyi generali Arkhelaos’un komutasında Pire limanına demir atmış durumdaydı. Pontos kara ordusu –yüz bin asker, çok sayıda süvari ve savaş arabası– ona yardıma gelmek üzere Trakya, Makedonia ve Thessalia’da ilerliyordu. Kendi hükümeti tarafından terk ve reddedilmiş Sulla’nın ve beş lejyondan oluşan ordusunun durumu umutsuz görünüyordu.</p>
				<p class="paragraf">Ama bu noktada, ordu ve komutanlarının artık oynamaya başladıkları bağımsız rol çarpıcı bir biçimde ortaya çıkıyordu. Sulla, genel kurmayı ve yanına sığınmış olan gerici sürgünler, Roma yönetimini tanımamaya ve kendi özel işleri olarak Mithridates’le savaşmaya karar verdiler.</p>
				<p class="paragraf">Para sağlamak için, Roma’ya bağlı kalmış Hellas bölgelerinden, Thessalia ve Aitolia’dan keyfi vergiler topladılar ve ünlü Olympia ve Delphoi tapınaklarının kutsal hazinelerine el koydular. Eski altın ve gümüş şaheserler parçalandı, eritilip para döküldü; paraların üzerinden Roma’nın tanrıçasının başı kaldırılıp yerine Sulla’nın portresi basıldı. Bu bol kaynakları kendisine “Mutlu” adını takan askerlere bol bol dağıtıyordu: <span class="char-style-override-8">“Sulla Felix, imperator”</span> Sulla ve yandaşları bu sayede savaş ganimeti ele geçirmek için herkesin hesabına savaşmaya hazır Grek ücretli asker kitlelerini kendi saflarına çektiler. Bir donanmaya gereksinimi olan Sulla, yardımcısı L. Licinius Lucullus’u doğu Akdeniz’e yollayıp Girit, Sicilya ve Fenike korsanlarının teknelerin kiraladı. </p>
				<p class="paragraf">Kuzeyden Pontos ordusu gelmeden işini bitirmek isteyen Sulla, Hellas’daki ayaklanmanın merkezi olan Atina ve Pire kuşatmasını büyük bir inatla sürdürdü. Açlıktan gücü tükenen Atina nihayet düştü, “korkunç ve acımasız bir kırım başladı... ne kadınlar, ne çocuklar esirgendi. Sulla karşılarına çıkanın kılıçtan geçirilmesi buyruğu vermişti” (Appianos, <span class="char-style-override-8">Mithridatica</span>, 38). Sanat yapıtlarıyla ağzına kadar dolu olan bu kent yağmaya açıldı. Pire de aynı akıbete uğradı, yakılıp yıkıldı ve yağmalandı. Sonra, Boiotia’da, Khaironeia ve Orkhomenos’da yapılan ardarda iki savaşta, o sırada iyice güçlenmiş olan (20 lejyon dolaylarında askeri vardı) Sulla, iki büyük Pontos ordusunu yendi ve böylece bütün Hellas’ı Mithridates’in askerlerinden temizledi. Daha sonra Trakya kıyılarını izleyerek, o sırada iyice güçten düşmüş olan Mithridates’i son öldürücü darbeyi indirmek amacıyla Asya’ya geçti.</p>
				<p class="paragraf">Bununla birlikte Sulla ve gerici yandaşları artık Mithridates’le değil, Roma demokrasisi ordusunun Asya’da kazandığı başarılar ve Roma’nın durumuyla ilgileniyorlardı. Hareket özgürlüğü kazanabilmek için Arkhelaos’u satın alan Sulla, onun aracılığıyla, Mithridates’le bir barış antlaşması yaptı, antlaşma Hellespontos (Çanakkale Boğazı) üzerindeki Dardanos’ta 85 yılında imzalandı. Mithridates yalnızca küçük bir vergiye (2.000 talanton) bağlandı, bunun karşılığı olarak, “Roma halkının dostu ve müttefiki” sıfatıyla Pontos krallığının bütün topraklarını koruyordu.</p>
				<p class="paragraf">Roma için aşağılayıcı olan bu barış antlaşmasını amansız düşmanıyla imzaladıktan sonra, Roma’nın Asya ordusu üzerine yürüdü ve Pergamon dolaylarında kuşattı. Anlaşmazlıklar yüzünden parçalanmış bulunan bu ordunun askerleri, Sulla’nın ordusu karşısında savaşmayı reddettiler ve onun saflarına geçtiler, Sulla kendi saflarına geçen ücretli askerlere para dağıttı. Böylece Asya eyaleti bir kez daha demokratik hükümetin elinden çıktı; gerici sürgünlerden oluşan senatosuyla birlikte, burada Sulla egemenlik sürüyordu. Bu zengin bölge Sulla’nın askerlerinin ezici masraflarına ve duyulmamış zulümlere katlanmak zorunda kaldı: Beş yıllık savaş süresini kapsayan gecikmiş vergileri ve ayrıca Mithridates’in on katı, yirmi bin talanton haraç ödemesi gerekiyordu...</p>
				<p class="paragraf">Böylece, doğudaki işlerini bitiren Sulla, 83 yılında, büyük bir ordu ve donanmayla Roma üzerine yürüdü. Brundisium’a çıktığı haberi duyulur duyulmaz, Roma demokratik hükümetinin çevresinde birleşmiş olan bütün İtalya ayağa kalktı: Roma’yı savunmak üzere, kısa bir süre içinde, bazı kaynaklara göre 200, bazı kaynaklara göre de 400 piyade bölüğü (20-40 lejyon) toplantı; bu güçlü orduyu bizzat Sulla’nın bildirdiğine göre 15 general yönetiyordu.</p>
				<p class="paragraf">Bu direnmeyi Sulla ve savaşçı birlikleri, çetin savaşlardan sonra, ancak bir buçuk yılda kırabildiler.</p>
				<p class="paragraf">83-82 yıllarını kapsayan bu kanlı iç savaştan Sulla ve yandaşları, dönemin kendilerine uygun düşen koşulları sayesinde galip çıktılar. Örneğin, daha Brundisium’da karaya çıkışından itibaren, büyük aileler kitleler halinde Sulla’ya katıldılar. Toplumsal savaşın en korkunç barışlandırıcılarından biri olan Metellus Pius, birlikleriyle birlikte onun komutası altına girdi. Aristokrat gençlik büyük bir coşkuyla ona katıldı. Babası ve kardeşi demokratlar tarafından öldürülen genç Marcus Licinius Crassus bir İspanyol ücretli askerler çetesi getirdi; Picenum’da büyük topraklara sahip bulunan genç Cneius Pompeius, kendi adamları arasından toplanan bir lejyonun başında Sulla’ya hizmet sunmaya geldi ve sonra iki lejyon daha sağladı. Yüksek sınıfların desteği sonucu Sulla’nın hazinesi tıka basa dolmuştu; buna karşın uzun süren karışıklıklar sonucu demokratik hükümetin mali durumu çok kötü durumdaydı. Sulla, birbirleriyle bağlantısı bulunmayan ve demokrat kitlenin ayaklanmasından umut kesmiş olan ayrılış birlikleri çökertmek için bu durumdan yararlandı. Askerler uzak seferlere katılmaktan kaçınıyor ve yalnızca kendi yurtlarını savunmak istiyorlardı.</p>
				<p class="paragraf">Daha Sulla, İtalya’ya çıkartma yapmadan önce, Cinna, İllyria’da (Liburnia) onun önünü kesmek isteyince askerlerinden bir bölümü Ancona çıkartması sırasında ayaklanmış ve demokratik hareketin bu ünlü şefini taşa tutarak öldürmüştü.</p>
				<p class="paragraf">Askerî durum demokratlar için aynı şekilde güneyde de kötüydü: Sulla önemsiz kayıplarla, demokrat ordularının büyük bir bölümünü daha savaşın başında bozguna uğratmış ve genç Marius’un ordusunu Praeneste’de kuşatıp savaşın sonuna kadar abluka altında tutmuştu. Sulla, 83 yılından itibaren, bütün güney İtalya’yı işgal etmiş, Roma’yı ele geçirmiş ve düşmanlarını kuzey İtalya’ya çekilmek zorunda bırakmıştı; Cinna’nın ardılı, 82 yılı konsülü Papirus Carbo, burada, uzun ve inatçı bir direnme başlatmıştı.</p>
				<p class="paragraf">Toplumsal savaş sırasında çok önemli bir rol oynayan Samnitler, Sulla ve Romalı gericiler tarafından acımasızca cezalandırılacaklarını bildikleri için, herkesten daha çok canla başla savaşıyorlardı. Pontius Telesinus komutasında güçlü bir Samnit ordusu, genç Marius’u ablukadan kurtarmak amacıyla Praeneste üzerine yürüdü, ama bu girişiminde başarısızlığa uğrayan Telesinus, gözü pek bir manevrayla, Sulla’nın işgali altında bulunan Roma’yı kurtarmak amacıyla kent üzerine yürüdü. Collina kapısı önünde yapılan zorlu ve kanlı savaşta, Sulla ilkin yenik düştü, ama Sulla’ya cepheden saldırıp saflarını parçalayan Samnitler’e yandan ve arkadan ani bir saldırıya geçen Crassus, generalini kurtardı ve düşmanı yok ederek savaşı tamamladı. Teslim olan altı bin dolaylarında Samnit arenaya götürüldü ve birer birer öldürüldü. Bundan sonra Samnium öylesine yakılıp yıkıldı ki yüzyıl sonra bile bütün ülke bir çöl görünümündeydi.</p>
				<p class="paragraf">Bu korkunç iç savaş 82 yılında sona erdi. Yıkılan demokratik yönetimin yerine iç savaşı kazanan askerlerin ve gericilerinin şiddet rejimi geçti. Girişilen kıyım hareketlerinin yanında o zamana kadar yaşanan bütün şiddet olayları solda sıfır kaldı. Plutarkhos bu durumla ilgili olarak şunları yazıyor: “Sulla kenti nasıl sona ereceği bilinmeyen cinayetlere boğdu (<span class="char-style-override-8">Sulla,</span> 40). Karşısında toplanan ve korkudan titreyen Romalılara, “ölüm de dahil olmak üzere hiçbir düşmanını bağışlamak istemediğini” (Appianos, <span class="char-style-override-8">İç savaşlar,</span> I, 95) açıkça bildirdi. Yakalanır yakalanmaz oldukları yerde öldürülecek kişilerin listesini yaptırıp ilan etti; katilleri ve cellâtları bol bol ödüllendirdi ve kaçaklara yardımda bulunanları acımasızca cezalandırdı. Gerçekte listelerde halkçı partinin ileri gelenleri, yüz senatör ve 1.600 kadar atlı yer alıyordu ama Plutakhos’un yazdığına göre, “kurbanların tümüyle karşılaştırılacak olursa gerçekte bunlar denizde birkaç su damlası gibiydi.” Ordu birlikleri bütün İtalya’yı tarıyor ve demokratik hükümete bağlılık göstermiş kentlerin halkını kılıçtan geçiriyordu; praeneste halkının cezalandırılmasına bizzat Sulla başkanlık etti. Sürgün listeleri aynı zamanda eyaletlerde de ilan edilmişti; örneğin Afrika’ya özel olarak gönderilen Pompeius buraya sığınmış olan demokratları kılıçtan geçirdi.</p>
				<p class="paragraf">Demokratların kılıçtan geçirilmelerine, doğal olarak, kentlerin toprak ve mallarına kitle halinde el konulması eşlik ediyordu. El konulan mallar açık artırmalarda çok düşük fiyatlarla satılıyor, Sulla tarafından sevgililerine, gözde şarkıcı ve oyuncularına dağıtılıyor ya da subayları tarafından yağmalanıyordu. Bu dönemde özellikle Crassus zenginleşti, türlü türlü vurgunlarla topladığı uçsuz bucaksız servet onu Roma’nın en zengin insanı durumuna getirdi. Sulla’nın 23 lejyonunun askerleri yaptıkları soygun ve yağmaların dışında, ayrıca büyük miktarda savaş ganimeti aldılar: Sulla, hizmet ve bağlılıklarının karşılığı olarak, bunlara el konulan 120 000 toprak payı dağıttı. Demokratların daha önce yaptığı gibi, Sulla’nın da düşmanlarının on bin kölesini azat edip kendilerine yurttaşlık hakkı tanıması dikkat çekicidir. Bunları kendi korunuğu (klienti) yaptı ve hepsine kendi <span class="char-style-override-8">gens</span> adını verdi (Cernelius). Cornelius Chrysogonus gibi bazı azatlıları onun yakınları, güvenilir adamları ve gerçek gözdeleri oldular, bunların aşırı davranışlarına karşı Romalı magistratusların (yüksek memurların) elinden bir şey gelmiyordu (Bk. Cicero, <span class="char-style-override-8">Pro Sex Roscio Amerino</span>).</p>
				<p class="paragraf">Sulla, demokratik İtalya’yı düzenli bir şekilde yıkma eylemini, 88 anayasasından daha da gerici olan ve her türlü demokratik girişimi ezmeyi amaçlayan 82 anayasasıyla taçlandırdı. Yandaşlarından biri olan Valerius Flaccus’un girişimiyle (“Valeria yasası”), Sulla sınırsız yetkilerle donanmış ömür boyu diktatör ilan edildi: Yasaları kendi keyfine göre değiştirebilir, Roma yurttaşlarının ölüm ya da kalımına karar verebilir, mülklerine el koyup dilediği gibi kullanabilir ve müttefik kralların taçlarını alıp kendilerine taç ihsan edebilirdi. Forum üzerine atlı bir heykeli dikildi, altından heykelin kaidesinde söyle bir yazıt vardı: “Cornelius Sulla, Felix imperator.”</p>
				<p class="paragraf">Sulla ve yandaşları, demokrasinin başlıca başarılarını simgeleyen kuruluşlardan özellikle nefret ediyorlardı: Comitia tributalar bir kez daha kaldırıldı, tribunusluğun yetkileri bir kez daha elinden alındı, bu görevi gözden düşürmek için, bu görevi yapanların başka bir yüksek göreve seçilmemesi ilkesi getirildi; atlılardan yargıç görevi alındı ve senatoya verildi; halka buğday, toprak, vb., dağıtılmasına son verildi.</p>
				<p class="paragraf">Alınan bu önlemler, Roma ve İtalya demokrasisine öylesine ağır bir darbe indirdi ki, bir daha asla eski durumlarına gelemediler. Roma devleti, askerî ve köleci bir diktatörlüğü giden yeni bir yola girmiş bulunuyordu artık.</p>
			</div>
		</div>
	</body>
</html>