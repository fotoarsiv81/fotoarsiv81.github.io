<html xmlns="http://www.w3.org/1999/xhtml">
	<head>
		<title>5-24.html</title>
		<link href="template.css" rel="stylesheet" type="text/css"/>
<meta content="urn:uuid:0971d8e2-04b1-40d4-ab0d-83d08ffa4385" name="Adept.expected.resource"/>
	</head>
	<body>
		<div id="x5-24.html" xml:lang="tr-TR">
			<div class="Basic-Text-Frame">
				<p class="split"/>
				<p class="ana1">ALTMIŞ ÜÇÜNCÜ BÖLÜM</p>
				<p class="r1"><img alt="6.png" class="image" height="8" src="images/6_fmt23.jpeg" width="257"/></p>
				<p class="anabaslik" id="toc_marker-25">M.S. II. YÜZYILDA TOPLUMSAL VE EKONOMİK İLİŞKİLER BUNALIMIN ÖN BELİRTİLERİ</p>
				<p class="resim"><img alt="5.png" class="image" height="22" src="images/5_fmt24.jpeg" width="45"/></p>
				<p class="paragraf">M.S. II. yüzyılın sonunda, Roma İmparatorluğu’nun giderek zayıf düşmesinin nedeninin en önemli bölümü, eskiden merkezi olan İtalya’nın yoksullaşmasından kaynaklanıyordu. Eyaletlerin soyulmasının meyveleriyle yaşayan İtalya’nın gelişmiş bir ekonomisi yoktu. Hellas’ta, doğuda olduğu gibi büyük iş merkezleri oluşmamıştı burada. Etrüskler döneminden kalma, eski Arretium sanatsal seramik sanayii, I. yüzyılda, kuzey İtalya kentlerindeki yüncülük gibi, Campania’daki (örneğin Kume ve Pompeii’de) Grek kolonlarının getirdiği madenî (bronz ve demir), kil ve cam eşya üretimi gibi, bir süre gelişmesini sürdürdü. Arretium seramikçiliği dışında bu küçük atölyeler özellikle yerel müşterinin gereksinimini karşılıyordu; ama Arretium da, II. yüzyılda, dış pazar bulamayan Gallia atölyelerinin ürünleri tarafından yerinden edildi.</p>
				<p class="paragraf">Eskiden İtalya’da gelişmiş olan tarım da II. yüzyılda çöküş halindeydi: İmparatorlar, senatörleri toprak almaya zorlamak, tahıl ve meyve ağaçlarının zararına otlakları genişletmek eğilimlerine karşı mücadele etmek zorunda kalmışlardı. Trajanus’un çağdaşı Genç Plinius Secundus, mektuplarında, küçük mülk sahiplerinin ve çiftçilerin “zamanın talihsizliği”ne bağladığı yıkılışlarından sürekli olarak yakınmaktadır. Toprağın değerinin genel düşüşüne de üzülmektedir: Eskiden en azından beş yüz bin sestertius eden büyük bir mülk, şimdi üç yüz bine alıcı arıyordu.</p>
				<p class="paragraf">Çok çocuklu aileleri destekleyen bir dizi yasaya karşın, doğum azalması sürüyordu. Antoninus hanedanının bütün imparatorları “beslenme kurumu” sistemini giderek daha çok yaygınlaştırmak zorunda kalmışlardı. Kamusal hayattan uzaklaştırılan Roma-İtalya toplumunda, politik <span>ilgisizliğin başta askerlik hizmeti olmak üzere toplumsal yükümlülüklerden kurtulma kaygısının, özel hayatta dünya işlerinden el çekmenin daha belirgin bir biçimde ortaya çıktığı görüldü. Bütün bunlara büyük bir ahlaki çöküş ve törelerin bozulması eşlik ediyordu. Sonuç olarak, Roma, yani İtalya, uçsuz bucaksız Roma İmparatorluğu’nun bütün parçalarını birleştiren merkez değildi artık. Artık yalnızca, yararsız ama çok açgözlü bir asalaktı. </span></p>
				<p class="paragraf"><span>Buna karşılık eyaletlerde, Antoninuslar döneminde, ekonomik ve kültürel yaşam en hareketli dönemini yaşıyordu. Doğu, Sulla, Lucullus, Pompeius, Caesar, Brutus ve Cassius’tan müthiş silleler yemişti. Ama Bithynia, Pergamon, Suriye ve Mısır’ın eski ticaret ve sanayi merkezleri çok gelişmiş lüks meslek dallarıyla –kumaş ve halı, parşömen ve papirüs, parfümeri ve sanat seramiği– birlikte dirilmişti. Ege adalarının ünlü bağları, zeytinlikler ve sanayi tarımı eski durumuna gelmişti. Ne var ki batı eyaletleri de doğu ile rekabete başlamışlardı. Gallia’da ve batı Germania’da (Moselle kıyılarında), köye iş gücü kullanımının yaygınlaşması büyük bir ekonomik gelişmeye yol açmıştı: Birçok tarım toprağı bağa dönüştürüldü; Gallia ve Moselle bağlarının İtalya şaraplarıyla rekabete girmesine engel olmak amacıyla, Domitianus’un bağların yarısının sökülmesini buyurması bir sonuca ulaşmadı. Gallia’da, özellikle güneyde ve Ren kıyılarında, ürünleri bütün orta Avrupa’yı, Britania ve İspanya’yı dolduran büyük zanaat –metalurji, tekstil, seramik, cam– merkezlerinin ortaya çıktığı görüldü. Tuna ve özellikle Pannonia ve Mesia eyaletleri, Sicilya’dan hiç de geri kalmayan tahıl ambarları haline geldiler. Büyük miktarda altın, gümüş, bakır, kurşun ve kalay çıkartılan İspanya’da metalurji büyük gelişmeler gösterdi. Noricum demiri, Dacia ise altınıyla ünlüydü. Birçok büyük kent kurulmuştu: Britania’da Londonium (Londra), Gallia’da Narbo (Narbonne), Lugdunum (Lyon), Arelate (Arles), Augusta Treverorum (Trèves), Germania’da Colonia Agrippina (Köln), Mogontiacum (Mayence), Argentoratum (Strasbourg), Augusta Vindelicorum (Augsbourg), Tuna üzerinde Vindobona (Viyana) ve Singidunum (Belgrad), Dacia’da Sarmizegethusa, Afrika’da Lambaesis ve Thamugadi, vb. Bunların birçoğu Roma kolonisi sınıfına yükselmişti ve halkları yurttaşlık haklarına sahiptiler; bazıları municipia olmuştu; nihayet, eski Grek kentlerinin çoğunluğu gibi, bazıları da özerklikten yararlanıyor ve “müttefik” ya da “özgür” sayılıyorlardı. </span></p>
				<p class="paragraf">Eyaletler ve büyük kentleri, yoksullaşan ve gerileyen İtalya’nın ayağını kaydırarak ve hatta aracı negociator’ları, yani Romalı iş adamlarını aradan çıkartarak, giderek hızlanan ticari mübadelelere girişiyorlardı. Dış ticaret tümüyle taşralı tüccarların elindeydi. Grek ve Suriye’li tüccarlar, gemicileri tarafından keşfedilen muson rüzgârlarından yararlanarak Hind ve Seylan’a uzun iş gezilerine çıkıyorlardı; kimileri Çin’e bile uzanmışlardı. Baharat, değerli taşlar, Hind kumaşları, Çin ipeği getiriyorlardı. Gallia tüccarları Ren ve Tuna’yı iniyor; Viskül’den geçerek Baltık Denizi ve İskandinavya’ya ulaşıyorlardı. Batı Dvina’nın aşağı kesimlerinde, Riga dolaylarında, Gothland adasında Roma paralarının gizlendiği yerler bulundu.</p>
				<p class="paragraf">Giderek daha çok verilen yerel yönetim özerkliği uygulaması sayesinde, birçok kayıtların da doğruladığı gibi, taşra kentlerinde yoğun bir kamusal hayat egemendi; bunlar, kent magistratuslarının (belediye üyeleri, belediye başkanlık divanı üyeleri, questorlar) seçim öncesi kampanyalarından, çeşitli zanaat birliklerinin (loncalar) etkinliklerinden, imparatora bağlılık mesajları göndermek, yerel gereksinimleri tartışmak ve merkezi yöneticilerine şikayet ve isteklerini bildirmek için toplanan eyalet temsilcilerinin çeşitli toplantılarından söz etmektedirler. Gallia’nın çeşitli bölgelerinin temsilcilerinin katıldığı Lugdunum (Lyon) eyalet toplantıları, halk eğlenceleri, oyunlar düzenleyen pentapolis (Karadeniz’in kuzey kıyısında bulunan beş Grek kenti) temsilcilerinin Tomi’de (Constanta) yaptıkları toplantılar özellikle biliniyor. Eyaletler bağımsız bir hayat yaşamaya alışıyorlardı ve güçlü ayrılıkçı akımlar ortaya çıkıyordu: Merkez yönetimin etkinliği için artık hiçbir ilgi göstermiyorlardı.</p>
				<p class="paragraf">Siyasal çözülmenin bu belirtilerinin yanı sıra, II. yüzyılın ikinci yarısından itibaren, köle emeğine dayalı ekonominin gerilmesinin ve çöküşünün daha kaygı verici belirtileri göze çarpmaya başladı. “Eski kölelik miadını doldurmuştu... artık zahmetine değecek bir ilişki değildi...” demektedir Engels.</p>
				<p class="paragraf">I. ve II. yüzyıllarda, özellikle eyaletlerde, üretim araçlarının büyük oranda geliştikleri görülür. Hellas ve kuzey İtalya’da tekerli ve geniş demirli sabanlar, Gallia’da düvenler ortaya çıktı. Su değirmenleri çoğaldı, şantiyelerde maçunalar, özellikle pişirilmiş tuğlalar ve hatta çimento kullanılmaya başlandı. Arkeolojik kazıların ve özellikle Pompeii kazısının kanıtladığı gibi, zanaat aletleri de önemli gelişmeler gösterdiler. Köle kol gücü üretimin her türlü rasyonelleşmesine engel oluyor, en ilkel aletlerin kullanılmasını zorunlu kılıyor, bu da üretim araçlarının gelişmesiyle bağdaşmaz bir durum yaratıyordu. Aristoteles zamanında, kendisinin de dediği gibi, “köle mülkiyetin en mükemmel biçimi” olmasına karşın, M.S. I. ve II. yüzyıllarda, köle sahibi olmak mülkiyetin en tehlikeli, en güvenilmez biçimiydi. Giderek daha serkeşleşen köleler, efendilerine karşı gittikçe çoğalan bir kin gösteriyorlardı. Hiç kuşkusuz, M.Ö. II. ve I. yüzyıllarda olduğu gibi büyük köle ayaklanmaları çıkmıyordu: İmparatorların etkin yönetimleri ve uyanık polisi daha kıvılcım halindeyken ayaklanma ocaklarını söndürüyordu. Örneğin, Tiberius döneminde, 24 yılında, Apulia’da bir köle hareketi oluşmaya başladı, hareketin başında bir emekli muhafız eri olan T. Curtisius bulunmaktaydı. Roma’dan hemen güçlü bir birlik gönderildi, bir tribunusun komutasındaki bu birlik, “ayaklanmanın reisini ve ileri gelenlerini yakaladı ve cezalandırılmaları için Roma’ya götürdü” (Tacitus, <span class="char-style-override-8">Annales,</span> IV, 27). Hiç kuşkusuz bu türden daha başka patlamalar da oldu, ancak kaynaklarımız bunları anmayı gerekli görmüyorlar.</p>
				<p class="paragraf">İmparatorluk döneminde, köleler efendilerine olan hınç ve kinlerini özellikle bunları öldürerek; bunları Neron, Domitianus, Commodus gibi despotların gazaplarına hedef yapan, sürekli ve çoğu zaman, büyük bir olasılıkla gerçek dışı jurnallerle dile getiriyorlardı; bu durum efendileri sürekli korku içinde tutuyordu. “Ne kadar kölen varsa o kadar düşmanın vardır” diyen Roma atasözü belki de bu dönemden kalmadır.</p>
				<p class="paragraf">Nihayet, kölelerin bile “kalite”leri bozulmuştu: Şimdiki köleler gerçek “Barbar”dılar: Germenler, Sarmatlar, Daklar, vb., çünkü, uygar ulusların köleleştirilmesi sistemi geçmişte kalmıştı artık, eyaletler Roma topluluğunun eşit haklı üyeleri olmuşlar ve böylece, nitelikli köle ve işçi akını sona ermişti. Bunlar artık dikkatli kullanılmaya ve kendilerinden daha akıllı biçimde yararlanılmaya başlandı: Aralarından birçoğunun aylık ödenti karşılığında, dışarıda serbest çalışmalarına izin verildi: Kendilerine, özgürlüklerini satın alabilmeleri için, toprak, dükkân, atölye verildi, hatta azat bile edildiler; ama efendinin onlara bakmak zorunluluğunun kalmasına karşın efendiye bağımlılık devam ediyordu.</p>
				<p class="paragraf"><span>Sonuç olarak, kölelerle ilgili düşünceler gibi kendilerine karşı davranış biçimleri de değişiyordu. M.S. I. yüzyılın ortalarında, Columella, “kölelere karşı nazik” olmayı salık veriyordu; efendi onlarla konuşmaya, hatta şakalaşmaya tenezzül etmemezlik etmemelidir. Seneca, “Kölelik doğal bir durum değildir, doğaya ve doğaya özgü özgürlüğe aykırıdır” demektedir; “köle de seninle aynı türdendir”; “Köleler, bu insanlar! Hayır, bunlar insandırlar, bizim varlık yoldaşımız, basit dostlarımızdır.” Hadrianus ve Antoninus, efendilerin kölelerini öldürmelerini yasaklayan bir kararnâme yayınlamışlardı; karı-kocayı ayrı ayrı satmak da yasaklanmıştı; köleler vasiyet hakkını da elde ettiler, vb. Bu insanlıkçılığın (humanitarisme), hiç kuşkusuz, yaşam koşullarını iyileştirerek kölelerden mümkün olan en yüksek yararı sağlamaktan başka bir amacı yoktu.</span></p>
				<p class="paragraf">Kırsal bölgede, kolonluk, doğrudan üreticinin yeni bir sömürü biçimine geçişi belirleyen bir yaygınlık kazanıyordu. Üretim araçlarının bizzat üreticinin mülkiyetinde bulunduğunu düşünen Engels, “Kolonlar, Ortaçağ serflerinin habercileri oldular” diye yazmaktadır. Bu kolonların son derece değişik kökenleri vardı: Toprağa yerleşmiş köleler, Roma topraklarına yerleşmeye gelmiş Barbarlar, büyük mülklerin işlenmeyen topraklarından toprak “parseli” kiralamış özgür kent insanı. Birçok büyük toprak sahipleri küçük çiftlik kirası sistemini kabul ettiler ve topraklarının ancak küçük bir bölümünü kölelere işletmeyi sürdürdüler. II. yüzyılda toprak kirası genellikle mal olarak (hasatın 1/3 dolaylarında) ödeniyordu ve bazı eyaletlerde yalnızca demirbaş insanları bulunan yurtluklara bağlı kölelere değil, aynı zamanda kolonlara da, mülkün büyük bir bölümünü kiraladıktan sonra bunu küçük çiftçilere kiraya veren mülk sahibinin ya da <span class="char-style-override-8">conductor’</span>un yararına angarya <span class="char-style-override-8">(opera)</span> yükümlülüğü getiren gelenek giderek yaygınlaşıyordu. Başlangıçta oldukça hafif (yılda altı gün) olan bu angarya, büyük mülk sahiplerinin ve zengin <span class="char-style-override-8">conductor</span>’ların cezalandırılmayan keyfi yönetimlerinin sonucu olarak aşama aşama ağırlaşmaya başladı; sözleşmeler ve yasal sözleşme maddeleri çiğnenerek ödentiler de yükseltildi; ödenmemiş borçlar bahane edilerek, kolonların sözleşmenin sonunda topraktan ayrılmaları giderek daha sık engelleniyordu ve bu nedenle, kolonların durumu, giderek yurtluğa bağlı kölelerin durumuna yaklaşıyordu. </p>
				<p class="paragraf">Saltus Burunitanus (yazıya adını veren kişi) imparatorluk mülkü kolonlarının, <span class="char-style-override-8">conductorların</span> ve bunları koruyan memurların keyfi yönetim ve kötü davranışlarını imparator Commodus’a şikayet etmek amacıyla sundukları dilekçe olan ve 1879 yılında Afrika eyaletinde bulunan çok ayrıntılı kayıt, bize durumla ilgili açık-seçik bilgiler aktarmaktadır. Hükümdara sunulan dilekçe şöyle: “Acı bize ve o kutsal yazılarından biriyle buyur ki, Adrianus yasası ve valilerinin kararları gereği yükümlü olduğumuzdan, yani iki defa üç gün angaryadan daha fazlasına zorlamasınlar bizi; buyur ki, Haşmetlilerinin teveccühkâr iradeleriyle, biz senin topraklarında büyümüş köylülerin, Hazine’nin topraklarının conductorları tarafından kötü muameleye maruz kalmayalım.” İmparator bu lütuf dilekçesine şöyle cevap vermiş: “... Valiler, yerleşik kurallara aykırı olarak, sizden haksız isteklerde bulunulmamasını gözetmek zorundadırlar”, çok ılımlı bir biçimde bir tavsiyenin ifadesinden başka bir şey olmayan bu buyruk, hiç kuşkusuz, sonuçsuz kaldı ve kolonların uyarıları hiç kuşkusuz birbirini izledi. </p>
				<p class="paragraf">Demek ki, M.S. II. yüzyıl dolaylarında, Roma köleci İmparatorluğu’nun “altın çağı” açıkça sona ermekteydi ve daha o zaman, köleliğe dayalı bütün sistemin tam bir yıkımıyla sonuçlanacak olan büyük bunalımın belirtileri ortaya çıkmaktaydı.</p>
			</div>
		</div>
	</body>
</html>