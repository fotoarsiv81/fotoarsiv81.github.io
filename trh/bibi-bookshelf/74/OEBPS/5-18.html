<html xmlns="http://www.w3.org/1999/xhtml">
	<head>
		<title>5-18.html</title>
		<link href="template.css" rel="stylesheet" type="text/css"/>
<meta content="urn:uuid:0971d8e2-04b1-40d4-ab0d-83d08ffa4385" name="Adept.expected.resource"/>
	</head>
	<body>
		<div id="x5-18.html" xml:lang="tr-TR">
			<div class="Basic-Text-Frame">
				<p class="split"/>
				<p class="ana1">ELLİ YEDİNCİ BÖLÜM</p>
				<p class="r1"><img alt="6.png" class="image" height="8" src="images/6_fmt17.jpeg" width="257"/></p>
				<p class="anabaslik" id="toc_marker-19">CUMHURİYETİN YIKILIŞI</p>
				<p class="resim"><img alt="5.png" class="image" height="22" src="images/5_fmt18.jpeg" width="45"/></p>
				<p class="paragraf"><span class="char-style-override-7">I. İlk triumviratus ve sonu.</span><span> Eyaletlerin özgürlük hareketi, kölelerin korkunç ayaklanması ve demokratların hareketi, Roma devletini temellerinden sarsmıştı. Ordu ve ünlü önderlerin, köleci toplumu ayakta tutabilecek biricik güç olduğunu açık bir biçimde göstermişlerdi. Bu nedenle, uğradıkları başarısızlıklara öfkelenen halkın aşağı katmanlarında, tıpkı iktidara sımsıkı sarılmış aristokraside de görüldüğü gibi, giderek bir “kurtarıcı” askere umut bağlanmaya başlanmıştı. Bu yüzden, 62 yılının güzünde, “büyük” Cneius Pompeius’un, nihayet, birlikleriyle birlikte Brundisium’da karaya çıktığı öğrenilince, Roma büyük bir heyecana kapıldı. Ancak herkesi şaşırtan bir olay oldu: “Demokrat Sulla” (tutucu çevreler Pompeius’a korkuyla bu adı takmıştı) öncel ve ustasının izinden gitmek istemedi ve hükümet darbesi yapmadı. Tersine, anayasaya saygılı bir vatandaş gibi davrandı: Askerlerini ve subaylarını cömertçe ödüllendirdikten sonra, ordusunu terhis etti ve az sayıda maiyetiyle birlikte, zaferin onurlu ödülünü almak, toplum ve yönetimde kendisine lâyık yere oturmak üzere Roma’ya geldi. İtalya’da büyük topraklara sahip bulunan Pompeius, ister istemez yıkıcı ekonomik sonuçlar doğuracak ve rastlantısal olarak ittifak kurduğu demokrasinin çıkarlarına zararlı olacak yeni bir iç savaşın başlamasını istemiyordu. </span></p>
				<p class="paragraf">Ve Roma politikasının çalkantısına giren Pompeius, bu ortamda, beklediğinden de güçsüz durumda bulunuyordu. Lucullus, Crassus, vb., rakipleri kendisini kıskanırlarken, senato kendisinden korkan ve her konuda karşısına engeller çıkarırken, yandaşlarının demagojik propagandalarına karşın, halk yığınları kendisini biraz soğuk karşılıyordu. 61 yılı Ağustos ayında yapılan zafer törenlerini bir yıla yakın süre beklemek zorunda bırakıldı; ordularının fethettiği ülkelerin örgütlenmesi için aldığı önlemleri ve askerlerine toprak dağıtılmasını senatoya onaylatmayı başaramadı.</p>
				<p class="paragraf">Kendisine müttefik arayan Pompeius, kişiliğinde kendisine senatoda bir destek sağlamak amacıyla “vatanın babası” Cicero’ya yanaşmaya çalıştı ilkin, ama optimatlarla (memur aristokrasisi) kurduğu yeni ilişkilere çok değer veren Cicero, önerilen ittifakı kabul etmedi ve böyle davrandığı için daha sonra son derece pişman oldu. Artık Pompeius’un, halkçı partinin liderleri arasında yeni bir destek aramaktan ve eski rakibi Crassus ve halkın yeni gözdesi Caesar’la 70 yılında olduğu gibi yeni bir anlaşma yapmaktan başka çaresi kalmamıştı. Praetorluğunun fırtınalı yılında (62), Catilina’nın yandaşlarının cezalandırılmasının sürdürülmesine şiddetle karşı çıkmış ve gerici fesadın liderlerinin aşırtılarını (ihtilaslarını) açıklamıştı. Senato da kendisini görevden almaya kalkışmış, ama halkın yaptığı büyük gösteri karşısında, yayınlanmış olan kararnâmeyi geri almak zorunda kalmıştı.</p>
				<p class="paragraf">Böylece, 60 yılında, Roma’nın en etkili ve gözde üç kişisi –Pompeius, Crassus– arasında özel ve başlangıçta gizli bir anlaşma gerçekleşmiş oluyordu: Bu ittifaka “birinci triumviratus” adı verilmektedir. Plutarkhos, haklı olarak, bu anlaşmanın “Aristokratik yönetimi devirecek” gerçek bir hükümet darbesi gücünde olduğunu belirtmektedir (Plutarkhos, Caesar, 13). Tutucu Varro’nun deyimiyle, bu “üç başlı canavar” gerçekten de ortaklaşa ve gizli bir diktatörlüğü temsil ediyordu.</p>
				<p class="paragraf">Triumvirler için uygun olan bütün önlemler hiçbir engelle karşılaşmadan geçmeye başladı. 59 yılında konsül seçilen Caesar, meslektaşı Bibulus’un itirazlarını dikkate bile almaksızın, dilediğini yapmakta eşsiz bir beceri gösteriyordu. Bu nedenle, nükte yapmaktan hoşlanan kişiler bu yılın “Julius ile Caesar’ın konsüllük” yılı olduğunu söylerler. Caesar senatoyu kesinlikle toplamıyor, işlerini Halk Meclisi ile görüyordu.</p>
				<p class="paragraf">Rullus’unkine oldukça yakın bir tarım yasası tasarısı kabul edildi: Pompeius’un doğudan getirdiği mali kaynaklar, askerlerine dağıtılacak olan toprakların satın alınmasında kullanılacaktı; İtalya’da (ve özellikle verimli Campania’da) kalan ager publicus (devlete ait arazi) da paylaşılacaktı; yirmi bin aile babası bu önlemden yararlandı. Pompeius’un doğuda aldığı bütün önlemler onaylandı, tahta geçirdiği bütün krallar kabul edildi; daha sonra bizzat Roma’ya gelen ve “Roma halkının dostu” unvanı karşılığında triumvirlere altı bin tantonluk büyük bir bedel ödeyen Mısır kralı Ptolemaios Auletes’in krallığı onaylandı. Crassus’a sıkı sıkıya bağlı atlılar ve öteki işadamları kira ihale bedellerinin üçte bire indirilmesiyle çok büyük yarar sağladılar; bu da Caesar’ı işadamları arasında çok tutulan biri haline getirdi, işletmelerinde kendisine birçok önemli paylar ayırarak Caesar’ı ödüllendirdiler. “Atlıların senatoyla yeniden bozuşması Cicero’yu çok tedirgin ediyordu, atlılar Caesar’ı bir tanrıymışçasına göklere çıkartıyorlardı” diye yazıyor Appianos (İç savaşlar, II, 13). Bu becerikli politika sayesinde, Caesar, halktan da güçlü yeni bir yandaşlar topluluğuna bağlandı. Kendisini de güçlendirmeyi ihmal etmeyen Caesar, 1 Mart 59 tarihinden itibaren, beş yıl süreli, yüksek gelirli ve Gallia Cisalpina, Narbonensis, İllyria eyaletlerini kapsayan bir prokonsüllük görevini aldı. </p>
				<p class="paragraf">Bütün bunlar halkın isteğini yerine getirmek savıyla gerçekleştiriliyordu; Caesar halka haber sağlamak amacıyla, “yönetimin işleri” için ilan büroları kurdu: Her mahallede, beyaz panolar üzerinde, hükümetin çalışmaları ve ülkenin dört bir yanından gelen önemli haberler ilan ediliyordu. Bu çalışma tarihin ilk gazetesi olarak kabul edilebilir. Halk dernekleri ve kulüpler tekrar açıldılar; triumvirlerin memurları ve tribunus Clodius’un adamları, önerilerini comitialardan geçirmek için gerekli olan oyları buralardan sağlıyorlardı. Aynı Clodius, Cicero’yu Catilina’nın yandaşlarını yargılamaksızın ölüme göndermekle suçlandı. Cicero, 58 yılında sürgüne gitmek zorunda kaldı ve Palatinis’taki evi yerle bir edildi. Triumvirler, iktidarlarını sağlamlaştırmak için, kendi aralarında aile bağları kurdular: Caesar on dört yaşındaki kızı Julia’yı ellilik Pompeius’a vererek mirasçısını belirledi ve ertesi yıl konsüllük görevi alacak olan Calpurnius Pison’un kendi kızı Julia yaşındaki kızıyla evlendi. </p>
				<p class="paragraf">Triumvirler bu şekilde üç yıl uyum içinde egemenlik sürdüler, bu dönemde Pompeius ağır basıyordu. Caesar, adeta, “ortaklık”ın en etkin, en becerikli yöneticisi gibiydi. Bununla birlikte, demokratik parolalar altında gizlenen bu üçlü diktatörlük, monarşiye geçişten başka bir şey değildi. Kişisel nitelikleriyle Caesar bu role Pompeius’tan daha uygun düşüyordu. Gerçekten de büyük bir hatip, uzgörüllü ve gözü pek politikacı, yetenekli bir yazar, halk tarafından tapılan bir sosyete adamı olarak Caesar eksiksiz bir devlet adamıydı. Ahlak ilkelerine kulak asmayan, aynı zamanda, doğuştan bağlı olduğu demokrasiyi, aile geleneği uyarınca liderlerinden biri olduğu demokrasiyi ve büyük rahibi olduğu dini küçümseyen, böylece sınırsız bir tutkudan kaynaklanan düşlerinin ve tasarılarının gelişip serpilmesine olanak sağlayan bir “cynique” idi. Triumvidatus’daki iki yoldaşına erişmek için onların servetlerine ve askerî şanlarına, onları geride bırakmak içinse kendisine bağlı bir orduya gereksinimi vardı. </p>
				<p class="paragraf">Gallia prokonsüllüğünün ilk üç yılı kendisine gereksinimi olduğu şeylerden daha fazlasını sağladı. Konsüllük görevi sona erer ermez, 58 yılında, yeni görev yerine gitti, ajanları aracılığıyla Roma’daki işler hakkında eksiksiz bilgi alıyor ve oradaki etkisini sürdürüyordu. Ülkenin fethi, geniş ve zengin bir Roma eyaletinin kurulmasıyla sonuçlanan Gallia’daki görevinin, hiç kuşkusuz epeyce süsleyerek, bazı durumlarda da bazı şeyleri söylemeden geçiştirerek, ünlü “Commentarii De Bello Gallico”sunda (“Gallia Savaşı.” –Gallia’da kaldığı sekiz yılı anlatan sekiz ciltlik kitap– son kitabı yardımcısı Aulus Hirtius kaleme almıştır) anlatır. </p>
				<p class="paragraf">Başlangıçta dört lejyondan oluşan (lejyon sayısı daha sonra onu geçti) küçük bir ordu kullanarak gerçekleştirdiği ve başarıyla sonuçlanan bir dizi askerî harekâtın sonucu olarak, Caesar üç yılda ülkenin efendisi durumuna geldi.</p>
				<p class="paragraf">Romalıların “uzun saçlı Gallia” ya da “Gallia Transalpian” adını verdikleri, Alpler, Ren ve Atlantik Okyanusu arasında uzanan bu zengin ve verimli bölge, klanlar topluluğunun çöküşünden kaynaklanan amansız bir iç mücadelenin pençesine düşmüş olduğu için, Caesar’ın girişimi kolaylaşmıştı. Caesar’ın deyimine göre, uluslarını “köle durumuna indirgemiş” sayısız tribü şefleri arasında sonu gelmez bir savaş sürüp gidiyordu. Gallia’nın içinde bulunduğu durumdan yararlanan doğu komşuları Helvetler ve Germenler, bu ülkeye durmadan akınlar yapıyorlardı. Bunun sonucu olarak, Suebiler’in (Sueviler) kralı Germen Arioviste, Gallia’nın bütün doğu kesimini hemen hemen ele geçirmeyi başarmış ve Alplerdeki yabancı barındırmaz kasabalarına dönmek özlemiyle yanıp tutuşan Helvet yığınları, Garonne ve Loire’in aşağı kesimlerinde topraklar ele geçirmek için harekete geçmişlerdi. </p>
				<p class="paragraf">Caesar, Helvetleri yakalayıp yendi ve atalarının yurduna dönmeye zorlandı. Sonra, Roma kalesi Vesontio’nun (Besançon) yakınlarında Ariovite’yi yendi ve Germenler’i Ren nehrinin sağ yakasına sürdü. Yardımcısı Publius Crassus (triumvir’in oğlu) batı Gallia’da Aquitanları ve Aremoricalıları dize getirirken, Caesar, nehrinin kuzeyinde yaşayan ve Gallia uluslarının en güçlüsü ve en savaşçısı olan Belgler’e, zorlu direnmelerine karşın, iki yılda boyun eğdirdi. 56 yılının sonunda, Caesar’ın eline geçmiş bütün Gallia’yı, müstahkem mevkilere yerleşmiş bulunan Roma garnizonları denetiyordu; bu yeni eyaletten alınan yıllık vergi zamanı için çok yüksek olan kırk milyon sestertius’u buluyordu. </p>
				<p class="paragraf">Gallia tapınaklarının hesaba sığmaz hazineleri (Kelt din adamlarının Gallia’da büyük bir saygınlıkları ve olağanüstü etkileri vardı) Caesar yakınları ve dört bir yandan gelip ordusunu dolduran serüvenciler sürüsü tarafından soyulup yağmalandı. Ganimetin dışında, askerler çift maaş ve canlarının istediği kadar yiyecek aldılar; kendilerine köle de dağıtıldı. Şatafatlı hayatı, ağır masrafları ve halka sunduğu oyunlar yüzünden uçan kuşa borcu olan Caesar, ülkenin en zengin insanlarından ve en büyük köle sahiplerinden biri durumuna geldi. Kendisine bağlı insanların sayısını çoğaltmak için, etkili kişilere cömertçe para, değerli eşya ve binlerce köle dağıtıyordu. 55 yılında, başkentte, görkemli yapılarla bezeli yeni bir forum (“Julianus Forum”u) yaptırmaya başladı ve yalnızca arazinin satın alınması Caesar’a 100 milyon sestertius’a mal oldu.</p>
				<p class="paragraf">Bu üstünlük triumvirler arasındaki sürtüşmenin nedeni oldu. 57 yılından itibaren, Pompeius, Caesar’ın en güvenilir adamı tribunus Clodius’a karşı rakibi Milon’u destekleyerek ve Cicero ile bir yaklaşma olanağı arayarak entrika çevirmeye başladı. Cicero on altı aylık sürgünden sonra, Pompeius’un önerisi üzerine, Roma’ya muzaffer bir şekilde döndü. Caesar’ın etkisini dengelemek için, Pompeius ve Crassus önemli eyalet komutanlıklarını ele geçirmeye ve bir askerî destek sağlamaya çalışıyorlardı. Aralarındaki anlaşmazlıkları çözümlemek için, Caesar, Pompeius ve Crassus, Caesar’ın kışlık konutu Luca’da bir araya geldiler. Bu toplantı sanki bir taçsız krallar toplantısıydı ve maiyyetlerinde en azından ikişer yüz senatör vardı. Roma’nın efendileri belli bir denge sağlamak için kendi aralarında anlaştılar. Pompeius ve Crassus ertesi yıl (55) konsül görevi alacaklar ve daha sonra da Pompeius İspanya’ya, Crassus da Suriye’ye prokonsül olacaklardı; Caesar’ın Gallia komutanlığı beş yıl uzatılıyordu. İlgili görevlilere gerekli buyruklar verildi, ama bunlar bu anlaşmanın uygulama biçimini oldukça güç buldular, çünkü optimatların (Genç Cato ve ötekiler) şiddetli muhalefeti yüzünden seçimler fırtınalı bir ortamda yapıldı.</p>
				<p class="paragraf">Luca (Lucques) görüşmesi anlaşmazlığı geçici olarak çözümledi, ama bununla birlikte triumvirlik kaçınılmaz olarak dağılmaya doğru yol alıyordu. Crassus, konsüllük görevinin sona ermesini bile beklemeden, Suriye eyaletine hareket etti. Plutarkhos’un dediğine göre, “eski hastalığı cimriliğe...Caesar’ın zaferlerinin yüreğinde uyandırdığı yatışmaz bir ganimet ve zafer özlemine yeniden yakalanmıştı” (Crassus, 14). “...Suriye ve Parthia’nın fethiyle ilgili tutkularıyla yetinmek şöyle dursun, Lucullus’un Tigrane karşısındaki kahramanlıklarını, Pompeius’un Mithridates karşısındaki zaferini hayal ediyordu; daha şimdiden, umut çılgınlıklarında, Bactrian’ın, Hindistan’ın, dış denizin, ordusu karşısında boyun eğmiş olduğunu görüyordu (İbid. 16). Bununla birlikte, Crassus, Suriye’ye varınca, doğu seferine hazırlanmaktan çok tapınakların hazinelerini (bu arada Jerusalem’inkini) soymaya, yedek birlik, vb., vermemeleri karşılığında para alarak müttefik kent ve kralları kazıklamaya koyuldu. 53 yılında, yedi lejyonun başına geçip düşüncesizce askerî harekâta girişti ve Parthlar tarafından batı Mezopatamya çöllerine çekildi ve burada, Karrhai (Harran) yakınlarında ağır Parth süvari ordusu tarafından sarıldı ve ordusuyla birlikte yok edildi. </p>
				<p class="paragraf">M.Ö. I. yüzyılın ikinci yarısının başlarında, triumviratus Caesar ve Pompeius’tan oluşan duumviratus’a dönüşmüş durumdaydı. Ama Pompeius, eski müttefikinden giderek uzaklaşıyor ve uzlaşmaya daha yatkın Pompeius’un üstünlüğünü “demagog” Caesar’ın korkulu egemenliğinden daha az tehlikeli bulan eski düşmanlarına, Roma’nın tutucu çevrelerine yakınlaşmaya çalışıyordu. Pompeius, 57 yılından itibaren, Roma’da hüküm süren açlık nedeniyle ve minnettar Cicero’nun desteği sayesinde, başkentin beslenme sorununu çözmek için geniş yetkilerle donandı. İspanya’daki görevinin başına geçecek yerde, bu eyaletin sivil ve askerî işlerini yardımcılarına yaptırıyordu. 52 yılında, Clodius ve Milon’un silahlı çeteleri arasında gerçek sokak savaşına dönüşen amansız seçim mücadelesi (Clodius, Milon tarafından öldürüldü) sonunda, Roma’da tek bir magistratus kalmayınca, bu durumdan yararlanan senato Pompeius’a olağanüstü, yarı-diktatörlük yetkileri verdi: Caesar’ın en şiddetli düşmanlarından olan aşırı gerici Cato’nun önerisiyle “tek başına konsül” atandı. Pompeius “o sırada, Roma’nın en güçlü kişisiydi, çünkü konsüllüğü döneminde kendileri için hiçbir şey yapmamış olan Caesar’a kızan senatörlerin desteğini kazanmış bulunuyordu” (Appianos, İç savaşlar, II, 25).</p>
				<p class="paragraf">Bu sırada, Roma’da devlet örgütünün tümünde yapılacak bir reformun yararından açıkça konuşulmaya başlandı, Pompeius’un başında bulunacağı ılımlı bir senato monarşisi söz konusuydu. Cicero’nun 51 yılında yayınlanan De republica’sında geliştirdiği kuramdı bu. “Denetimsiz bir özgürlük özgür bir ulusu köleye dönüştürdü” diye yazıyordu. “Bozulmamış durumlarıyla yönetim biçimlerini karşılaştıracak olursak, monarşi rejiminin kınanacak bir yanı bulunmaması bir yana, ötekilerden çok daha iyi olduğuna inanmış bulunuyorum”; doğal olarak, eski Roma krallarında olduğu gibi kralların seçimle görevlendirilmesi ve yetkisin senatodan alması koşuluyla. “Vatanın babası” zaten bu “yönetici” ya da cumhuriyetin “prensi” görevini kabul etmekten kaçınmayacağını sezdirmek istiyordu.</p>
				<p class="paragraf">Bununla birlikte Pompeius’un “prenslik”i kısa süreli oldu; bu arada, Caesar’ın 55-50 yılları arasında Gallia’da içinde bulunduğu güç durum sayesinde ayakta kalmıştı. Caesar, gerçekten de, yeni bir Germen istilasını, beş yüz bin kişilik bir dalga halinde Ren nehrini aşarak verimli Trevi kırlarını istila eden Usipetelerin ve Tenctrelerin saldırılarını geri püskürtmek zorunda kalmıştı. Proconsul bu davetsiz konuklardan, büyük oranda, kalleşçe bir kurnazlık sayesinde kurtuldu: Görüşme yapmak bahanesiyle Germen şeflerini karargâhına çağıran Caesar, görüşmelerin sonucunu rahatça bekleyen “Barbarlar”ın üzerine birdenbire saldırdı ve kırk binini kılıçtan geçirdi. “Roma ordularına yapılan bu hareket ve bozulan and” için, Cato, senatoya andını bozan kişiyi Germenler’e teslim etmeyi önerdi. </p>
				<p class="paragraf">Sonra Caesar, Germen uluslarının ve özellikle yeni saldırılara hazırlanan Suevlerin gözünü korkutmak için Ren nehrini iki kez aştı. 55 ve 54 yıllarında, özel olarak bu amaçla hazırlanan güçlü bir filoyla, Britannia’yı istila etmeye girişti; bu “inanılmaz büyüklükte adayı” ele geçirerek, buradan Gallia’ya gelen yardımlara engel olmak istiyordu. Ama bu girişiminde başarısızlığa uğradı.</p>
				<p class="paragraf">Ama Caesar, 52 yılında, hemen hemen bütün Gallia’da başlayan genel ayaklanma yüzünden, ortaya büyük bir tehlikenin çıktığını gördü. Ayaklanmanın başında, Romalılara karşı eski dostları Eduenlere varıncaya kadar herkesi ayaklandıran ve ayaklanmaya gerçek bir ulusal nitelik veren, Arvernlerin yiğit ve yetenekli reisleri Vercingetorix bulunuyordu. Birçok Roma garnizonu kılıçtan geçirildi, Gallialılar, geniş ülkeye yayılmış bulunan birliklerin dağınık kışlalarının belli bir bölümünü ele geçirdiler. Bizzat Caesar, Gergovia’nın surları dibinde yenilgiye uğradı ve zorla kurtuldu. Üç yeni lejyon oluşturduktan sonra, Vercingetorix’i ordusunun büyük bir bölümüyle Alesia kalesine kıstırmayı başardı ama Gallialılar şeflerine yardım etmek için kitle halinde (300 bin kişi dolaylarında) ayaklandılar. Caesar da kuşatmaya düştü ve iki kuşatma siperi arasında, kuşatılana ve kuşatana karşı kendini savunmak zorunda kaldı. Caesar’ın kullandığı tahkimatı yapan uzmanların hakkını teslim etmek gerekir: Ordusu ancak bu sayede kaçınılmaz bir yenilgiden kurtuldu. (Caesar, Commentarii De Bello Gallico, VII, 72-73). Bu tahkimatla kendini koruyan ve erzak sıkıntısı yüzünden Alesia önlerinde daha fazla dayanacak durumda olmayan Roma ordusu, yardıma gelen Gallia ordusunu beklemedik bir darbeyle geri püskürtmek için uygun olan zamanı yakaladı. İnatçı bir direnmeden sonra, kalede kuşatılmış bulunanlar, açlık yüzünden teslim olmak ve Vercingetorix’i teslim etmek zorunda kaldılar. Caesar’ın muzaffer arabasını izledikten sonra, Gallialıların şefi, daha sonra, Capitolium’un eteklerinde idam edildi.</p>
				<p class="paragraf">Caesar, ancak, bu ayaklamayı cezalandırmak amacıyla bütün Gallia’yı kana boğduktan sonra, Pompeius ve Roma’da giderek baş kaldırmaya başlayan gerici parti ile hesaplaşmak olanağı bulabildi. Senatoda, Caesar’ı çok uzayan komutanlığından istifaya zorlamak ve yerine bir başkasını atamak sorunu bile tartışıldı. Buna karşılık olarak, üç tribunus, G. Curio, Antonius, Cassius ve bunların adamları, gürültü patırtıyla, Pompeius’un da görevlerini bırakmasını istediler. Caesar’a en büyük düşmanı olan aristokratlar grubunun temsilcileri, konsül Aeimilius ve konsül C. Claudius Marcellus, Pompeius’a vatanı savunmak için Caesar’ın üzerine düşmanın üzerine yürümüş gibi yürümesini buyurdular ve İtalya’daki bütün birlikleri onun komutasına verdiler. Tribunusların karşı çıkmaları bu yetkiyi vermelerine engel olmadı; bunun üzerine, “tribunusların dokunulmaz ve kutsal kişiliğine kaba güç kullanıldığı”nı ileri süren tribunuslar Caesar’ın yanına kaçtılar: Böylece, Caesar’a, “halkın yüzyıllardan beri var olan haklarını savunmak” ya da, bizzat Caesar’ın ileri sürdüğü gibi, “... kendi özgürlüğünü ve Roma halkının bir fesat örgütü tarafından yok edilen özgürlüğünü savunmak amacıyla” Pompeius ve bütün senatoya karşı açık bir savaşa girmek için gerekli olan yasal gerekçeyi vermiş oldular (Caesar, Commentarii de Bello Gallico, I, 22).</p>
				<p class="paragraf para-style-override-6"><span class="char-style-override-7">2. İç savaş (49-45). Caesar’ın diktatörlüğü.</span><span> Pompeius seferberliğini tamamlamadan, Caesar, İtalya ve Roma’yı ele geçirmek için elini çabuk tuttu. Gallia Transalpina’dan çağırdığı birliklerinin büyük kesimi daha gelmeden, 49 yılı Ocak ayı başında, bir tek lejyonla, kendi eyaleti ile İtalya arasında sınır olan Rubicon’u hızla geçti ve Ariminum’u ele geçirdi. Hemen görülmemiş bir panik çıktı: “Öteki savaşlarda olduğu gibi bütün İtalya’da çılgına dönmüş gibi koşuşturan kadınlar ve erkekler değildi yalnızca söz konusu olan... Roma kendisine sığınan çevre halkın baskını altında eziliyordu ve böylesine bir kargaşada, böylesine şiddetli bir kasırgada, hiçbir magistratus ister akıl yoluyla olsun, ister otorite kullanarak olsun bu çılgınca korkuya engel olamazdı, Pompeius, hükümet ve senatoya” “vatanını ve özgürlüğünü tiranlığa tercih eden herkese” kendisini izlemek buyruğu vererek, başkentten ayrılacağını ilan etti. (Plutarkhos, Caesar, 33) Ama Pompeius’un yanında senato aristokrasisinden başka kimse yer almadığı için, İtalya halkında kendisine hiçbir destek bulamadı. Atlılar, pleb, İtalyan kentleri, tümüyle Caesar’dan yanaydılar. Ombria, Picenum ve Sabinler ülkesinden geçerek güneye doğru yaptığı zorunlu yürüyüşe karşın, Caesar, Pompeius’un eski ilişkilerinden yararlanarak bir direnme örgütlemek amacıyla doğuya gitmek üzere, senatörlerden ve öteki magistratuslarla birlikte, Brundisium’dan denize açılmasına engel olamadı. Caesar kendi başlarına bırakılan birlikleri yanına çekerek iki ayda bütün İtalya’ya egemen oldu, Roma’yı savaşmadan ele geçirdi ve kaçan yönetimin geride bıraktığı hazineye el koydu. Kısa bir süre sonra diktatör ilan edildi (49). </span></p>
				<p class="paragraf"><span>Bu kez özel bir genişlik kazanan iç savaş beş yıl sürdü; hemen hemen bütün eyaletleri içine alacak şekilde Roma imparatorluğunun bütün topraklarına yayıldı. Caesar ne yeterli bir donanması, ne de yeterli sayıda birlikleri bulunduğu için, Pompeius’u Hellas’ta izlemeye hemen girişmedi; Pompeius, Epieros’ta Dyrrachium yakınlarında, on bir lejyon, yedi bir süvari, Grekler, Thraklar, Kilikia Galatları, Kappadoklar ve öteki doğulu uluslardan oluşan çok sayıda yardımcı birlik toplamaya ve 600 gemiyi bulan bir donanma hazırlamaya vakit buldu. Caesar, bu koşullarda, batıda kendisine buna eşit güçte bir dayanak yaratmak çareleri aradı ve aşağı-yukarı buna eşit bir kuvvet topladı. Sicilya ve Sardinya’ya egemen oldu ve işgal etmek üzere Curio’yu iki lejyonun başında Afrika’ya gönderdi. Numidia’daki büyük toprak sahipleri Pompeius’un yandaşı oldukları için bu sefer başarısızlığa uğradı. Curio ordusuyla birlikte Numidia kralı Juba trafından yok edildi. Caesar, İspanya’yı Pompeius’un elinden almak amacıyla bu eyalete gitti ve düşmanının yardımcıları olan Afranius, Petreius ve Varro’ya karşı yaptığı kısa süren bir savaştan sonra burayı ele geçirdi; İspanya birliklerinin büyük bir bölümü Caesar’dan yana geçti. Pompeius’un üzerine, ancak 48 yılında, on lejyon ve on bin Gallia süvarisinden oluşan bir orduyla yürüyebildi. Kış ortasında Ege Deniz’ini güçlükle geçtikten ve Dyrrachium önlerinde geçici başarısızlıklara uğradıktan sonra, komutanlığın birçok general arasında paylaşıldığı Pompeius ordusunda gerçek bir komutanın bulunmamasından yararlanan Caesar, rakibini Farsala (Thessalia) yakınlarında bozguna uğrattı. Roma’dan kaçan sürgün yönetimin hemen hemen bütün üyeleri Caesar’ın eline geçti; aralarında Cicero da olmak üzere birçoğu kendiliklerinden, direnmeden vazgeçtiler, çünkü Caesar kara listeleri kabul etmiyordu ve “bağışlayıcılık”ı parola seçmişti. Bozgundan sonra Mısır’a </span><span>sığınmış olan Pompeius’a gelince, Caesar’la iyi ilişkiler kurmak ve onu hükümdarları ve kız kardeşi Cleopatra’ya karşı yaptığı savaşa sokmak isteyen ve henüz ergin yaşta olmayan genç kral XII. Ptolemaios’un dalkavukları tarafından öldürüldü. </span></p>
				<p class="paragraf">Ama savaş burada bitmedi. Pompeius’un peşine düşen Caesar, zengin krallık hazinesine el koymak niyetinde olduğu için, Mısır’ın işlerine karıştı. Askerî törenle gömdürdüğü ve anısına bir anıt-kabir yaptırdığı Pompeius’un aşağılık bir şekilde öldürülmesinin öcünü almak bahanesiyle, cinayetin fâillerini öldürttü, Ptolemaios’u tahttan indirdi ve tacı Kleopatra’ya verdi. Caesar’ın bu girişimi, düşük kralın yandaşlarının ayaklanmasına (İskenderiye Savaşı) neden oldu; bu savaşın, Caesar’ın yakınlarından biri tarafından yazılan ve Commentarii De Bello Civili’sinin sonunda yer alan bir öyküsü günümüze ulaşmıştır. </p>
				<p class="paragraf">Ama Caesar’ın Küçük Asya, Afrika ve İspanya’da, Pompeius’un eski müttefikleriyle ve sayısız yandaşıyla, “Pompeius’cular”la üç yıl daha savaşması gerekti. Pompeius’un ölümünden sonra, doğuda inatçı bir şekilde savaşı sürdürenlerden biri, korunağı, Bosphoros kralı Pharnakes oldu. Pharnakes, babasının eski krallığı Pontos’u işgal etti, Caesar’ın yardımcısı Domitius’u yendi ve Romalılara sadık Amiasis kentini ele geçirip bütün halkını sattı. Onun bu ilerlemeleri, Asya’da Roma egemenliğini kurtarmak için Caesar’ı ona karşı bir sefere zorladı. Bu savaş çok kolay oldu: Zela yakınlarında yapılan ilk savaşta Pharnakes’in ordusunu paramparça etti ve onu Pantikapaion’a (Kerç) sığınmak zorunda bıraktı; Pharnakes burada ayaklanan uyruğu tarafından öldürüldü. Zela Savaşı’nın sonunda, Caesar, Roma’ya üç sözcükten oluşan ünlü raporunu gönderdi: “Veni, vidi, vici” (Geldim, gördüm, yendim). </p>
				<p class="paragraf">Caesar’ı doğuda tutan bu iki savaş, İskenderiye ve Pharnakes savaşları, Pompeius’un yandaş kalıntılarına batıda güçlü üsler kurmak olanağı sağladı. Caesar bunları ortadan kaldırmak için, Afrika (46) ve İspanya’ya (45) çok güç ve çok tehlikeli iki sefer yapmak zorunda kaldı. Afrika’daki Pompeiuscular’ın başında, diktatörün iki amansız düşmanı, konsül Scipio ve praetor M. Porcius Cato bulunuyordu. Caesar, Numidia kralının üzerine Mauritania kralı Bocchus’u göndermek becerikliliğini gösterdi ve askerlerini bilmedikleri bir savaşa, fillerle savaşa göre hazırladı. Sonra, düşmanlarını Thapsus’ta yerle bir etti; Cato ve Juba kendi canlarına kıydılar. Numidia krallığı, geleceğin tarihçisi Sallustius Crispus’un yönetiminde bir Roma eyaletine dönüştürüldü.</p>
				<p class="paragraf">“Büyük Pompeius”un yenik partisinin bütün geri kalanları, liderlerinin oğulları genç Cheius Pompeius ve Sextus Pompeius’un yanına sığınmışlardı, Pompeiscular’ın İspanya’daki son kalesinin hesabını görmek Caesar için pek kolay olmadı. O zamana kadar koyu bir aristokrasi yanlısı olan bu partinin niteliği, uğradığı başarısızlıkların etkisi altında, büyük ölçüde demokrasiye yaklaşmıştı. Sertorius örneğinde olduğu gibi, İberia’nın yerli halkıyla yakın ittifak kurmuşlar, yerli halktan kurdukları düzenli orduya köleleri de almışlardı. Daha sonra kendisinin de kabul edeceği gibi, Caesar, lejyonerlerinin cesaretini kamçılamak için başlarına geçip bir er gibi savaştığı korkunç Munda Savaşı’nda, “zafer için dövüştüğü öteki çarpışmaların tersine, yaşamak için savaşmıştı.” Ama bu çarpışmada da Pompeiuscular yenik düştüler ve hayatta kalan tek liderleri Sextus Pompeius, korsanlıkla yaşamak için, partinin İspanya’daki acınacak kalıntılarıyla birlikte denize açılmak zorunda kaldı.</p>
				<p class="paragraf">Appianos şöyle yazıyor: “İç savaşı bitiren Caesar hemen Roma’ya yürüdü; kendisinden önce kimsenin olmadığı kadar güçlü ve ürkünçtü,” (İç savaşlar, II, 106). Aynı tarihçi, başka bir yerde, bu zaferin çok pahalıya patladığına işaret etmektedir: “Bütün Roma yurttaşlarının sayımını yaptırdı, nüfus bu savaştan önceki sayısının yarısına inmişti, cumhuriyet iç savaş yüzünden çok etkilenmişti...” (Agy, II, 102).</p>
				<p class="paragraf">Ve Roma, daha yumuşak bir biçimde olsa da, Sulla zamanında olduğu gibi, yeni bir asker egemenliği dönemi yaşadı. Kesin gücün kendilerinde olduğunu hisseden askerler ayaklanıyor, isyan çıkartıyor ve vaat edilen büyük ödülleri istiyorlardı. 47 yılında, Afrika seferinden önce çıkan isyan özellikle tehlikeli olmuştu: Campus Martius’ta (Mars Alanı) toplanan askerler, bağıra çağıra, donativumlarının (para ödülü) hemen dağıtılmasını ve kendilerine izin verilmesini istiyorlardı. Caesar’ın yeni vaitlerini getiren Sallustius az kalsın öldürülüyordu. Kentin her an yağmalanmasından korkuluyordu. Ancak, Caesar’ın cesaretle askerlerin karşısına çıkması, isyancılar karşısında becerikli ve kararlı davranışı, Roma’yı yağmalamaktan kurtardı. Caesar, tehditler ve vaitler arasında becerikli bir denge kurarak, askerlerin bu korkunç öfke hareketlerini sakinleştirmeyi ve onları itaat altına almayı biliyordu. Bununla birlikte, askerler istediklerini elde ettiler ve Caesar, annolar’ın sayısını yarı yarıya kısarak 300.000’den 150.000’e indirmek zorunda kaldı. 46 yılında, dört zaferi (Gallia, Mısır, Pharnakes ve Numidia) kutlandı; Caesar birliklerine olan borcundan kurtuldu: “yaptığı vaitlerin üzerine çıkarak, her askere beş bin Attika drahmisi, her centriona her askere verdiğinin iki katını ve her chiliarchus’a (bin kişinin komutanı) ve süvari komutanına da her centurion’a verdiğinin iki katını verdi. </p>
				<p class="paragraf">Bu zafer töreninde, altmış bin beş yüz gümüş talanton ve bin iki yüz yedi kilo ağırlığında 2822 altın taç kullanıldığı anlatılmaktadır” (Appianos, <span class="char-style-override-8">İç savaşlar,</span> II, 102). Ama Caesar, büyük boyutlu (80 bin asker yararlandı) başlayan, eski askerlere toprak dağıtımı işini tamamlayacak zaman bulamadı. Aralarında Marcus Antonius ve Mamurra olmak üzere, itibar ve zenginlik içinde yüzen gözdeleri, son derece şatafatlı bir yaşam sürüyor, ziyafet ve içki alemlerinde milyonları bulan servetler harcıyorlardı. Caesar’ın artık yapabileceği tek şey, tıpkı Sulla döneminde olduğu gibi, muzaffer ordusunun tekrarlamaya can attığı kara listelere, katliâmlara ve zoralımlara (müsedere) engel olmaktı.</p>
				<p class="paragraf">İktidarının en başta orduya dayandığını Caesar da gizlemiyordu. Sulla gibi, o da özel ad gibi kullanılan imparator sıfatını aldı: “İmparator Caesar, vatanın babası, sürekli diktatör” (İmp. Caesar, p.p.dict. perpetuus) cümlesi, üzerinde portresinin bulunduğu paralara basıldı. “Vatanın babası” ve “diktatör” sıfatlarının birleşimi, bu askerî iktidarın özünde bütün sivil topluma yayıldığı ve cumhuriyetin artık bir askerî monarşiye dönüştüğü anlamına geliyordu.</p>
				<p class="paragraf">Komutanı aracılığıyla uygulanan askerî diktatörlük, 40’lı yıllarda, şeflerinin demokrasiyle olan ilişkilerine karşın, Sulla’nın otuz beş yıl önceki diktatörlüğünün gerici ve karşı-halkçı niteliğine sahip bulunuyordu. Gerçekten de Caesar, uzun süredir, demokratik partinin kabul edilmiş başkanıydı ve kendisinden de Catilina’nın programı doğrultusunda bir hükümet darbesi beklenmekteydi: Bu durum, 49 yılında, Pompeius’la birlikte İtalya’dan kaçan bütün tutucuların ve büyük mülk sahiplerinin kapıldıkları büyük korkunun nedenini açıklamaktadır.</p>
				<p class="paragraf">Ama halkın beklenti ve umutları boşa çıktı. İç savaşın sonucu olarak Roma’yı kasıp kavuran korkunç ekonomik bunalıma karşın, Caesar, borç faizlerinin, ödemelerin sonunda uygulanmasını ve faiz oranlarının eski düzeyde kalmasını buyurmakla yetindi. Ayaklanmalar, ibretlik bir şiddet uygulanarak kısa zamanda bastırıldı. Praetor M. Coelius Rufus, 48 yılında, Halk Meclisi’ne borçların silinmesini ve vadesi gelen borçların ertelenmesini önerdiği için görevinden alındı ve Roma’dan sürüldü. Rufus yandaşlarının hareketini bastırmak için kentte sıkıyönetim ilan edildi; Rufus’un, birkaç yıl önce demagojisiyle kendini tanıtan Milon ile birlikte, İtalya’nın güneyinde giriştiği ayaklanma hareketi silahla bastırıldı; iki önder bastırma sırasında öldürüldüler. Ertesi yıl, yani 47 yılında, oylamanın durdurulmasına engel olmak için Forum’a çıkan bütün yollara barikatlar kuran Roma plebinin coşkuyla desteklediği halk tribunusu P. Cornelius Dolabella aynı önerileri getirince, Caesar’ın başyardımcısı, süvari komutanı diktatörün yokluğunda Roma’yı yöneten Marcus Antonius başkenti gerçek bir mezbahaya çevirdi. Birlikleri barikatları kaldırıp Halk Meclisi’ni dağıttı; 800 kişi öldü, birçok yurttaş Arx Tarpeia’dan (Tarpeia kayısı) aşağı atıldı. Aceleyle başkente dönen Caesar, Antonius’u onaylamıyormuş gibi yaptı, Dolabella hakkında kovuşturma açmaktan vazgeçti ve düşük kiralar için bir yıllık mühlet tanıdı ama aynı zamanda kulüpleri ve halk derneklerini kapattı.</p>
				<p class="paragraf">Görkemli şenlikler ve gösterilerle halkı toplumsal ve siyasal yaşamdan uzaklaştırmak için bütün olanakları kullanıyor, cömertçe para, buğday ve et dağıtarak, genel şölenler (bunlardan birinde, açık havada, yirmi iki bin masa kurulmuştu) vererek halkın sevgisini kazanmaya çalışıyordu. Halkın toplantıları ve seçimler artık boş bir formaliteden ibaretti: Caesar, bazen birkaç yıl önceden, magistratusları ya bizzat atıyor, ya da tribuslara mektup yazıp kendi adaylarının seçtirilmesini rica ediyordu (ama bu ricalar gerçekte birer buyruktu). Ayrıca, dikkatini yerel işlere çekerek kamuoyunu büyük siyasal sorunlardan uzaklaştırmaya çalışıyordu ve bu amaçla, halkın haklarını genişleten, Roma kentlerinin belediye yönetimiyle ilgili yasa (lex lulia municipalis) çıkartıldı. </p>
				<p class="paragraf">Eyaletlerde de halk tarafından sevilmek isteyen Caesar, Roma yurttaşlığı hakkını geniş ölçüde yaygınlaştırdı: Gallia Cisalpina halkı birdenbire Roma yurttaşı olurken Gallia Transalpina halkı Latin hakkı aldı; bunun sonucu olarak eski askerî koloniler kendi kendilerini yöneten municipia’lar oldular, ama buralarda egemenlik nüfusun hali vakti yerinde ve “güvenilir” kesiminin elinde bulunuyordu. Caesar, bununla birlikte, aşağı katmanlardan tamamen uzaklaşmadı ve halkçı partinin lideri kabul edilmeyi sürdürdü.</p>
				<p class="paragraf">Monarşik iktidarın kuruluşuna, doğal olarak, merkezileşme ve yönetimsel bürokrasi eğilimleri de eşlik ediyordu. Caesar açıkça söylüyordu: Cumhuriyet “gerçekliği olmayan bir isimden başka bir şey değildir ve... benim sözlerimi birer “yasa” sayıyorlar,” (Suetonius, Caesar, 77). Bu nedenle bütün devlet örgütlerini, basit yönetimsel çarklar haline getirmeyi amaçlıyordu. Danışma meclisi düzeyine indirgenmiş ve kendi adamlarıyla dolu –hizmetleri sona erince centurionları bile görevlendiriyordu– olan senatonun üye sayısını 900’e çıkardı. Praetorların sayısı 16’ya kadar, questorlarınki 40 yükseldi ve artık altı tane aedil vardı; subayları arasından seçilen özel ilbaylar, Roma’nın düzeninden sorumluydular. Aynı zamanda, muhasebeyi birleştirmek ve yönetimsel kolaylık için, bir tek yasal geçerliği (aureus) olan yeni altın para bastırdı ve zamanına göre çok gelişmiş bir takvim yaptırdı, bu takvimin hazırlanmasına bir astronomi bilginleri kurulu katıldı. Temel olarak alınan güneş yılı 365 gün bir çeyrekten oluşuyordu ve eski ay takvimindeki 28 günü koruyan Şubat ayı dışında, aylar sırayla 30 ve 31 günden oluşuyordu. </p>
				<p class="paragraf">Caesar, doğuda gördüğü yönetim biçimlerinden ve özellikle Mısır’da süren Hellenistik monarşi biçiminden çok hoşlanmıştı: Yetkisi sınırsız tanrılaşmış krallar, şatafatlı saray törenleri ve geniş bir bürokrasi örgütü. Görkemli giysiler içinde, başında bir defne çelenk, üzerinde eski Roma krallarının erguvan kırmızısı harmanisi ve ayaklarında gene aynı renk potinler, senatoda altın bir taht üzerine oturuyordu; ailesi Venüs’ün soyundan gelmekle böbürlendiği için, sürekli olarak tanrısal soyundan söz etmeye başladı. “Tanrısal Julius”a ya da “Jupiter Julius”a adanmış bir tapınak yaptırdı, burada özel olarak kurulmuş bir pontifex kurulu kendisi için tapınma törenleri düzenliyordu. Mısır kraliçesi Kleopatra, daveti üzerine Roma’ya geldi; evlenmeleri Caesar’a kral unvanını almak olanağı sağlıyordu. Caesar’ın yandaşları, heykellerine altın taç takarken, kendisine açıkça krallık tacı sunarken sıkıntı çekmiyorlardı. Ama vakit henüz gelmemişti: Halk bu monarşiye özgü gösterileri homurtuyla karşılıyordu ve Caesar, kamuoyu iyice hazır olana kadar kendisine kral ilan etmekten vazgeçmek zorunda kaldı.</p>
				<p class="paragraf">Caesar, 45 yılında, sınırlarındaki Roma eyaletlerini istila tehditinde bulunan Parthlara karşı büyük bir “doğu seferi” hazırlıklarına başladı. Bu arada, kralları Burebista’nın aşağı Tuna’da güçlü bir krallık kurduğu Getaeler’e boyun eğdirmeyi tasarlıyordu. Bu fırsattan yararlanan adamları, “Sibylla kitapları”nın eski kehanetine göre, Doğu’nun krallarını bir tek kralın yenebileceği söylentisini yayıyordu. Ama birliklerini başına geçmeden dört gün önce, 15 Mart 44 günü, bir grup cumhuriyetçi suikastci tarafından öldürüldü.</p>
				<p class="paragraf">Böylece Caesar, eserini tamamlamak ve Roma’ya kabul ettirmek istediği monarşik ve askerî “imparatorluk” rejimini güçlendirmek olanağı bulamadı. Bununla birlikte, cumhuriyeti tepeden tırnağa ve geri dönülmez biçimde yıkmıştı ve Sulla’nın ölümünden sonra olduğu gibi, artık cumhuriyeti yeniden kurmak olanaksızdı.</p>
				<p class="paragraf para-style-override-6"><span class="char-style-override-7">3. İkinci cumhuriyetçi hareketin başarısızlığı.</span> <span class="char-style-override-7">İkinci triumviratus, kara listeler ve İtalya’da büyük toprak mülkiyetine saldırılar.</span> Komployu yapanlar, orduda yüksek görevleri olan ve Caesar’ın yakın çevresinde yer alan, tanınmış cumhuriyetçi senatörlerdi; ayrıca, hepsi Caesar’ın bağışladığı eski Pompieus’culardı. Suikastçilerin başında, zengin Roma’lı aile Junius Brutus’un iki üyesi bulunuyordu: Caesar’ın gözdesi, fanatik cumhuriyetçi, praetor Marcus Junius Brutus ve bunun akrabası, diktatörün Gallia Cisalpina’nın valiliğini verdiği Decimus Junius Brutus, praetor Caius Assius Longinus, vb. Toplam olarak altmış kişiydiler </p>
				<p class="paragraf">Ama hazırlayıcıları, Caesar’dan nefret eden büyükler ve soylu sınıf saflarında bulunuyordu. Bu nedenle, Caesar’ı öldürmek için yer olarak “tiran”ı öldürmek ve cumhuriyeti yeniden kurmak niyetlerini onaylamasını bekledikleri senatoyu seçmişlerdi. Gerçekten de, katiller kendisini sardıkları zaman, Caesar’ı savunmak için hiçbir senato üyesi en küçük bir girişimde bulunmamıştı. Suikast başarıya ulaşınca, senatörlerin çoğunluğu suikastçileri destekledi ve Caesar’ın buyruklarının tümünü iptal edilmesini istediler. Bazıları da, “tiran”ın gömülmesinin yasaklanmasını ve eski geleneğe göre, cesetinin Tiber nehrine atılmasını istiyordu. Suikastçilerin ve Roma aristokrasisinden yandaşlarının tek korkusu, Caesar’ın en önemli iki yardımcısı olan ve Roma garnizonundaki bütün birliklerin başında bulunan consul Marcus Antonius ve süvari komutanı M. Aemilius Lepidus’tan gelecek silahlı bir eylemdi. Bu tehlikeyi önlemek için, cumhuriyetçiler Capitolium’u işgal ettiler ve savunulması için gladyatörleri görevlendirdiler.</p>
				<p class="paragraf">Ama “halk, suikastçileri izlemeye hazır değildi” (Appianos, <span class="char-style-override-8">İç savaşlar</span>, II, 119). Tersine, katilleri kovalıyor ve taşa tutuyordu. Ölümünden birkaç gün sonra, Caesar’ın cesedi Forum’a getirilip, merhumun her yurttaşa önemli bir miras bırakan vasiyeti halk huzurunda okununca, ayaklanan halk yığınları senatörlerin ve soyluların evlerini yerle bir etti. Büyük bir olasılıkla bir azatlı olan, fakat “Marius’un torunu” olduğunu ileri süren Herophilus (bazı kaynaklara göre Amatius) adlı becerikli bir kışkırtıcı ayaklanmanın başına geçti. Caesar’ı, zenginlerin hançerleriyle can veren yoksulların koruyucusu olarak sunan kışkırtıcı, halkı bu cinayete katılmış olan herkesi ve bütün senatoyu öldürmeye çağırıyordu. Roma’da büyük sayıda toplanmış bulunan Caesar’ın eski askerlerinin gönülden destekledikleri bu harekete köleler ve azatlılar da katıldılar.</p>
				<p class="paragraf">Bu halk hareketini neden olduğu korku, senatonun Caesar’cı liderlerini ve Caesar’ın katillerini bir süre birbirine yaklaştırdı. Senatonun ilk toplantısında, Antonius ve Lepidus, cumhuriyetçi anayasanın yeniden yürürlüğe konulmasını kabul ettiler; senatoya yüce yetki, comitialara saymaca egemenlik tanındı. Antonius ve Lepidus, suikastin önderleriyle barışmalarının simgesi olarak, kendi çocuklarını onlara rehine verdiler. Caesarcılar yalnızca katillerin bağışlanmasına değil, magistratus görevlerini ve eyaletlerini ellerinde tutmalarına razı oldular. Senato da kendi açısından şu uzlaşmayı onayladı: Cumhuriyetçiler, tiran sıfatıyla Caesar’ın anısını lekelemek, mallarına el koymak, bütün işlem ve atamalarını iptal etmek niyetlerinden vazgeçiyorlardı. Bir süre sonra, Antonius’un önerisi üzerine, diktatörlüğü kesinlikle yasaklayan ve herkese her yeni zorbayı öldürmek hakkı tanıyan bir yasa bile kabul edildi.</p>
				<p class="paragraf">Bu geçici ve ikiyüzlü uzlaşmadan sonra, halk hareketinin bastırılmasına girişildi. Antonius’un buyruğu üzerine, Herophilus yargılanmadan idam edildi. Herophilus’un yandaşları Forum’da toplanınca, Antonius ve konsüllük ortağı Dolabella askerleri üzerlerine gönderdiler. Kimileri kendilerini savunurken can verdi, kimileri tutsak olup idam edildi (44 yılı Nisan ortası).</p>
				<p class="paragraf">Bununla birlikte, senatoya yarı-ödünlerle güven veren Antonius, Sezarizmin restorasyonu ve düşmanlarıyla hesaplaşmak için konsüllük görevinden yararlanıyordu. Onun isteği üzerine ve senatonun karşı çıkmasına karşın, Halk Meclisi onu Caesar’ın katillerinden biri olan Decimus Brutus’un yerine Gallia Cisalpina prokonsüllüğüne atadı. Antonius, eyaletine aktarmak bahanesiyle, Makedonya’da bulunan dört lejyonu yanına çağırdı. Ayrıca, Caesar’ın uçsuz bucaksız servetine el koyarak, Amatius’un idamına öfkelenen demokratlara karşı savunmada kullanmak görünüşü altında, eski centurion birliklerini silahaltına almaya başladı. Ama Caesarcı parti içinde bir bölünme oldu: Kimileri, örneğin toprak sahibi eski askerler, Antonius’un uyguladığı senatoyla geçici uzlaşma politikasını destekliyordu; kimileri de Caesar’ın katillerine ve hazırlayıcılarına karşı daha kesin bir eylem istiyorlardı. </p>
				<p class="paragraf">Antonius, kısa bir süre sonra, Caesar’ın kız kardeşlerinden birinin torunu olan ve ölümünden az önce Caesar tarafından evlât edinilen ve bu nedenle Caius Julius Caesar Octavianus adını kullanan, on sekiz yaşındaki Octavianus’un kişiliğinde tehlikeli bir rakiple karşılaştı. Caesar’ın bıraktığı mirasın dışında büyük serveti, zengin ailesi, girginliği, kurnazlık ve sinsiliği onu ciddi bir rakip haline getiriyordu. İkiyüzlü saygı gösterileriyle Cicero’yu büyüledi, Cicero da kendisini “vatanın savunucusu” ilan etti. Aynı zamanda, Antonius’a karşı plebin hoşnutsuzluğundan yararlanan Octavianus, halkı Caesar’ın vasiyetle Antonius’a bıraktığı parayı dağıtmasını istemeye kışkırtıyor, zengin akrabalarının da yardımıyla masraflarını kendi kesesinden ödeyerek, kendi hesabına asker topluyordu. Senato, Decimus Brutus’u silah kullanarak Gallia Cisalpına’dan kovmaya girişen Antonius’u “vatanın düşmanı” ilan edince, Ocatavianus kendi birliklerini senatonun emrine verdi. Yeni konsül olan Hirtius ve Pansa ile işbirliği yaparak, Anntonius’u Mutina yakınlarında yendi ve Gallia Cisalpina’ya çekilmek zorunda bıraktı.</p>
				<p class="paragraf">Caesarcılar arasındaki bölünme ve liderleri arasındaki savaş, senato partisinin durumunu güçlendirdi. Cicero, senato ve halk meclisinde, Antonius’a verip veriştiriyordu (14 <span class="char-style-override-8">Philippicae</span>’si). Hızla silahlanılıyor ve 125 yıldır alınmayan savaş vergisi alınıyordu. Brutus ve Cassius, cumhuriyetin savunulması için donanma ve ordunun örgütlenmesiyle görevlendirildiler ve İyon Denizi’nin doğusundaki bütün Roma eyaletleri valileri buyruklarına verildi. Pompeius’un oğullarından sonuncusu Sextus’un Roma’ya gelmesi ve Pompeius rejiminin eksiksiz restorasyonu bekleniyordu. Senato, Octavianus’a karşı da horlayıcı ve düşman bir tavır takındı.</p>
				<p class="paragraf">Senatocu oligarşinin dirilmesi tehdidi, dönemin büyük gücü orduyu müdahaleye zorladı. Askerler uzun süredir, Antonius ile cömert bağışlar yaparak, Caesar’ın katillerini cezalandırmak için daha etkili davranmak vaadinde bulunarak kendilerini etkileyen Octavianus’u barıştırmaya çalışıyor ama bir başarı elde edemiyorlardı. Mutina Savaşı’ndan sonra, olaya el koymamaya karar verdiler ve senatoya bir heyet gönderdiler: temsilciler ellerinde kılıç ve tehdit ederek, daha yirmi yaşına basmamış komutanları için konsüllük istediler. İsteklerinin geri çevrilmesi üzerine, birlikler Roma üzerine yürüdüler ve senatoyu isteklerine boyun eğdirmek için, Campus Martius’ta savaş düzenine girdiler. Yeni konsül, askerleri yatıştırmak için, Caesar’ın katillerine bağışlanan affı iptal etti, cumhuriyetçiler arasında tutuklamalar yaptı, idamlar uygulandı ve hazine kesesinden askerlere bol kepçe (asker başına 2.500 drahmi) para dağıttı.</p>
				<p class="paragraf">Bu arada, bir başka ordu, Lepidus’un Gallia Cisalpina’da konaklayan ve o zamana kadar tarafsız kalmış olan ordusu komutanını Antonius’tan yana çıkmaya zorladı. Böylece birleşen on yedi lejyon İtalya’ya girdiler. Senatoya sözde bağlılık maskesini kaldırıp atan Octavianus’un on bir lejyonu, Bononia yakınlarında bunlarla birleşti.</p>
				<p class="paragraf">43 yılı güzünde, Caesrcılar’ın üç büyük lideri Bononia yakınlarındaki küçük Rhenus adasında bir araya geldiler ve üç gün süren görüşmeden sonra, birliklere okunan bir anlaşma yaptılar. </p>
				<p class="paragraf">Bu anlaşma uyarınca, Antonius, Lepidus ve Octavianus’un ellerinde, askerî diktatörlüğün restorasyonuna karar verilmişti. Cumhuriyet anayasası için triumviratum (<span class="char-style-override-8">tres viri rei publicae constituendae</span>) adı altında gizlenen bu ortaklaşa diktatörlük, kendilerine 1 Ocak 37 tarihinde sona erecek olan beş yıl süreli mutlak bir iktidar sağlıyordu. Sonra triumvirler Roma’yı işgal ettiler ve hükümeti dağıttıktan sonra ve bir yasal dayanak sağlamak için, yaptıkları anlaşmayı birliklerinin kuşattığı Halk Meclisi’ne bir “yasa” (<span class="char-style-override-8">lex Titia</span>) ile onaylattılar. Birincisinden farklı olarak, tam anlamıyla resmî bir nitelik taşıyan “ikinci triumviratum” böylece gerçekleşti.</p>
				<p class="paragraf">Bundan hemen sonra, Caesar’ın ölümünün öcünü almak bahanesiyle ve askerlere yaranmak amacıyla, triumvirlerin buyruğu üzerinde, bütün İtalya’da sel gibi kan aktı, yağmacılık yapıldı. Sulla gibi kara listeler yaptılar. 300 senatör, 2.000 atlı ve aralarında Cicero da olmak üzere birçok zengin yargılanmadan ölüme mahkûm edildi ve mallarına el konuldu. Askerler kara listede yer alanları buldukları yerde öldürüyorlar ve 25.000 drahmilik ödülü almak için başını Roma’ya getiriyorlardı. Kara listeye alınmış olan efendisini öldüren köleler azat ediliyordu. Birlikleri ödüllendirmek için, İtalya’nın en gelişmiş 18 kenti (Capua, Venusia, Beneventum, Ariminum, vb.) kendilerine teslim edildi: Halk kovuldu, evler, döşeme eşyası, topraklar, köleler, Caesarcı ordunun askerleri arasında pay edildi. El konulan mallar açık arttırmayla satıldı ve bu eylemler sayesinde bir yığın vurguncu, memur ve Caesarcı subay zenginleşti.</p>
				<p class="paragraf">Triumviler, mallarına el koymak için kendi akrabalarını kara listelere alarak servet yaptılar. Büyük bir yağmaydı bu ve bu soygun sayesinde büyük toprak mülklerinin büyük bir bölümü paylaşıldı, toprak ve malların büyük bir bölümü sahip değiştirdi (Bk. <span class="char-style-override-8">İç savaşlar</span>, IV, 5-15. Appianos bu konuda korkunç ayrıntılar aktarmaktadır). </p>
				<p class="paragraf">Bununla birlikte, triumviler, İtalya’nın yağmalanmasında, askerlere yaptıkları vaatleri karşılayacak yeterli kaynaklar bulamadılar. Bunun sonucu olarak, iktidarlarını, o sırada egemenleri olan son cumhuriyetçiler tarafından tam anlamıyla yağmalanan Doğu’nun zengin eyaletlerine genişletmek için davrandılar. Güçlü bir ordu (18 lejyon) ile Makedonya’da bulunan Brutus ve Cassius, bu sırada Roma’ya karşı bir sefer hazırlamaktaydılar. Antonius ve Octavianus, 20 lejyonluk bir ordunun başında Hellas’ı geçtiler ve 42 yılı güzünde, Amphipolis ve Philippoi yakınlarında, Brutus ve Caisius’un birlikleriyle temas sağladılar. Çarpışmalar bir ay sürdü, silah ve örgütlenme üstünlüğüne sahip ve gereksinimleri daha iyi sağlanan cumhuriyetçileri belli bir üstünlük sağlamışlardı. Ama görece bir başarısızlıktan çok etkilenen Cassius’un intihar etmesi cumhuriyetçilerin komuta düzenini bozdu ve 42 yılının Kasım ayının sonunda, Brutus’un ordusu ezici bir yenilgiye uğradı (Bk. Plutarkhos, <span class="char-style-override-8">Brutus</span>, 38-53 ve Appianos, VI, 57-136).</p>
				<p class="paragraf">Philippoi muharebesi, cumhuriyetin sonunu ve Caesarcı diktatörlüğün sağlamlaşmasını kesin bir biçimde belirledi. Ama, Roma yönetiminin en yüksek ortak organı konumlarının yanı sıra, triumvirler eyaletleri kendi aralarında paylaştılar. İki ortağının öncelik hakkı tanıdığı Antonius, kırkı geçen lejyonlarının askerlerinin isteklerini karşılamak için iliğini emmeyi düşündüğü zengin doğu eyaletlerinin yönetimini aldı. Ayrıca Caesar tarafından tasarlanan girişimi gerçekleştirmekle de görevlendirildi: Parthlarla savaş. Batı (İtalya, Gallia, İspanya), eski askerlere toprak dağıtmak (adam başı 200 jugerum, yani 50 hektar) göreviyle Octavianus’a verildi. Ayrıca, Sicilya’yı ele geçirmiş ve denizde egemenlik kurmuş olan Sextus Pompeius’a karşı savaşmakla görevlendirildi. Lepidus, Afrika’yı ve üç lejyon aldı.</p>
				<p class="paragraf">Böylece, 42 yılının sonunda, Caesar’ın kurmuş olduğu diktatörlük yalnızca yeniden kurulmakla kalmadı, üstelik bu kez tek kişinin elinde değil bir ortaklığın yönetiminde iyice güçlendi. İkinci triumviratum, gerçekte, askerlerin büyük sevgi ve güvenini kazanmış ve onların baskısıyla “halkın onayı”nı bile almış üç generalden oluşan bir yönetim aracılığıyla lejyonların açık diktatörlüğüydü.</p>
			</div>
		</div>
	</body>
</html>