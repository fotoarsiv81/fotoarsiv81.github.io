<html xmlns="http://www.w3.org/1999/xhtml">
	<head>
		<title>5-22.html</title>
		<link href="template.css" rel="stylesheet" type="text/css"/>
<meta content="urn:uuid:0971d8e2-04b1-40d4-ab0d-83d08ffa4385" name="Adept.expected.resource"/>
	</head>
	<body>
		<div id="x5-22.html" xml:lang="tr-TR">
			<div class="Basic-Text-Frame">
				<p class="split"/>
				<p class="ana1">ALTMIŞ BİRİNCİ BÖLÜM</p>
				<p class="r1"><img alt="6.png" class="image" height="8" src="images/6_fmt21.jpeg" width="257"/></p>
				<p class="anabaslik" id="toc_marker-23">68-69 YILLARI İÇ SAVAŞI VE İMPARATORLUĞUN TOPLUMSAL TABANININ GENİŞLEMESİ FLAVİUS HANEDANI</p>
				<p class="resim"><img alt="5.png" class="image" height="22" src="images/5_fmt22.jpeg" width="45"/></p>
				<p class="paragraf"><span class="char-style-override-7">I. 68-69 yılları iç savaşı.</span> Tıpkı yüzyıl önce de olduğu gibi, bu hükümet darbesinin başlıca yapımcısı orduydu. Tacitus çok doğru olarak bu konuda şunları söylüyor: “Neron’un ölümü, bütün lejyonlarda ve komutanlarında değişik heyecanlara yol açtı; çünkü bir devlet sırrı ortaya çıkmıştı: Roma’dan başka yerde bir imparator yaratılabilir.” (<span class="char-style-override-8">Tarihler</span>, 1,4).</p>
				<p class="paragraf"><span>Ama 68 yılında, Roma ordusunun oluşum biçimi Caesar ve Octavianus dönemindeki yapısına kesinlikle benzemiyordu. Bu ordu büyük ölçüde bölgeselleşmişti. Yüzyılın ikinci yarısından itibaren, Roma sakinleri ve İtalyanlar, genellikle sade ve imparatorluk muhafız birliklerinde ya da kent kohortlarında (600 kişilik tabur) hizmet görüyorlardı. Lejyonlar her şeyden önce eyalet kentleri halkından asker sağlıyordu. Yardımcı (</span><span class="char-style-override-8">auxilia</span><span>) birlikler Roma’lı niteliğine sahip değillerdi ve çok belirgin bir ırksal ayrışıklık gösteriyorlardı: Ulusal silahlarını koruyan çeşitli savaşçı soyların temsilcilerinden oluşuyorlardı; Batav, İspanyol, Trak, Sicilya kohortları vardı. Öte yandan, müstahkem mevkilerin ve ordugâhların yakınlarında ortaya çıkan ve içinde askerlerin gereksinimlerini karşılayan zanaatkâr, dükkâncı, meyhaneci ve ülkenin öteki insanlarının yaşadığı yerleşim yerleri sayesinde, askerler, yerli halk ve eyalet arasında yakın ilişkiler kuruluyordu. Eski asker kolonileri de ordu ile yerel halkın yakınlaşmasına büyük katkılarda bulunuyordu. Böylece, Roma askerî disiplinini ve Romalı komutanlarını korumasına, Latince’yi komuta dili ve resmî dil olarak kullanmasına, ordugâhların büyük kapısında heykeli yükselen imparatorun kültürünün devam etmesine ve genel olarak Roma hayatı yaşamasına karşın, her Roma ordusunun kendi budunsal (etnik) görünüşü ve kendi taşralı niteliği vardı.</span></p>
				<p class="paragraf">Özellikleri ve çok belirgin yerel çıkarları bakımından, Roma ordusunun tümünü üçe bölebilirsiniz. Birincisi, özellikle Gallialılardan oluşan sekiz lejyonu ve birçok Germen yardımcılarıyla, askerî bakımdan en güçlü olan Ren ordusu. Zaten, lejyon askerleri, Germenler gibi, miğferlerine ve zırhlarına ayı ve vaşak postu sarıyorlardı. Orduların ikincisi, çoğunlukla Küçük Asyalılar’ın özellikle de yarı yarıya Hellenleşmiş Galatların ve Kappadokialılar’ın hizmet gördükleri Doğu ordusu (Suriye’de üç, Filistin’de üç ve Mısır’da iki lejyon). Askerler Grek gömleği giyiyorlar ve doğunun tanrılarına, “Yenilmez Güneş” ve Mithra’ya tapıyorlardı. Nihayet, Nessia ve Pannonia lejyonlarından meydana gelen ve cesaret bakımından Ren ordusundan hiç de geri kalmayan Tuna ordusu üçüncü grubu oluşturuyordu. Oluşumu son derece ayrışıktı: Askerleri arasında birçok İspanyol ve Gallialı vardı, ama çoğunluk Hellenleşmiş olan Traklardaydı. Tuna ordusunun, sık sık destek gönderdiği Doğu ordusu ile yakın ilişkisi vardı.</p>
				<p class="paragraf">Bu orduların her biri güçlü bir loncasal bağla pekişmişti; her birinin kendi gelenekleri, görkemli yıldönümleri vardı. Hepsi de gözdelerine sundukları iktidarın karşılığı olarak, kendileri ve konaklama yerleri için ödüller ve ayrıcalıklar elde etmek için, şimdi kendi generallerini imparator yapmak istiyorlardı.</p>
				<p class="paragraf">Neron’un yerine, Vindex’in ayaklanmasına ilk katılan ve imparatorluk muhafızlarının Roma’da imparator ilan ettikleri, İspanya berisi legatusu Servius Sulpicius Galba geçti. Galba, doğuştan senato üyesi kesiminin seçkin bir temsilcisi, zengin, iyi bir general ve deneyimli bir yöneticiydi (72 yaşındaydı). Roma’ya gelir gelmez kendisini “Senato ve Roma halkının legatus”u ilan ederek otoriter rejimi sevmediğini belli etti. Paraların üzerine “özgürlük” bastırdı <span class="char-style-override-8">(Libertas Publica, Libertas Augusta).</span> Roma ve İtalya toplumunun üst katmanlarının isteklerini açıkça karşılamak isteyen Galba, askerlere karşı sert davrandı ve imparatorluk muhafız birliklerini gevşeyen disiplinlerini eski haline getirmekle tehdit etti. </p>
				<p class="paragraf">Bu nedenle de iktidarı elinde ancak yedi ay tutabildi. Yakınlarından biri olan muhteris M. Salvius Otho imparatorluk muhafızlarını satın alıp kendini 15 Ocak 69 günü imparator ilan ettirdi; Galba, bütün danışmanları ve kendine ardıl seçtiği büyük bir aristokrat ailesinin üyesi olan Piso kılıçtan geçirildi.</p>
				<p class="paragraf">Ama, Otho da imparatorluk muhafız erlerinin, lütuf ve ihsana boğduğu Roma plebinin sıcak desteğine karşın üç ay egemenlik sürebildi. Ren lejyonları, daha başlangıçta kendisine itaat etmeyi kabul etmediler ve kendi generallerinden birini, aşağı Germania legatusu Aulus Vitellius’u imparator ilan ettiler. Yalnızca oburluğuyla tanınan ve sınırsız yaltaklanmalarıyla askerleri etkilemeyi başarmış olan yeni prens, tam anlamıyla bir hiç, Claudius ve Neron saraylarının en rezil dalkavuklarından biriydi. Sınırı bomboş bırakan Ren ordusu iki koldan Roma üzerine yürüdü. 14 Nisan 69 günü, Cremona yakınlarındaki Betriacum’da, Alpler’i aşıp gelen Germania lejyonlarıyla Otho’nun İtalyan birlikleri arasında şiddetli bir çarpışma oldu: İkinciler büyük bir bozguna uğradılar, savaş alanında kırk bin ölü bıraktılar ve Otho kendi kılıcıyla intihar etti. Galipler, savaşta can veren arkadaşlarını gömmeyi bile akıllarına getirmeden, işgal edilmiş yabancı bir ülke gibi yağmalamak ya da yıkımdan kurtulan kent ve kasabalardan haraç almak için bütün İtalya’ya dağıldılar. Bu yağmalar, bu ahlaksızlıklar bu zevk ve eğlence alemleri, disipliniyle öğünen Ren ordusunda disiplin diye bir şey bırakmadı ve bütün askerî erdemlerini yitiren ordu, bütün İtalya’yı inim inim inleten hırsız çetelerine dönüştü.</p>
				<p class="paragraf"><span>Germania lejyonlarının başarıları öteki iki büyük orduyu, Tuna ve Suriye ordularını baştan çıkardı. Rakiplerinin gözdelerini kabul etmek istemeyen Tuna kuvvetleri, Suriye ordusunun izinden giderek, büyük bir bölümü Tuna kıyılarından gönderilen yardımcı birliklerden oluşan Yahuda ordusuna komuta eden Titus Flavius Vespasianus’u imparator ilan ettiler. İyi bir asker ve iyi bir yönetici olan Vespasianus’un adaylığı Doğu Roma’nın yüksek çevrelerinde de sıcak bir destek buldu: Suriye legatusu, Mısır valisi, Yahuda kralı Agrippa ve Kommagene kralı Antiokhos gibi müttefik kralcıklar ondan yana çıktılar. 69 yılı güzünde, Messia, Pannonia ve Dalmatia lejyonları, doğulu arkadaşlarını beklemeksizin, basit bir yüksek rütbeli subay olan VII. lejyon legatusu M. Antonius Primus’un komutasında savaşa girdiler. Cremona surları önünde yapılan şiddetli bir gece savaşında, Tuna lejyonları eski yeteneklerinden çok şey yitirmiş olan Ren orduları karşısında tam ve büyük bir zafer kazandılar. İki ay sonra, 69 yılı Aralık ayında, kanlı bir sokak savaşından sonra Roma düştü; çarpışmalar sırasında, Vitellius yandaşları Capitolium’daki, içinde Roma arşivlerinin saklandığı ünlü “Jupiter Optimus Maximus” tapınağını yakmaktan çekinmediler. Sığındığı saray kapıcı dairesinde yakalanan Vitellius askerler tarafından acımasızca öldürüldü.</span></p>
				<p class="paragraf">Aynı felakete uğramaktan korkan senato imparatorluğu Roma’da bulunmayan Vespasianus’a verdi. Vespasianus, bu arada yardımcıları Antonius Primus ve Suriye legatusu Licinius Musianus tarafından yönetilen başkente altı ay sonra geldi. 68-69 yıllarının büyük askerî ayaklanması, Doğu ordusunun Roma başkenti ve merkezi yönetimi karşısında kazandığı zaferle sonuçlandı.</p>
				<p class="paragraf para-style-override-6"><span class="char-style-override-7">2. Flavius’lar döneminde imparatorluk (69-96).</span> 68-69 yılları bunalımı, köleci devletin bütün askerî diktatörlük sisteminin köklü bir reorganizasyonuna yol açtı. Eyalet ordularının kazandığı zafer, eyaletlerin köleci öğelerinin Roma ve İtalya karşısındaki zaferini onaylatmıştı ve Roma İmparatorluğu, bütün Akdeniz havzası köleci toplumuna ve özellikle, kentlere ve taşralı büyük ailelere dayanan, eski monarşiden üstün yeni bir evreye geçti. Ve eski köleci dünya, İmparatorluğun “altın çağı” (M.S. II. yüzyıl) adı verilen, gelişmesinin doruk dönemine girmekte gecikmedi. </p>
				<p class="paragraf">Bu evrim, Julius-Claudius hanedanından sonra gelen ve Roma’yı ancak 27 yıl (69-96) yöneten Flaviuslar hanedanı döneminde az-çok belli oldu. O zamana kadar bilinmeyen bu aile, İtalyan toplumunun orta katmanlarından geliyordu. Hanedanın kurucusu Titus Flavius Vespasianus’un dedesi, centuria (100 kişilik birlik) komutanı olan basit bir Sabin köylüsüydü; babası vergi memuruydu. Ve Vespasianus, kendi gayreti, çalışkanlığı ve köylü kurnazlığıyla, yönetim ve askerlik mesleklerinde taşrada yükselmişti. Yönetim dönemi (69-79) düzen ve ekonomi anlayışıyla kendini belli etti. Aynı zamanda, Vespasianus yönetimini katılaştırmaktan hiç çekinmedi, artık kararlarına karışılmasını istemiyordu ve senatoyu kendisini son derece geniş ve devletin yararına gördüğü her şeyi yapabilmek hakkı veren yetkilerle (Vespasianus <span class="char-style-override-8">Rex Regia</span>’sı) donatmaya zorladı.</p>
				<p class="paragraf">Deneyimli komutan ilk iş olarak ordudaki anarşiyi sona erdirdi ve birlikleri İtalya’dan sınırlara gönderdi. Kendisine bağlı birliklere, özellikle Suriye’de en iyi konaklama yerleri verdi. “Yenik düşen” lejyonlar tehlikeli Tuna sınırlarına gönderildiler: Neron tarafından özellikle I. İtalik lejyonu adıyla kurulan eski özel muhafız birliğinin payına kuzeydoğunun en uzak garnizonları düştü. Bu birliğin bir bölümü de Taurica’nın (Tavros, Kırım) hisarlarında (Calta yakınlarındaki Chara’ta) garnizon kurdu.</p>
				<p class="paragraf">Daha sonra, Roma imparatorluğu büyük bir çaba göstererek, başta Yahuda ayaklanması olmak üzere, eyaletlerindeki ayrılıkçı hareketleri bastırdı. Bu bölgenin asileri, Roma’daki iç savaşın neden olduğu boşluktan yararlanarak toparlanmışlar ve güçlenmişlerdi. Galile’den Jerusalem’e geçmeyi başaran Giscale’li Jean, 67 yılından beri başlarında bulunuyordu. Boğazların ve derin vadilerin (örneğin Josaphat vadisi) ortasındaki konumuyla güçlü ve 164 hisarlı çift surun koruduğu bu altı yüz bin nüfuslu büyük kent asilerin en önemli kalesiydi.</p>
				<p class="paragraf">Vespasianus’un oğlu Titus’un komutasında dört lejyonluk ve yirmi yardımcı kohortluk bir ordu birkaç ay süren uzun ve yorucu kuşatma çalışmaları yapmak zorunda kaldı; Romalılar ancak 70 yılı Ağustos ayında saldırıya geçebildiler. Kartaca’nın düşüşünde yaşanan trajik sahneler tekrar yaşandı. İlkin aşağı kent, sonra sarayıyla orta kent ve nihayet kentin ortasında yükselen Sion tepesinin (Moriah dağı) üzerinde bulunan tapınak ele geçirildi. Halkın büyük bölümü korkunç sokak savaşında kırıldı ve hayatta kalanlar köle olarak satıldı. Tapınak saldırı sırasında yandı; kent yerle bir edildi ve kalıntıları üzerine X. Roma lejyonu ordugâh kurdu. Yahuda’da savaşın 73 yılı ilkbaharına kadar sürmesine karşın, 71 yılı yazında Roma’ya dönen Titus’a göz kamaştırıcı bir zafer alayı düzenlendi. Forum’un olduğu yerde, Yahudiler’in galibinin onuruna dikilen ve alçak-kabartmalarında Jerusalem tapınağının kutsal eşyalarını, sunağı, devsel boruları ve yedi kollu şamdanı Capitolium’a taşıyan askerler bulunan kemer günümüze ulaşmıştır.</p>
				<p class="paragraf">Gallia ve Ren’deki ayaklanma da aynı katılıkla bastırıldı. Bu hareket Ren nehrinin ağızlarında yaşayan savaşçı Batavlar arasında başlamış ve komşuları Frisonlarla Canninefatlara sıçramıştı. İsyancıların başında, uzun süre Roma ordusunda hizmet yapmış olan Julius Civilis adlı bir Batav prensi bulunuyordu. Vitellius’un birliklerinin ayrılmasıyla Ren sınırı boş kaldığı için (Tacitus’un belirttiğine göre, Ren kıyılarında “lejyonların hayaletleri”nden başka bir şey kalmamıştı), asiler Ren bölgesindeki bütün müstahkem mevkileri kısa zamanda ele geçirdiler. Hareket daha sonra Gallia’ya yayıldı: Büyük Trever ailelerinden gelen Julius Classicus ve Julius Tutor, bağımsız Gallia İmparatorluğu’nu ilan ettiler. Vespasianus, yayılan bu yangını söndürmek için, en iyi generali Petilius Cerealis’i güçlü bir ordunun başında Ren bölgesine gönderdi. Halk yığınlarından korkan Gallia soylu sınıfı Romalılarla anlaştı. Dio Gassius, bu ayaklanmanın sonuyla ilgili olarak (66, 3) “Sayısız çarpışmalardan sonra, Cerealis, nihayet Germania’ya boyun eğdirmeyi başardı; bunlardan birinde, hem Romalılar, hem de Germenler öylesine çok ölü vermişlerdi ki, cesetler orada akan bir ırmağı tıkamışlardı” diyor. </p>
				<p class="paragraf">Aynı yıl, Karadeniz ayaklanmasını da bastırdı, ayaklanmanın şefi olan azatlı köle Anicet, bir ara, Karadeniz filosunun mürettebatının bir bölümünü kendi yanına çekmeyi başarmıştı.</p>
				<p class="paragraf"><span>Vespasianus yönetimi, Neron’un har vurup harman savurması ve iç savaş yüzünden tamamen yıkılan devlet maliyesini yeniden düzenlemesi için etkin çalışmalar yaptı. Yaşam biçiminin basitliği ve gösterişsizliğiyle tutumluluk örneği vermek isteyen Vespasianus, saray yaltakçılarının hoşnutsuzluğuna ve alaylarına yol açıyordu. Aynı zamanda, hazinenin boş kasalarını doldurmayı amaçlayan yeni vergilerle de alay ediliyordu; bazı eski vergiler iki katına çıkartıldı, mezarlara, hela çukurlarına varıncaya kadar vergi konuldu. Son vergi önlemlerine kızan oğlu Titus’un burnuna bir avuç para tutarak, Vespasianus’un şöyle cevap verdiği söylenir: “Paranın kokusu yok.” Ama aynı zamanda, bütün imparatorlukta, yangınlardan ya da yer sarsıntısından zarar gören kentlere cömertçe yardımlar yapıldı. Roma’da halka iş sağlamak için Capitolium’da büyük onarım çalışmaları yapıldı ve kentin ortasında 85 bin seyircilik devsel Flaviuslar amfitiyatrosunun (</span><span class="char-style-override-8">Colosseum</span><span>) yapımına başlandı.</span></p>
				<p class="paragraf">Caesar ve Claudius’un politikasını izleyen Vespasianus eyalet kentlerine çok büyük ölçüde yurttaşlık hakkı tanıdı. Vespasianus, nüfus idaresi ve Titus’la görüştükten sonra, 73 ve 74 yıllarında, senatör ve atlı listelerinde değişiklikler yaptırdı ve ikisine de taşra büyük ailelerinin temsilcilerinin büyük bir bölümünü yazdırdı.</p>
				<p class="paragraf">İki yıl süren (79-81) kısa yönetim döneminde, Titus babasının politikasını sürdürdü. Eyaletlerde birçok yol yaptırıldı; Roma’da büyük bayındırlık programı devam ettirildi (Colesseum bitirildi) ve 24 Ağustos 79 günü, Pompeii ve daha başka kentleri yerle bir eden Vezüv yanardağı patlamasından zarar gören Campania halkına çok büyük yardımlar yapıldı.</p>
				<p class="paragraf">Flaviuslar’ın üçüncüsü, Vespasianus’un küçük oğlu, ailesinin öteki imparatorlarından daha uzun egemenlik süren Domitianus (81-96), İtalya’nın dışında bulunduğu çok geniş destek sayesinde, katı ve gözüpek bir mutlak yönetim uyguladı. Ama buna karşılık, feci ölümünden sonra, eski dostlarının düşmanlığına ve iftiraya onlardan daha çok maruz kaldı.</p>
				<p class="paragraf">Domitianus’un hırçın, sert ve kuşkucu bir kişiliği vardı; Titus’un erken ölümünden sonra tahta çıkınca, özellikle senatoya karşı kibirli ve kışkırtıcı bir tavır takındı, kendisine “efendi” (<span class="char-style-override-8">dominus</span>) demeye zorladı. İmparatorun danışma kurulu, senatoyu tamamen geri plana attı. İmparatorluk mühürdarlığında sayıları giderek artan atlılar, azatlıları saf dışı bıraktılar. Devletin ağır masraflarını karşılamak için, vergi dairesi, ödenmemiş vergileri alarak, vergi ödememeye alışmış olan büyük beylere ve yüksek görevlilere göz açtırmıyordu ve vergilerini ödemeyecek olurlarsa, işi resmiyete dökmeden mallarına el konuluyordu; bu nedenle Domitianus’a “yırtıcı hayvan”, “haraççı” adları takılmıştı. Eyalet valilerinin işlemleri son derce sıkı bir denetimden geçiyordu. Dimitianus da eyaletlerin halklarına çok geniş ölçüde yurttaşlık hakkı tanıdı; bütün İspanya Latin hakkı aldı, birçok eyalet kentine municipia (oy verme hakkı olmadan Roma vatandaşlık hakkına alan kent) payesi verildi. Yönetim, eyalet kentlerine ilk kez, görevleri kentlerin huzuruna göz kulak olmak, maliyetlerini düzeltmek olan “curator”lar (vasi) atadı; bu uygulama, daha sonra, II. yüzyılda yaygınlık kazandı.</p>
				<p class="paragraf">Domitianus yönetimi, eyaletlerin dış düşmana karşı savunulmasına büyük bir önem veriyordu. Bütün silahlı kuvvetler imparatorluğun en tehlikeli iki sınırında, her zaman barbar saldırıları tehlikesiyle karşı karşıya bulunan Ren ve Tuna sınırlarında toplanmıştı.</p>
				<p class="paragraf">Ren üzerinde özellikle Cattlar tehlikeli görünüyorlardı. Domitianus, 83 yılında, 4 lejyonun başında, aşılmaz ormanlar ve bataklıklar bölgesinde yürütülen çok güç bir seferin sonunda, bu Germen halkını ağır bir yenilgiye uğrattı. Böylece, Ren ve Main nehirleri arasında ele geçirilen ülke, Vespasianus döneminde işgal edilmiş olan yukarı Ren “aşar tarlaları”yla birlikte, Ren’in sağ kıyısında geniş bir savunma bölgesi oluşturdu. Bütün bölge, 300 kilometre boyunca, geri bölge müstahkem mevkilerine bir askerî yol ağıyla bağlanmış olan kalelerle donatıldı. Bugünkü Coblence’tan Ratisbonne’a uzanan bütün sınırı kapatan büyük savunma hattı, Germen-Ren “eğeleri” böylece doğdu.</p>
				<p class="paragraf">Aşağı Tuna sınırının savunulması daha da büyük çabalar gerektiriyordu. 68 ve 69 yılları karışıklıklarından yararlanan Roxolan (bugünkü Bessarabya steplerinde göçebe yaşayan bir Sarmat ulusu) süvarileri Tuna ötesine akınlar yapmaya alışmışlardı. Öte yandan, şeflerinden biri olan Decebale, tribülerin büyük bir bölümünü komutası altından topladığından bu yana, Transilvanya’dan gelen Dakların istilaları giderek sıklaşıyordu. 87 yılında, Daklar, büyük bir ordunun başında, dağlık ve ormanlık ülkelerinde başkentleri Sarmizegethusa’ya kadar ilerlemeye kalkışan eyalet valisi Cornelius Fuscus’u ağır bir yenilgiye uğrattılar. Romalı general, ordusunun büyük bir bölümüyle birlikte bu felakette hayatını kaybetti. Bütün ağırlıkları, bütün savaş takımları Dakların eline geçti. Bizzat sınırda bulunan imparator da, Daklar ve müttefikleri Quadlar ve Marcomanlar karşısında acı bir yenilgiye uğradı. Domitianus geri çekilişini parayla satın alarak, Daklara silah ve elbette Romalılara karşı kullanılacak olan makine ve tahkimat yapımını öğretecek mühendisler vermeyi kabul ederek, Decebale ile Romalılar için hiç de onur verici olmayan bir antlaşma yapmak zorunda kaldı. </p>
				<p class="paragraf">Ama bu sırada, Romalılar, Tuna’nın aşağı kesiminde, Ren üzerindeki kadar güçlü, savunmaya yönelik bir istihkâm sistemi kurmaya başladılar. Bu güçlü savunma hattına (bir toprak tabyayla birbirine bağlı 60 hisar) bugün “Trajanus surları” adı verilmektedir. Savunmasını daha iyi yapmak için, Mesia eyaleti ikiye bölündü: Yukarı Mesia (bugünkü Sırbistan) ve Aşağı Mesia (Kuzey Bulgaristan ve Dobruca). Tuna üzerinde bir savaş filosu kuruldu.</p>
				<p class="paragraf">Tuna boyunda uğranılan bu başarısızlıklar, Domitianus yönetimi ile senato aristokrasisi ve ona bağlı olan aydın çevrelerin (Filozoflar) arasındaki anlaşmazlığın şiddetlenmesine katkıda bulundu. Bunların öfkeleri ilkin, imparatoru hedef alan ve aynı zamanda Tacitus, Martialis ve Juvenalis gibi dönemin yazarlarının yapıtlarını dolduran bir dedikodular, fıkralar ve sövgü yağdıran yergiler tufanına yansıdı. 80 yılından itibaren, hoşnutsuzlar, komplolar hazırlamaya başladılar; Domitianus başlangıçta birçok ileri gelenin sürgüne yollanmasıyla bu girişimlere tepki gösterdi, daha sonra kelleler uçtu.</p>
				<p class="paragraf">Muhalefet, 88 yılında, kendini imparator ilan eden, Mogontiacum (Mayence) garnizonunda iki lejyonu isyan ettiren, kısa bir süre önce egemenlik altına giriş olan Cattlar ve öteki Germen uluslarıyla ittifak yapan ve Vitellius’un Roma üzerine yaptığı yürüyüşü tekrarlamayı tasarlayan, yukarı Germania legatusu Antonius Saturninus’un kişiliğinde özellikle tehlikeli bir sözcü buldu. Domitianus, İtalya’nın yeniden yağmalanmasına engel olmak için, İspanya kuvvetlerini Ren üzerine aktardı ve Saturninus’a karşı açılan sefere bizzat katıldı. Ren kuvvetlerinin beklenmedik bozgunu bunların Germenler’le birleşmelerine engel oldu. Kanlı çarpışmanın sonunda Saturninus öldü ve ordusu parçalandı. Kırımlar ve idamlar birbirini izledi; fesatçıların ardından, Saturninus’un davasına gönül yakınlığı duyduğundan kuşkulanılan birçok senatör canından oldu.</p>
				<p class="paragraf">90 yılından itibaren fesatlar birbirini izledi ve Domitianus yönetimi şiddete başvurmak zorunda kaldı. Karanlık ve çıkar düşkünü hafiyelerin raporlarına dayanarak, kurunun yanında birçok yaşın da yandığı büyük davalar açılıyordu. Domitianus, düşmanlarının ideologları saydığı “filozoflar”a karşı da çok sert davranıyordu: Ünlü söz bilimci Dio Krysostomos ve stoacı Epikteros Roma’dan sürüldüler. Yahudiler ve öğretileri soylu muhalefete mensup ailelerde birçok yandaş bulduğu ve saraya bile sızdığı için kendi topluluklarından kopmaya başlayan “hırıstiyanlar” da zulme uğruyorlardı.</p>
				<p class="paragraf">95 ve 96 yıllarında mücadele öylesine bir şiddet kazandı ki, Domitianus kendisini sıkıştırılmış bir yabanıl hayvan gibi hissetmeye başladı. Kendi sarayında bile güvenliği yoktu; arkasında ve çevresinde neler yapıldığını her an izleyebilmek için, içinde içinde yaşadığı odalara aynadan duvarlar ve tavanlar yaptırdı. Fesat en yakınlarını bile içine aldı ve Corbulo’nun kızı imparatoriçe Domitia Longina, iki imparatorluk muhafız birliği komutanı ve saray ileri gelenleriyle birlikte komploya katıldı. 96 yılı Eylül ayında, Domitianus yatak odasında öldürüldü.</p>
				<p class="paragraf">“Senato sevince boğuldu. Tam kadro toplandı ve en acı, en ağır küfürlerle ölü hükümdarın anısını büyük bir keyifle parçaladı. Armalarını ve portrelerini indirmek ve yere çalarak parçalamak için merdivenler getirtirdi.” (Suetonius, <span class="char-style-override-8">Domitianus,</span> 23).</p>
			</div>
		</div>
	</body>
</html>