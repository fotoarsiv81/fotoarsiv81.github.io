<html xmlns="http://www.w3.org/1999/xhtml">
	<head>
		<title>5-21.html</title>
		<link href="template.css" rel="stylesheet" type="text/css"/>
<meta content="urn:uuid:0971d8e2-04b1-40d4-ab0d-83d08ffa4385" name="Adept.expected.resource"/>
	</head>
	<body>
		<div id="x5-21.html" xml:lang="tr-TR">
			<div class="Basic-Text-Frame">
				<p class="split"/>
				<p class="ana1">ALTMIŞINCI BÖLÜM</p>
				<p class="r1"><img alt="6.png" class="image" height="8" src="images/6_fmt20.jpeg" width="257"/></p>
				<p class="anabaslik" id="toc_marker-22">MONARŞİ REJİMİNİN GÜÇLENMESİ JULİUS-CLAUDİUS HANEDANI</p>
				<p class="resim"><img alt="5.png" class="image" height="22" src="images/5_fmt21.jpeg" width="45"/></p>
				<p class="paragraf"><span class="char-style-override-7">I. Augustus’un doğrudan ardılları (halefleri) ve cumhuriyetçi kalıntılarla mücadeleleri. Tiberius (14-37).</span> Verasetle ilgili kural henüz konulmadığı için, Augustus’un ölümü daha yeni kurulmuş olan Roma monarşisini tekrar tartışma konusu haline getirdi. Roma’nın cumhuriyetçi gelenek ve görenekleri karşısında, çok yeniydi bu kural ve yabancı, yasa dışı ve sağduyuya aykırı görünüyordu. Bu nedenle, Augustus’un ilk ardılı (halefi) olan üvey oğlu Tiberius, principatus’unun daha başlarında, orduda ve köleci toplumun senatoda temsil edilen büyük aileleri içinde düşmanlık ve sert bir muhalefetle karşılaştı; yirmi üç yıl süren saltanatını dolduran dramatik olayların belirleyici nedeni budur (14-37) (Bk. Tacitus, <span class="char-style-override-8">Annlaes</span>, I. I-VI; Suetonius, <span class="char-style-override-8">Tiberius</span>; Dio Cassius, I. 57-58).</p>
				<p class="paragraf">Augustus’un ölümü ve iktidara yeni bir hükümdarın gelişi haberi üzerine iki güçlü orduda, Pannonia ve Ren ordularında, aynı anda isyan çıktı. Askerler sevilmeyen subayları hırpaladılar ve toplantılarında, hizmet sürelerinin muhafız erlerininki gibi on altı yıla indirilmesini, kendilerine de onlara ödenen maaş kadar maaş ödenmesini ve onların yararlandıkları haklardan yararlandırılmaları istediler. Ama aslında, Suetonius’un da belirttiği gibi, “Germania ordusu kendi seçmediği bir hükümdarı tanımak istemiyor ve kendisine komuta eden Germanicus’u tahtı ele geçirmeye zorluyordu; ama o böyle bir şey yapmayı kabul etmiyordu.” (Tiberius, 25). Askerlerin ayaklanmaları böylece “imparatorluğun büyük gizi”ni ortaya çıkardı (Tacitus), yani imparatorluğun gerçek efendilerinin askerler olduğu, yazgısına onların karar verdiği, başına geçecek kişinin kim olacağı sorusunu özellikle onların çözümlediği gerçeğini ortaya çıkardı. Tiberius, oğlu Drusus’u Pannonia’ya göndermek zorunda kaldı; Drusus çeşitli ödünlerle isyancı askerleri sakinleştirmeyi ve itaat altına almayı başardı. Bununla birlikte, en etkili ve en becerikli elebaşıları gizlice öldürmeyi ihmal etmediler. Ren ordusunda da sert önlemler ve bazı ödünler sayesinde, kendisini tehlikeye atarak son ana kadar amacı Tiberius’a karşı dürüst davranan Germanicus tarafından düzen sağlandı (Bk. Tacitus, <span class="char-style-override-8">Annales</span>, 33-52). </p>
				<p class="paragraf">Ama özellikle senato, Tiberius’a büyük sorunlar çıkarıyordu. Senatörler, görünüşte, öylesine aşırı dalkavukluklar saçıyorlardı ki, Tacitus’un belirttiğine göre, Tiberius bile “önünde sürünen bu aşağılık hayvan sürüsüne iğrenerek bakıyordu ve senatodan çıkarken şu küçümseyici cümleyi söylemeyi alışkanlık haline getirmişti: “Bu adamlar nasıl da köle olmak için yaratılmışlar!” (<span class="char-style-override-8">Annales</span>, III, 65). Kendisine “vatanın babası” unvanını vermekle yetinmeyen senato, eylül ayının adını, hükümdarın onuruna “tiberius” olarak değiştirilmesini, ekim ayının adının, annesinin onuruna “livius” yapılmasını önerdi, ama Tiberius bu öneriyi kesinlikle geri çevirdi. Ama aynı senatörler, hükümdarın arkasından, karaçalıcı söylevler veriyorlar, kışkırtıcı dedikodular yayıyorlar ve zehirli yergiler düzüyorlardı. Olaylar öylesine ileri gitti ki senato çevrelerinde tehlikeli fesatlar çevrilmeye başlandı: Birçok soylu insan, Augustus’un torunu geçinen bir düzmeceye, köle Clementus’a yakınlık duyuyordu. Tiberius’un sürekli korku ve kaygı veren durumu çok nazikti, üstelik karamsar, geçimsiz ve kuşkucu bir kişiliğe sahipti. Başlangıçta, cumhuriyet yetkililerine ve kuruluşlarına saygılı davranarak herkese iyi görünmeye çalıştı. Kendisinin senato ve yurttaşların hizmetkârı olduğunu söylüyor, konsüllerin karşısında ayağa kalkıyor ve tartışma özgürlüğünü kabul ediyordu. Kendisine “efendi” denilmesini yasakladı: ancak köleler için “efendi” olduğunu söylüyordu, askerler için imparatordu, senato ve halk içinse yalnızca bir hükümdardı.</p>
				<p class="paragraf">Ama bu davranış pek işine yaramadı, halkın daha çok sevgisini kazanamadı. Senatörler, bu davranışı, hoşnutsuzları ortaya çıkarmak için kullanılan aşağılık, hatta kışkırtıcı bir taktik olarak görüyorlardı. En küçük bir yönetimsel girişimde bulunmaktan korkuyorlardı. Bunun sonucu olarak, Tiberius önemli işleri, büyük bir çoğunluğu kamu hizmeti yapmayan, ama yetenek ve deneyimleri için seçtiği kişilerden oluşan özel danışmanlarına (<span class="char-style-override-8">consilium principis</span>) vermek alışkanlığını kazanmaya başladı. Aynı zamanda, buğday dağıtımının ve oyunların kaldırılmasına, kötü durumda bulunan devlet hazinesini kurtarmak için bir önlem olarak Tiberius’un vergileri arttırmasına homurdanan kent plebine karşı giderek artan bir öfke duyuyordu. Bu, Tiberius’u halk toplantılarını tamamen kaldırmaya ve onun bütün seçimsel işlevlerini senatoya aktarmaya yöneltti. Hükümdarla yurttaşların ve başkent soylu sınıfının arasındaki kopuşma, Roma’da çok sevilen Germanicus’un 19 yılında ölümünden sonra daha da belirginleşti: Germanicus’un, Tiberius’un yakınlarından biri olan Suriye valisi Piso tarafından zehirlendiği söyleniyordu. O zamandan sonra, hükümdarlığının başlangıcındaki yumuşaklığından giderek uzaklaşan Tiberius zalim ve garip bir zorba hükümdara dönüştü. “İsterlerse nefret etsinler benden, yeter ki saygı duysunlar” (Suetonius, <span class="char-style-override-8">Tiberius</span>, 59); bu cümle başlattığı gerçek terör rejiminin ilkesi olmuştu. Daha önce İtalya’nın değişik kentlerinde bulunan dokuz muhafız birliği Roma’ya çağırıldı ve başkenti kapılarında (M.S. 23) kurulan sürekli müstahkem ordugâha yerleştirildiler; bu birlikler halkı sürekli tehdit altında tutuyordu ve komutanları da hükümdardan sonra devletin ikinci önemli kişisi haline gelmişti. </p>
				<p class="paragraf">Tiberius’un sınırsız güvenini kazanmayı başaran ve basit bir atlı olan L. Aelius Sejanus 17 ve 31 yılları arasında böylesine önemli bir rol oynadı. Hükümdarın en yetkili gözdesi oldu; bütün Roma karşısında tir tir titriyor ve yerlerde sürünüyordu. “Roma halkının hükümdarına saygısızlık”ı cezalandıran eski cumhuriyet yasasına (de <span class="char-style-override-8">maiestate</span>) başvuran Sejanus, cumhuriyet özgürlüklerinin son kalıntılarını da yok eden kişi oldu. Yersiz kuşku ya da yalan ihbarlar yüzünden birçok insan tutuklandı, işkence gördü ve idam edildi. </p>
				<p class="paragraf">Sürekli korku durumunda yaşayan Tiberius, korku kentinden ayrılmak zorunda kaldı. 26 yılında, ilkin Campania’ya gitti, daha sonra dik yarların ulaşılmaz bir duruma getirdiği güzel Capri adasına kesinlikle yerleşti. “Tiberius buraya adları ve üslupları değişik on iki saray yaptırdı ve şimdiye kadar kendini nasıl yorulmadan işlere vermişse, şimdi, kapandığı sığınakta, kendini sefih ve zararlı bir aylaklığa bırakmıştı.” (Tacitus, <span class="char-style-override-8">Annales</span>, IV, 67). Tiberius’un kuşkulandığı kişileri bu sığınağa çağırdığı ve acımasızca işkencelerle öldürdüğü söylenir. 31 yılında, korkunç bir ceza, Tiberius’un hükümdarlığı ele geçirmek istediğinden kuşkulandığı mutlak güç Sejanus’u çarptı. Sejanus’un muhafızların komutanı olduğunu aklından çıkarmayan Tiberius, türlü önlemler alarak, daha bir gün önce gözdesinin kölece şakşakçılığını yapan senato tarafından itham ve mahkûm ettirdi; daha sonra, küçük çocuklara varıncaya kadar bütün ailesiyle birlikte idam edildi.</p>
				<p class="paragraf">Nihayet, yakınları, sırdaşları ve tertibin beyini olan yeni muhafız komutanı Macro, ağır bir hastalıktan sonraki nekahat döneminde, başına yastık bastırarak Tiberius’u öldürdüler.</p>
				<p class="paragraf">Ama halk hükümdarlık kurumuna değil hükümdarların kişiliğine kızıyordu yalnızca. Herkes bu rejime öylesine alışmıştı ki, bir hükümdardan hoşnut olmayanlar onun yerine başka bir hükümdar geçirmekten başka bir şey düşünemiyorlardı. Principatus’a gelince, Tiberus’un despotizmi, halk toplantılarının kaldırılması, merkezileşme ve yoğunlaşan bürokrasi sayesinde, daha belirgin bir monarşik nitelik kazanmıştı. Nihayet, Tiberus’un kurduğu terör rejimi saray ve soylu sınıf ileri gelenlerinin çok dar çevresini ve başkent nüfusunun yalnızca bir kesimini etkilemişti. İmparatorluğun temelini oluşturan eyaletlere gelince, bu terör rejiminden etkilenmek şöyle dursun, tam tersine, eskisine oranla daha iyi yönetiliyorlardı. “İyi bir çoban koyunlarının yününü kırkar, derilerini yüzmez” (Suetonius, <span class="char-style-override-8">Tiberius,</span> 32) cümlesi Tiberus’un yönetim ilkesiydi. Eyaletlerin yönetim sistemini hükümdar tarafından atanan Legatuslar (komutan ve vali yardımcıları) ve procuratorlarla (valiler) güçlendirmiş, bunları da imparatorluğun özel görevlilerinin çok sıkı denetimi altında tutmuştu. Kötü valileri hemen değiştiriyor, iyi valileri yıllarca yerlerinde bırakıyordu. Bununla birlikte, batı eyaletlerinde ilkel topluluğun hızlanan yıkılışı ve köleci düzenin yaygınlaşması, halkın hoşnutsuzluğunu şiddetli ayaklanmalara dönüştürüyordu. Numidia’da Tacfarinas’ın yönetiminde ayaklanan Maurlara ve öteki yerli halka karşı Romalılar sekiz yıl (17-24) savaşmak zorunda kaldılar. Gallia’da, 24 yılında, Julius Florus ve Julius Sacrovir, Trevirleri ve Eduenleri ayaklanmaya davet ettiler. Tacitus (<span class="char-style-override-8">Annales</span>, III, 42) asileri, ellerinde av silahlarından başka bir şey bulunmayan ve bunun sonucu olarak da çabucak dağılan “gırtlağına kadar borca batmış zavallılar kalabalığı” olarak tanımlamaktadır. Ama eyalet soylu sınıfı tümüyle Tiberius rejiminden hoşnuttu; şükranlarını bildirmek için kendisine heyetler yolluyorlar, yalnızca şakşakçılık ve dalkavukluk etmek için değil, ama halk hareketlerinden korktukları için, heykellerini dikip övücü yazıtlar yazdırıyorlardı. </p>
				<p class="paragraf">Barışçı ama katı, sürekli barış izlenimi uyandıran ve ekonomik ilişkilere uygun dış politikası (<span class="char-style-override-8">pax Romana</span>) da Tiberius’un eyaletlerde tutulmasına büyük katkılarda bulunuyordu. Hükümdarlığının başlangıcında, özellikle, sadece Germenlerle savaş oldu, daha sonra komşularıyla (Armenia, Parthia, vb.) olan bütün anlaşmazlıklar diploması yoluyla çözümlendi. Eyaletleri Roma’ya bağlayan zora dayalı bağın Tiberius’tan itibaren, iç düzende, bir organik bağa dönüştüğü düşünülebilir: Roma İmparatorluğu daha tutarlı (bağıntılı) bir varlığa kavuştu.</p>
				<p class="paragraf para-style-override-6"><span class="char-style-override-7">2. Caligula (37-41) ve Claudius (41-54).</span> Tiberius döneminde Roma’da monarşik düşünce ve geleneklerin nasıl geliştiğini ve aynı zamanda yeni rejimin pekişme sürecinin nasıl acılı geçtiğini, Tiberius’un ilk iki ardılının yönetimi açıklamaktadır. Roma, Tiberius’un ölüm haberini neşeyle karşılamıştı. Halk onu mezarsız bırakmak ve cesedini Tiber’e atmak istiyordu. Halk, buna karşılık, Tiberius’un ömrünün son yıllarında kişiliğine bir çeşit düşlemle bağlandığı ve kendisine Caesar unvanını verdiği, Germanicus’un oğlu Caius’u büyük çoşku gösterileriyle karşıladı. Halk senatoyu istila edip genç Caius Caesar’ı hükümdar ilan etmeye zorladı. Sağlığı ve mutluluğu için her gün sayısız kurbanlar sunuluyor ve halk kendisine “Güneş” diye adlandırıyordu; askerler ona Caligula (<span class="char-style-override-8">Caliga</span>: asker potini) lâkabını takmışlardı, bununla, ordugâhta doğduğu için askerlere yakın olduğunu vurgulamak istiyorlardı. Hiç kimse cumhuriyetin restorasyonunu düşünmüyordu.</p>
				<p class="paragraf">Aralarında Macro’nun da bulunduğu deneyimli danışmanların kılavuzluk ettiği Caligula, pricipatus’unun ilk zamanlarında iktidarını ve itibarını büyük bir beceriyle sağlamlaştırdı. “Hafiyeleri dinleyecek kulağı olmadığını” belirterek bir genel af ilan etti, buğday dağıtımını ve oyunları tekrar başlattı ve senatoya karşı çok saygılı bir tavır takındı; devletin durumuyla ilgili bülten yayınlarını tekrar başlattı ve halk toplantılarını diriltmek girişiminde bulundu. Hükümdar, aynı zamanda, eyaletlerin gereksinimine çok dikkatli görünüyordu. </p>
				<p class="paragraf">Bununla birlikte, yeterli deneyimden yoksun bulunduğu ve biraz dengesiz (kimileri deli olduğunu kabul ederler) olduğu için, çabucak ve kolayca elde edilen ilk başarılarını abarttı. Octavianus Augustus’u değil, onun daha cesur önceli diktatör Julius Caesar’ı ve aslında onun sadık öğrencisi Marcus-Antonius’u kendine örnek aldı. Caesar ve Antonius gibi onun da siyasal ülküsü, en kusursuz biçimiyle, hellenistik tipte mutlak monarşi idi: yani Mısır krallığı. Augustus’un cumhuriyetçi aldatmacalarını ve tedbirli yalpalamalarını onaylamayan ve özellikle Doğu’da daha etkin bir dış politika isteyen bir grup ateşli Caesar’cı ve Antonius’cu Caligula’yı destekliyordu. Caligula, imparatorluğun başkentini İskenderiye’ye aktarmayı bile tasarlıyordu.</p>
				<p class="paragraf">Bu Mısıromani, Caligula’nın kişiliğinde, en çarpıcı biçimiyle ortaya çıkmakta gecikmedi. Tiberius zamanında yasaklanan İsis kültüne izin verildi. Özel bir gemi yaptırılıp, Roma’nın Saint-Pierre bazilikasının önünde bulunan dev boyutlu dikilitaşı Mısır’dan getirtildi. Mısır firavunlarını kendine örnek alan Caligula kız kardeşi Drusilla’yla evlenmeye hazırlanıyordu ve Drusilla birdenbire ölünce, onu Pantheia (evrensel tanrıça) adıyla tanrılaştırdı. Caesar gibi kendisini tanrılar katına atadı, halkın karşısına, çene kesimi yaldızlı sakal ve elde yıldırımlar, Jupiter kılığında çıkıyordu. Şatafatlı eğlenceleriyle doğu usulü görkemli bir saray hayatı çok para gerektiriyordu; Caligula yönetimi bunu, aklına gelen her şeyden sıkılmaksızın vergi alarak ve dahası zenginlerden açıkça zorla alarak karşılıyordu.</p>
				<p class="paragraf">Bu olaylar, rastlantısal ve çok yüzeysel saygınlığını kısa zamanda yok ettiler. Caligula ve yandaşları da başkentin homurtularını ve hoşnutsuzluğunu bastırmak için en katı baskı önlemlerine başvurdular. Devlet başkanına karşı suç yasası yeniden yürürlüğe konuldu. İmparatorluk muhafız subayları haklarında kuşku duyulanlara ya da gözden düşmüş olanlara kendi hayatlarına son verme buyruğu taşıyorlardı. Ama Caligula askerleri de kızdırmak tedbirsizliğinde bulundu. Yükselişine en çok katkıda bulunmuş olan muhafız komutanı Macro’yu idam ettirdi; deli hükümdarın, 25 yıl önce, babası Germanicus tarafından bastırılan ayaklanmaya katılmış olan Germania lejyonlarını bütün askerlerinin son neferine kadar idam ettirmeye hazırlandığı söylentileri dolaşıyordu.</p>
				<p class="paragraf">Nihayet, dört yıl süren yönetimin sonunda, 41 yılının Ocak ayında, Caligula, sarayın karanlık koridorlarından birinde üzerine saldıran muhafız subayları tarafından öldürüldü. Kendisine öylesine kızılıyordu ki, bu arada, karısı ve bir yaşındaki küçük kızı da öldürüldü.</p>
				<p class="paragraf">Ama bununla birlikte, Roma’ya hellenistik monarşiyi getirmek için yapılan iki girişimin de kârlı sonuna karşın, Caligula’nın ölümünde, cumhuriyetçi geleneklerin kalıntıları Roma’da öylesine güçsüzdü ki, bu andan itibaren “principatus” uzlaşmasına, mutlakçı imparatorluk rejimine giden yolda tamamen aşılmış bir evre olarak bakmak uygun olur. Artık mücadele, iktidarın alan ve boyutları konusunda değil, fakat veraset ve yeni imparatorun kimin tarafından ve nasıl seçileceğini bilmek konusunda oluyordu.</p>
				<p class="paragraf"><span>Hiç kuşkusuz, Caligula’nın öldürülmesinden sonra toplanan senatoda, “tiranlık” aleyhine ateşli söylevler verilmişti. Bazı hatipler Caesar ve Augustus’a adanmış olan bütün tapınakların yerle bir edilmesini ve cumhuriyetçi anayasaya dönülmesini önerdiler. Çoğunluk, bununla birlikte, principatus’un korunmasından yanaydı, ama bu göreve lâyık kişiyi seçmek koşuluyla. Senatonun güçsüzlüğü bütünüyle ortaya çıkmakta gecikmedi: “... Ertesi gün, bölünmeler ve zıt düşüncelerden usanmış olan senato daha az katı davrandı. Senatoyu saran halk zaten yüksek sesle tek bir efendi istiyor ve Claudius’un adını veriyordu.” (Suetonius, </span><span class="char-style-override-8">Claudius,</span><span> X).</span></p>
				<p class="paragraf">Bu “halk”ın adayı, Julius hanedanının son torunu, Germanicus’un küçük kardeşi ve Caligula’nın amcasıydı. Sarayın uzak bir köşesinde korku içinde saklanırken Caligula’nın katilleri olan muhafızlar tarafından bulunan Claudius’u askerler zorla karargâhlarına götürdüler ve kendi isteğine karşın imparator (başkomutan) ilan ettiler. Halkın ve askerlerin eğilimini dikkate alan senato, yeni hükümdarı bütün imparatorluk yetkileriyle donattı. Böylece, kendi iradesine karşı ve yalnızca halk yığınlarının ve ordunun zihnine yerleşmiş bulunan saltanat varisi kuralına göre, Claudius, Augustus’un torunu sıfatıyla Roma İmparatorluğu’nun efendisi oldu.</p>
				<p class="paragraf">Zamanın yüksek yetkililerinin düşüncesine göre Claudius, bu görev için, dünyanın en az uygun kişisiydi. Biraz tuhaf, biraz da aptalcaydı; elli dört yaşında imparatorluğa gelinceye kadar, çok basit, çok yalnız bir yaşam sürmüştü, tarihten başka bir şeyle ilgisi yoktu (Titus Livius bir süre hocası oldu).</p>
				<p class="paragraf">Ama bununla birlikte, on üç yıl süren saltanatı, Augustus’un ölümünü izleyen elli yılın en yapıcı ve yeni monarşi rejimini sağlamlaşmasına en çok katkıda bulunan dönem oldu. Claudius bazen bu alanda “son derece değişken bir kişilik” (Suetonius, <span class="char-style-override-8">Claudius,</span> 15) göstererek, titiz bir şekilde hukuk bilimiyle ilgileniyordu. En büyük kaygısı Roma’nın erzak sorunuydu; başkente gereksinimlerini getiren tüccarları ayrıcalıklarla donattı; Tiber nehrinin ağzına yakın bir yerde, Ostia’da yeni bir liman yaptırıldı. Roma’ya su getirmek için devsel bir sukemeri döşendi, üç katlı kemerler görkemli kitleleriyle Roma kırlarını ziyaret edenleri hâlâ etkilenmektedir. Fucin gölünün boşaltılma kanalını kazanmak için on bir yıl sürdürülen büyük çalışmalar bataklıkların kurutulmasını ve çok geniş toprakların tarıma açılmasını sağladılar. </p>
				<p class="paragraf">Claudius, hiçbir şey anlamadığı ve en küçük deneyimi olmadığı genel yönetim, askerî ve mali işlerde tamamen uzman insanlar kullandı ve bu işleri öncelikle Grek ve Suriyeli köle ve azatlılardan seçtiği adamlarına bıraktı. Kimilerinin bu konuda yaptıkları iğneleyici eleştirilere aldırmaksızın çeşitli yönetim işlerini bu insanlara verdi. “Hükümdar kölelerinin kölesi oldu,” diyorlardı. Kökensiz ve vatansız insanlar olan ve yaptıkları işlerden yararlanmayı hiç unutmayan ve yaptıkları vurgunlarla büyük servetler yapan bu azatlılar, magistratuslarla senatoyu giderek geri plana ittiler ve Claudius döneminde, imparatorluk hükümetinin yönetimsel merkezileşmesi sisteminin temellerini attılar.</p>
				<p class="paragraf">Bu sistem, gerçekte, hükümdarın özel mülklerinin yönetiminden kaynaklanmaktadır. Ama imparatorluk yönetimi, bir özel mülkün yönetimi ile devlet işlerinin yönetimini bağdaştırarak, gerçek bir devlet şansölyeliğine, değişik bölüm ve hizmetleri (officia) da hükümet bakanlıklarına kolayca dönüşebilirdi.</p>
				<p class="paragraf">Muhasebe hizmeti (<span class="char-style-override-8">a rationibus</span>), Pallas adlı yetenekli ve bol olanaklı bir Grek’in yönettiği gerçek bir maliye bakanlığı oldu. Yazışma hizmetinin (<span class="char-style-override-8">ab epistulis</span>) başında, Claudius’un baş özel yazmanı, zeki ve yetenekli azatlı Narkissos vardı: Bu görev, aynı zamanda, hem iç işleri, hem dış işleri, hem de savaş bakanlıklarının yerini tutuyordu; bu durum Narkissos’u İmparatorluk’un en etkili kişisi yapıyor, iç ve dış politikayı Narkissos belirliyordu. Grek bilgini Polybios, “inceleme büro”sunu (<span class="char-style-override-8">a studiis</span>) yönetiyordu; olağanüstü önemi olan davalara bakan yüce divan ve yargıtayın bağlı olduğu soruşturma bürosu Callistus’un sorumluluğundaydı. İmparatora gönderilen “dilekçelerin ofisi” (<span class="char-style-override-8">a libellis</span>), adeta hükümdarın özel mühürdarlığını oluşturuyordu. Bu servislerde çalışan her düzeyde yazman ve görevliler, vb. şefinden en küçük görevlisine kadar, imparatorun azatlıları ve köleleri arasından seçilmişti.</p>
				<p class="paragraf">Bu yeni insanların, Roma imparatorluğunun politikasını yeni yönelimler vermeleri çok doğaldır. Bol bol yurttaşlık hakkı dağıttılar, kısa bir süre sonra bu hak kitle halinde uluslara ve kentlere verilmeye başlandı. Soylu sınıf ve senatonun saflarına kabul etmek zorunda kaldıkları ilk taşralılar, Claudius’un özel bir teveccüh gösterdiği bir eyaletin temsilcileri olan Eduenler ve Gallialılardı (bu münasebetle senatoda verdiği söylevin metnini Lyon’da bulunan yazıttan biliyoruz). Claudius yönetimi, senato kurumunu dengelemek için, altıların ilerlemelerini büyük ölçüde destekledi ve askerlik mesleğini ardına kadar kendilerine açtı: Bundan sonra ordunun bütün orta kadrolarını doldurdular, yardımcı birliklerin, süvari bölüklerinin komutanları, lejyon tribunusları bunların arasından seçildi. Böylece, imparatorluk nüfusunun genel eşitleştirilmesi başlamış oluyordu: Taşralılar (eyaletliler) Romalılara yaklaşıyor ve toplumun içindeki eski mevki engelleri ortadan kalkıyordu.</p>
				<p class="paragraf">Claudius döneminde, Roma dış siyaseti büyük bir hareketlilik evresine girdi. İmparatorluk önemli ölçüde genişledi. 43 yılında, deneyimli bir general olan Aulus Plautiusun komutasında büyük bir ordu (elli bin dolaylarında), daha önce Julius Caesar’ın iki kez denediği Britannia’nın fethine girişti. Romalılar, Thames’in ağzında karaya çıktılar ve adanın bütün güney kesiminde yelpaze biçiminde saldırıya geçtiler. İmparatorun huzurunda, Bretonların eski ve nüfusu kalabalık kalesi Camulodunum (Colchester) yakınlarında büyük bir savaş oldu. Londonium (Londra) da, aynı şekilde, büyük bir Roma kenti oldu (Britannia’nın fethi konusunda bk: Suetonius, <span class="char-style-override-8">Claudius</span>, 17; Tacitus, <span class="char-style-override-8">Annales</span>, XI, 31-40; <span class="char-style-override-8">Dio Cassius</span>, I. 60, 19-22). </p>
				<p class="paragraf">Romalılar, Tuna ve Pontos’ta da bir başka büyük başarı kazandılar. Pannonia’da ilerleyen Roma orduları, Tuna’nın orta kesimine sağlam bir şekilde yerleştiler ve Tuna boyuna bir dizi müstahkem mevki ve lejyonlar için konak yerleri –Lauriacum, Vindobona (Viyana), Carnuntum– kurdular. Aşağı Tuna’da Tharakia krallığı 46 yılında ortadan kaldırıldı ve Balkanlar’ın güneyindeki ülke bir procuratorun yönetiminde eyalet yapıldı. Tuna’nın ağızları boyunca uzanan toprak (Dobruca) Mesia’ya katıldı. Bu yeni eyalet, Tuna ötesi uluslarının (Daklar, Gatealar, Bastarnlar, Sarmatlar, vb.) istilalarının tehlikeli kavşağında bir Roma kalesi oldu. Aynı şekilde, Tuna’nın aşağı kesimine de bir dizi müstahkem mevki –Singidunum (Belgrad), oescus, Novae, vb.– yaptırıldı.</p>
				<p class="paragraf">Roma nihayet Karadeniz’in uzak kıyılarına ulaştı. 46 yılında, büyük bir olasılıkla deniz yoluyla Pantikapaion’a (Kerç) ulaşan, Didius Gallus komutasında oldukça önemli bir Roma ordusu, Romalıların düşmanı Bosphoros kralı III. Mithridates’i tahtından indirip tutsak etti ve Roma’ya gönderdi. Romalılar tacı, yandaşlarından birine, yazıtlarında Roma imparatorunu “velinimeti olarak tanımlayan ve Tiberius’un korunuklarından (klient) biri olduğu için, Tiberius Julius Cotys adını alacak kadar dalkavukluğu ileri götüren Cotys’e verdiler. Krallıkla düzeni korumak için Bosphoros’ta bir Roma garnizonu bırakıldı.</p>
				<p class="paragraf">Romalılar, aynı dönemde, Armenia tahtına bir başka korunuklarını, İberialı Mithridates’i geçirdiler, gözetim için bu ülkede de, Erivan yakınlarında, bir Roma birliği bırakıldı. Yahuda yeniden Roma eyaleti yapıldı, Mauritania’da iki başka eyalet kuruldu. Roma böylece, Akdeniz dünyasının sınırlarını aştığı yeni bir genişleme dönemi yaşadı.</p>
				<p class="paragraf">Claudius’un yönetim dönemi boyunca, yankılar uyandıran rezaletler ve aristokrat dolapları, saraydan eksik olmadı. İmparator ve yardımcıları aleyhine homurdanmakla yetinmeyen senatörler ve soylu sınıf, zaman zaman gizli komplolar hazırladılar. Örneğin, 42 yılında, Dalmatia prokonsül yardımcısı Furius Camillus Scribonianus bunların kışkırtmasıyla eyaletini ayaklandırmayı denedi, ama birkaç gün sonra kendi askerleri tarafından öldürüldü, çünkü parolası yaptığı “cumhuriyetin yeniden kurulması” cümlesi artık orduda hoş karşılanmıyordu.</p>
				<p class="paragraf">Claudius’un peş peşe iki karısının davranışı –önce kötülükleriyle ünlenen Valeria Messalina ve onun idamından (49’da) sonra da Germanicus’un kızı, kibirli ve gözü doymaz Genç Agrippina– rezaletlere ve kanlı olaylara neden oldu. Maliye işlerini yöneten azatlı köle, Pallas’ın desteklediği Agrippina zayıf Claudius’u avucunun içine aldı ve kendine “Augusta” adını bile verdirdi. İmparatorluk muhafızlarının başına kendi adamı Afranius Burrhus’u geçirdikten sonra, düşmanlarının ve rakiplerinin büyük bir bölümünü ortadan kaldırttı ve Claudius’u, Cneius Domitius Ahenobarbus’la yaptığı ilk evlilikten olan ve o sırada on beş yaşında (51) bulunan Neron’u evlatlığa kabul etmeye zorladı. Neron “gençliğin prensi” ilan edildi ve prokönsül yetkileriyle donandı. Böylece, oğlunun yükselişini hazırlayan Agrippina, imparatoru zehirledi (54).</p>
				<p class="paragraf">Doğu ve hellenistik sarayların çok alışkın olduğu bütün bu olaylar, M.S. I. yüzylın ortasına doğru, Roma’da da, hükümdarın kendisine “prens”, rejimi de “cumhuriyet” olarak adlandırılmasına karşın, principatus düzeninin kesinlikle bir monarşi niteliğini kazanmış bulunduğunu doğrulamaktadırlar.</p>
				<p class="paragraf para-style-override-6"><span class="char-style-override-7">3. Neron (54-58) ve Julius-Claudius hanedanının sonu.</span> Julius-Claudius hanedanının son prensi Neron’un yönetimi, principatus’un monarşiye dönüşümünün en açık ve en eksiksiz kanıtını oluşturmaktadır. Ergin olmayan bir yeniyetmenin ilk kez Roma’nın efendisi olduğu görüldü; ayrıca, gerçekte, hükümdarlıkta hiçbir hakkı olmadığı için, Agrippina’nın oğlu principatus makamına ancak bir saray ihtilaliyle gelebildi. Agrippina, Claudius’un yazmanı Narkissos’u hemen idam ettirerek ve bütün askerî yönetimi Burrhus’un eline teslim ederek etkili askerî çevrelerin muhalefetini etkisiz hale getirdi; alınan uygun polisiye önlemler başkentin halk yığınlarında düzeni sağladılar.</p>
				<p class="paragraf">Doğu monarşileri örneklerinde olduğu gibi, genç ve deneyimsiz bir hükümdarın saltanat döneminde, fiili iktidar, bir kadının, annesi Agrippina Augusta ve kötülük ortaklarının (Pallas, Burrhus, Seneca ve hempaları) ellerinde bulunuyordu. Seneca’nın yazdığı ve genç Neron’un senato karşısında okuduğu söylev-programda da görüldüğü gibi, büyükleri biraz pohohlamaları gerekti. Neron, senatonun eski haklarını ve yetkilerine saygı duyacağına dair söz veriyordu; senato ve imparatorluk eyaletlerinin bölünüşü onaylanıyordu; gözdelerin egemenliği ve hükümdarın akrabalarının devlet yönetimine karışmaları yasaklanıyordu. Bununla birlikte, bir perdenin arkasına gizlenen Agrippina’nın görüşmeleri izleyebilmesi için, senato oturumları hükümdarın sarayında yapılıyordu ve Agrippina yabancı elçilerin kabul törenlerine katılıyordu.</p>
				<p class="paragraf">Zaten, devlet aygıtının iyi işlemesi nedeniyle ve Neron da devlet işlerine kesinlikle karışmadığı için, saltanatının ilk beş yılı daha sonra mutlu <span class="char-style-override-8">quinquennim Neronis</span> (54-59) olarak adlandırıldı. Dış politikanın başarıları, uzun süredir Roma’nın güçlü mali ve askerî çevrelerinin amacı haline gelmiş olan doğuda, Roma İmparatorluğu’nun askerî yayılmasının yeni gelişmelerine yansıyordu. Roma’nın vassal ülke olarak kabul ettiği Armenia’ya Parthlar’ın saldırısı, 57 yılında, “Neron’un Doğu seferi”ni başlattı. Üç yıl süren çok ciddi bir hazırlıktan sonra, Domitius Corbulo adında deneyimli bir komutanın komutasında, güçlü bir Roma ordusu, 58 yılında, Kappadokia üzerinden Armenia’ya girdi. İberia (Gürcistan) kralı Pharasmane’nin desteğiyle, Armenia’nın başkenti Artaxata’yı ele geçirip yaktı. Dicle üzerindeki yeni başkent Tigranocette bir yıl sonra (59) kuruldu. Kral Tiridate (Parthia kralı Vologese’nin kardeşi) kovuldu; Romalılar Armenia tahtına, Roma’da uzun süre rehine olarak yaşamış ve Roma kültürünü tamamen sindirmiş olan V. Tigrane’yi geçirdiler. İberia ve Kafkas’ın kıyı bölgesi halkları (Mosklar), Roma’nın egemenliği altına sokuldu. 63 yılında, Pontos krallığı eyalet haline getirildi. </p>
				<p class="paragraf">Bu sırada, Mesia prokonsül yardımcısı Tiberius Plautius Silvanus’un komutasında bir başka büyük ordu, Karadeniz’in kuzey kıyısını izleyerek etkinlik gösteriyordu. Aşağı Tuna’nın kuzeyinde yaşayan birçok ulusa (Dakların, Sarmatlarıın, Roxolanların bir bölümü) boyun eğdirdikten sonra, Roma birlikleri Tyras (57) ve Olbiayı aldılar ve Khersonesos’a ulaşıp (Chersonesus Taurica) bu kenti İskit kralının kuşatmasından kurtardılar. Romalılar, Kırım’a iyice yerleştiler. Khersonesos’a bir garnizon yerleşti ve bu kent bir Roma filosunun üssü haline geldi; yerli Taurislerin bozguna uğratılmasından sonra, yarımadanın bütün güney kıyıları, aralarında en önemlileri Charax (Bugünkü Yalta kentine 5 km. uzaklıkta) olan müstahkem mevkilerle (<span class="char-style-override-8">castelli</span>) kapandı. 46 yılından itibaren Bosphoros krallığı tamamen Roma’ya bağlandığı ve Pantikapaion’da (Panticapaeum) da bir Roma garnizonu bulunduğu için, Karadeniz Roma’nın bir içdenizi durumuna gelmiş ve 60 yılından itibaren bütün kıyı bölgeleri Roma’nın egemenliğine girmişti.</p>
				<p class="paragraf">Ama <span class="char-style-override-8">quinquennium</span> Neronis aşağı yukarı bu dönemde sona erdi ve sekiz yıl sürecek olan bir keyfi yönetim ve karışıklık dönemi başladı. Yaradılış olarak nefsine düşkün ve kan dökücü biri olan Neron, çocukluğundan itibaren içinde yaşadığı Claudius sarayının sağlıksız ortamında iyice bozulmuş baştan çıkmıştı. Principatus’a gelir gelmez aşırı tutkularını başıboş bıraktı ve yalnızca sarayını değil Roma sokaklarını da sefahat âlemlerinin, rezilce eğlencelerinin sahnesi haline getirdi. Genç Caesar, doğulu hükümdarların bütün kuralları hiçe sayan ilkelerini benimsemişti: Hükümdar canının istediğini yapar.</p>
				<p class="paragraf">Bu tutumu Neron’un annesiyle arasında çatışma çıkmasına neden oldu ve imparatorun gözdesi iffetsiz ve acımasız Popeia onu, Agrippina’dan kurtulmaya kışkırttı: Neron annesini öldürmek için bir imparatorluk muhafız birliği gönderdi (59). Hükümdarın iktidar ve hayatına kastettiği gerekçesi resmen ilan edildi; köleleşmiş senato, Agrippina’nın bütün heykellerinin yok edilmesini ve üzerinde portresinin bulunduğu paraların eritilmesini buyurdu. </p>
				<p class="paragraf">Bu saray ihtilalinden kısa bir süre sonra, Burrhus öldü (belki de zehirlendi), Seneca ve devlet işlerini başarıyla yöneten Claudius’un azatlılarından çoğu görevlerinden uzaklaştırıldı ve yerlerine daha yumuşak başlı, daha hatır sayıcı gözdeler getirildi. Askerlik işleri, çıkar düşkünü ve sapık biri olan imparatorluk yeni muhafız komutanı Tigellin bir mutlak güç haline geldi. İmparatorun karısı, Claudius’un kızı Octavia sürgüne yollandı sonra da öldürüldü ve böylece Neron, Tacitus’un deyimiyle, “Temiz bir yüreğin dışında her şeye, güzellik, zekâ ve zenginliğe sahip olan” Popeia ile evlenmek olanağı buldu.</p>
				<p class="paragraf">60 yılından itibaren, sarayın zırva eğlencelerini karşılamak için, Suetonius’un çok haklı olarak “savurganlık çılgınlığı” diye tanımladığı, akıl almaz masraflar dönemi başladı. Saray uşakları şatafatlı giysiler giyiyorlar, sarayın katırlarının nalları altından yapılıyordu, ama hazineyi asıl çökerten görkemli inşaatlar ve özellikle “Yaldızlı Ev”di. Revakları, parkları, gölleri, ahırlarıyla, Palatinus ile Esquilinus arasında Roma’nın merkez mahallelerini kapsayan uçsuz bucaksız saraya “Yaldızlı Ev” adı veriliyordu. Yapını tamamlanınca sarayı gören Neron şöyle demişti: “Nihayet insana lâyık bir yerde oturacağım” (Suetonius, <span class="char-style-override-8">Neron,</span> 31).</p>
				<p class="paragraf">Böylesine bir savurganlık mali kaosa ve müzmin açığa yol açtı. Hatta birliklerin ücretlerinin, eski askerlerin primlerinin ödenmesini ertelemek zorunda kaldılar. Devlet kasasını doldurmak için paraya hile katıldı: Yarım kilo gümüşten 84 yerine 96 dinar basıldı. Ve özellikle, en saçma sapan, en akıl almaz bahanelerle ve hükümdara karşı suç işleme savlarıyla zenginlerin mallarına el koymak gibi geçici önlemlere başvurdular. Hükümdara önemli bir miras payı bırakmadan ölerek “nankörlüklerini kanıtlayanlar”ın miraslarının tümüne el konuluyordu.</p>
				<p class="paragraf">Neron’un utanç verici tutumu, köleci Roma İmparatorluğu yüksek sosyetesinin en belirgin özelliğiydi. Neron nasıl düşüncesizce devlet işleriyle artık ilgilenmiyorsa, Roma soylu sınıfı da siyasete olan bütün ilgisini yitirmişti. Onmaz bir biçimde soysuzlaşmış olan bu sınıf kendini bütün varlığıyla eğlencelere, arena ve tiyatro oyunlarına vermişti. “Oyunlarda eğlendirici rolleri her iki cinsten insanlar dolduruyordu... (Neron) ahşap bir amfitiyatro inşa ettirip burada gladyatör gösterileri yaptırdı... Burada dört yüz senatörü ve altı yüz atlı çarpıştırdı... Aynı sınıflardan, hayvanlarla boğuşmak üzere savaşçılar seçti.” (Suetonius, <span class="char-style-override-8">Neron</span>, 11-12; Bk. Tacitus, Annales, XV, 32). Ve bu sapık ve yozlaşmış Romalı azınlığın önderi Neron, hükümdar şanından çok spor ve tiyatro başarılarına önem veriyordu. Edebiyat ve müziğe biraz yeteneği vardı ama o kendisini bir sanat dehası sayıyor ve sahneye çıkıp yorulmadan hatip, şarkıcı, müzisyen ve hatta güreşçi ve at cambazı rolleri oynuyordu. Bütün 67 yılını Hellas’ta yaptığı sanat turnesine ayırdı, burada Olimpiyat ve İstmos oyunlarında baş gösterdi. Neron, yeteneklerini değerlendirmiş olan Grekleri ödüllendirmek için kendilerine özerklik verdi; bununla ilgili olarak verdiği söylevin metni günümüze kalmıştır.</p>
				<p class="paragraf">İdari ve mali düzensizliğin, dış politikada olduğu kadar, başkent ve eyaletlerin hayatında da bir dizi yıkıcı sonuçları oldu. Doğu savaşı Romalılar için utanç verici bir biçimde sona erdi. Parthlar, Armenia’yı istila ettiler ve Roma’nın korunuğu kral V. Tigrane’yi kovdular. Askerî deneyimi olmayan L. Caesennius Paetus adlı bir yaltakçının komutasında gönderilen yardım ordusu, yukarı Fırat’ın doğu kollarından biri olan Rhandeia yakınlarında Parth süvarisi tarafından kuşatıldı ve silahlarını ve bütün askerî gereçlerini Parthlar’a bırakarak, utanç verici bir biçimde teslim oldu (62). Corbulo durumu bir ölçüde düzeltmeyi başardı: Roma, Parth kralı Vologese’in kardeşi Tiridate’ın Armenia tahtına oturmasını kabul etmek zorunda kaldı.</p>
				<p class="paragraf"><span>Gözdelerin ihmal ve beceriksizlikleri, 64 yılı yazında, Roma’nın benzersiz yıkımıyla sonuçlanan felaketlere yol açtı: Dokuz gün süren yangın kentin on dört mahallesinden dokuzunu aşağı-yukarı tamamen kül etti. Yöneticilerin şaşkınlık ve güçsüzlüğünden yararlanan hırsızlar alevler içindeki evleri soyuyorlardı. Neron’a gelince, bir kulenin tepesinden korkunç felaketi hayranlıkla seyrediyor ve o zamanlar ortalıkta dolaşan söylentiye göre, Troya’nın düşüşü üzerine dizeler söylüyordu. Ama yangının açtığı uçsuz bucaksız araziyi “yaldızlı ev”inin yapımı için hemen kapması nedeniyle, halk arasında, bu korkunç felaketin faili olarak kabul edildi ve kendisine “kundakçı” adı takıldı. Bunu gören yönetim büyük bir gürültüyle “gerçek kundakçılar” davasını açtı. Şüpheliler kitle halinde tutuklandılar ve korkunç işkencelerle öldürüldüler. “Arenada bunları köpeklere parçalatmak için hayvan postuna sarıyorlardı; çarmıha gerip ya da vücutlarını reçinaya bulayıp, geceleri aydınlanmak için meşale olarak kullanıyorlardı” (Tacitus, </span><span class="char-style-override-8">Annales</span><span>, XV, 44).</span></p>
				<p class="paragraf">Daha sonra, Hristiyan yorumcular, bu işkence cezalarını “Hristiyanlara yapılan ilk işkence” gibi göstermek için, Annales’in “Neron’un meşaleleri”nin söz konusu edildiği bu bölümüne ustaca eklenen bir metin parçasından yararlandılar.</p>
				<p class="paragraf">Halkın öfkesine güvenen, soylu sınıf muhalefetinin kalıntıları 65 yılında bir komplo hazırladı: Fesatçılar, arenaya geldiği bir gün Neron’u öldürmeyi ve soylu, zengin ve halk tarafından sevilen C. Calpurnius Piso’yu principatus’a getirmeyi tasarlıyordu. Aralarında <span class="char-style-override-8">Pharsale</span>’ın yazarı Lucanus, ve hatta büyük bir olasılıkla amcası Seneca da bulunuyordu. Ama Piso ve hareketin öteki şefleri, dostları, korkak ve kararsız davrandılar ve komplo ortaya çıkartıldı. Birçok tutuklamalar, işkenceler ve idamlar birbirini izledi. Piso, Lucaus ve Seneca, Neron’un buyruğu üzerine hayatlarına son verdiler. Neron, büyük bir bilgin olduğu kadar açgözlü bir tefeci olan hocası Seneca’nın topladığı büyük servete uzun süredir göz dikmişti. Başkentin Roma yüksek sosyetesi böylece tam anlamıyla parçalanışını ve yönetici siyasal rol oynamaktaki yeteneksizliğini kanıtlıyordu.</p>
				<p class="paragraf"><span>Eyaletlerde meydana gelen hareketler, Neron’un kokuşmuş yönetimine kesin bir darbe indirdiler. Bunların birçoğunda, Neron’un beceriksiz ve savsaklayıcı gözdelerinin üzerlerinde en küçük bir denetim gücüne sahip bulunmadıkları memurların sonu gelmez yolsuzluk ve zulümleri tehlikeli ayaklanmalara dönüşen halk isyanlarına yol açtılar; çünkü, şimdi artık, Roma’da işlerin gidişinden hoşnut olmayan yerli aristokrasi, bu karışıklıkları kendi yararına istismar etmeye çalışıyordu. 60 yılında, Britania’nın yeni boyun eğmiş uluslarının çoğunluğu, İcenienler, Trihobantlar ve ötekiler ayaklandılar. İcenienlerin kraliçesi Boadicée bunların başına geçti. Roma Britania’sının başkenti Camulodonum’u ele geçirip yerle bir ettiler; başkentten sonra ikinci önemli kent olan Londonium’un da başına aynı şey geldi. Sayıları seksen bini bulan Romalı kolon ve tüccarlar, karıları ve çocuklarıyla birlikte kılıçtan geçirildi. </span></p>
				<p class="paragraf">Britania prokonsülü Suetonius, büyük çabalar göstererek elindeki bütün olanakları bir araya getirdikten sonra, asilerin ordusuna bir dar boğaza çekmeyi ve burada ağır bir yenilgiye uğratmayı başardı. Romalılar da seksen bin dolaylarında Breton’u kılıçtan geçirdiler. Bununla birlikte, Britania durmadan kaynadığı için, adanın işgal ettikleri bölgesinde on yılı aşkın süre cezalandırma seferleri yapmak zorunda kaldılar. </p>
				<p class="paragraf">Aynı şekilde, 60’lı yılların başında, Yahuda’da karışıklık doruk noktasına çıkmıştı. Halk burada, iliklerini emen Romalı fatihlerin ve kendi soylarından gelen rahip ve zenginlerin çift boyunduruğu altında yaşıyordu; ikinciler arasında, kutsal kitaplardan yaptıkları yorumları Yahudi teokrasisinin (din erki) ideolojik temelini oluşturan Farizîlerin, “yasa bilginleri”nin öğretileri yaygınlık kazanmıştı. Halk, âşardan başka, buğday hasatlarının, meyvelerinin, arı kovanlarının ve sürülerinin ilk ürünlerini sungu olarak tapınağa vermek zorundaydı.</p>
				<p class="paragraf">En gözü pekleri, yıkım ve yoksulluktan kurtulmak için kuzeye, Taberiye gölü kıyılarında işlenmemiş geniş toprakların yayıldığı Galile’ye sığınıyorlardı. Bunların büyük bir bölümü “gayretkeşler” (Özgürlük savunucuları) tarikatındandı. En cesurları, en atılganları, halk sömürgenlerinin en nefret edilenlerini öldürerek “hançerci” oluyorlardı. Büyük rahip Jonathan (M.Ö. I. yüzyılın ikinci yarısı) iğrençlik bakımından bunların en ileri gideniydi. Yakında Yahve tarafından gönderilecek bir kurtarıcı kralın ya da Mesih’in (İsa peygamber) geleceğine inanç “gayretkeşler” arasında çok yaygındı. M.S. 6 yılında, kendini “Yahudiler’in kralı” ilan eden Galile’li Yahuda, Galile’de silaha sarıldı; daha önce de bu tür ayaklanmalar olmuştu.</p>
				<p class="paragraf">66 yılında, Yahuda Savaşı’nın (66-73) çıkmasına neden olan büyük bir ayaklanma oldu. Roma’lı procurator Gessius Florus’un zalim yönetimi ayaklanmaya yol açtı. Roma birliklerini Jerusalem’e sokmayı ve kentin bir bölümünü yağmaya açmayı başardı. Suriye valisi C. Cestius Gallus büyük bir orduyla Florus’un yardımına koştu. Ama isyancıların zorla ele geçirilmez bir kale haline getirdikleri tapınağı almayı başaramadı. Kuşatılma ve toptan yok edilme tehlikesiyle karşı karşıya bulunan birliklerini Jerusalem’den büyük güçlüklerle çıkardı.</p>
				<p class="paragraf">“Hançerciler” ve “gayretkeşler”in egemen olduğu ve yoksul halkın Giscale’lı Jean’in kişiliğinde etkili bir önder bulduğu Galile’de ikinci bir ayaklanma çıktı. Jerusalem ve Galile isyancılarının silahlı topluluklar aracılığıyla sürekli ilişkileri vardı.</p>
				<p class="paragraf"><span>Halk hareketinin gücü karşısında şaşkınlığa düşen Jerusalem’in yönetici çevreleri, ona yakınlık duyarmış gibi yaptılar. Ama iktidardaki teokrasi her şeyden önce kendi halkından korktuğu için bozuşma çok çabuk oldu. Büyük rahip ve Farizîlerin ileri gelenleri, imparatora yapılan gündelik sunguların kaldırılması kararına karşı çıktılar ve böylece Roma’yla uzlaşma niyetlerini belli ettiler. Kısa bir süre sonra Jerusalem sokakları kana bulandı ve Roma yandaşları kesinlikle kapı dışarı edildi; asiler, büyük rahibin sarayını, rahipler sınıfının ve farizilerin önde gelenlerinin evlerin yaktılar.</span></p>
				<p class="paragraf">Hareketin yönetimi, köylülere, zanatkârlara ve azatlı kölelere dayanan Jean, Simon ve Eleazar’ın başında bulunduğu aşırı “gayretkeşler” kesiminin eline geçti. Tapınakta toplanan halk meclisi yönetimin en yüce organı ilan edildi. Halk Meclisi, Yahuda’yı on iki bölgeye böldü, ayaklanmanın genel karargâhını örgütledi, Galile ve Yahuda’nın öteki bölgelerine temsilciler gönderdi.</p>
				<p class="paragraf">Ayaklanmayı bastırmakla görevlendirilen T.Flavius Vespasianus, emrindeki büyük orduya karşın, aşama aşama ilerleyerek, yolu üzerindeki bütün yerleşim yerlerini yakıp yıkarak ve eline geçen asileri çarmıha gererek, harekâtı son derece ağır yürütmek zorunda kaldı. Galile’yi işgal etti ve direnmenin iki en önemli merkezi olan Taberiye ve Jotapata’yı ele geçirdi. Galile’de en tanınmış Farizîlerden biri olan Josephe, Romalılardan yana geçti; Vespasianus’un korunuğu olarak Flavius Josephe adını aldı ve daha sonra <span class="char-style-override-8">Yahudiler’in Romalılar’a Karşı Savaşının Tarihi </span>adlı kitabında bu olayların son derece yan tutan öyküsünü anlattı. Bununla birlikte, ülkenin güneyi, gerçek anlamıyla Yahuda, direnmeyi sürdürüyordu ve kuşatılmış Jerusalem olağanüstü bir direnmeyle kendisini savunuyordu. </p>
				<p class="paragraf">68 yılı ilkbaharında, Gallia’da daha da tehlikeli bir ayaklanma çıktığı zaman, Yahuda’da durum henüz kesin olarak belli olmamıştı. Bu ülkenin en güçlü, en kalabalık ulusları olan Eduenler, Sequanlar, Arvernler silaha sarılmışlardı ve Neron yönetimi için işin en kötü yanı, isyancıların başında Gallia doğumlu, Gallia Lugdunensis imparatorluk legatusu (prokonsül yardımcısı) C. Julius Vindex’in bulunmasıydı. Vindex kısa zamanda yüz bin kişi topladı. Söylevlerinde, bildirilerinde, ayaklanmanın tek amacının Roma İmparatorluğu’nun zorbanın boyunduruğundan kurtulmak ve Neron denen “taçlı soytarı”yı devirmek olduğunu and içerek ilan ediyordu.</p>
				<p class="paragraf">Vindex’in çağrısı, İmparatorluğun öteki batı eyaletlerinin valileri ve birlikleri arasında kısa zamanda olumlu bir yankı buldu. Askerler Neron’u tanımıyorlar ve sevmiyorlardı. Saraydaki muhafızlık hizmetleri ve başkent geçit törenleri yüzünden kokmuş, zarif küçük bey tavırlı imparatorluk muhafızlarını kıskanıyorlardı. Ordu başkomutanı, legatuslar ve prokonsüller de, Neron’un şöhretini kıskanıp intihar etmesini buyurduğu, Karadeniz’in barışlandırıcısı Corbulo’nun başına gelenlerin kendi başlarına da gelmesini bekliyorlardı. İspanya ötesi ve İspanya berisi legatusları olan Servius Sulpicius Galba ve Mercus Salvius Otho ve bunların yanı sıra Afrika prokonsülü L. Claudius Macer hemen Vindex örneğini izlediler ve birliklerini Roma üzerine yürümek üzere örgütlemeye koyuldular. O dönemde Roma ordusunun en güçlüsü olan Ren lejyonları Gallia milislerini ezdiler ve kolayca umutsuzluğa düşen Vindex kılıcıyla intihar etti, ama daha sonra, Başkomutanları Virginisu Rufus’un kendisini imparator ilan etmesini ısrarla isteyen bu lejyonlar da Neron’a karşı ayaklandılar. Öyle ki, 68 yılı yazında, hemen hemen bütün Batı eyaletleri ve buralarda bulunan birlikler açık ayaklanma durumundaydılar.</p>
				<p class="paragraf">Neron yönetimi tam bir şaşkınlık içindeydi. Neron’a gelince, birbirinden tuhaf planlar tasarlıyordu: Örneğin, isyancıların karşısına elinde lirle çıkmayı ve şarkısıyla büyülemeyi düşlüyordu. Dekorların hazırlanması ve bir oyuncular kampanyası toplanması için buyruk bile çıkartıldı. Ama bizzat gözdeleri kendisine ihanet ettiler: Makamını ve hayatını kurtarmak umuduyla Tigellin, Galba’yı desteklediğini ilan etti ve büyük ödüller vaat ederek, imparatorluk muhafız erlerini Galba’yı imparator ilan etmeye kışkırttı. Senato’ya bu hükümet darbesini onaylamaktan başka bir iş kalmadı. Neron halk düşmanı ilan edildi ve ölüme mahkum oldu. Herkes tarafından terk edilen şaşkın Neron’un boş yere kaçmayı denedikten sonra, intihardan başka çaresi kalmamıştı. Ölürken, “Benimle birlikte nasıl da büyük bir sanatçı yok oluyor!” diye haykırdığı söylenir.</p>
				<p class="paragraf">Neron’un ölümü, yüz yıldır Roma’yı yöneten Julius-Claudius hanedanının sonunu belirlemekle kalmadı; bu ölüm, ayrıca, bu hanedanın çıkarlarını temsil ettiği Roma ve Roma-İtalyan köleci toplumunun üst katmanlarının eyaletler üzerinde kurduğu tek başına egemenliğin de sonu anlamına geliyordu. Bu hanedan döneminde ortaya çıkan imparatorluk yönetimi, artık bütün Akdeniz dünyasındaki köle sahiplerinin çıkarlarına hizmet etmek zorundaydı.</p>
			</div>
		</div>
	</body>
</html>