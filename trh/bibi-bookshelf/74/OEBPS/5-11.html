<html xmlns="http://www.w3.org/1999/xhtml">
	<head>
		<title>5-11.html</title>
		<link href="template.css" rel="stylesheet" type="text/css"/>
<meta content="urn:uuid:0971d8e2-04b1-40d4-ab0d-83d08ffa4385" name="Adept.expected.resource"/>
	</head>
	<body>
		<div id="x5-11.html" xml:lang="tr-TR">
			<div class="Basic-Text-Frame">
				<p class="split"/>
				<p class="ana1">ELLİNCİ BÖLÜM</p>
				<p class="r1"><img alt="6.png" class="image" height="8" src="images/6_fmt10.jpeg" width="257"/></p>
				<p class="anabaslik" id="toc_marker-12">M.Ö. III. VE II. YÜZYILLARDA KÖLECİ ROMA İMPARATORLUĞU’NUN GELİŞMESİ</p>
				<p class="resim"><img alt="5.png" class="image" height="22" src="images/5_fmt11.jpeg" width="45"/></p>
				<p class="paragraf"><span class="char-style-override-7">I. Eyaletler ve Roma’nın sömürü yöntemleri.</span> M.Ö. III. ve II. yüzyıllarda yapılan Roma fetihleri, ulusal ekonominin bütün alanlarında en köklü devrimlerden birini gerçekleştirdi. Genel olarak özgür üreticilerin emeğine dayanan tarım, hayvancılık, zanaat ve ticaret gibi meslekler, artık, birbirini izleyen fetih ya da misilleme savaşları yüzünden ikinci plana itilmiş bulunuyorlardı. Orduların zalim gücü, ganimet ve bütün öteki savaş kârları, bireylerin olduğu gibi devletin de başlıca zenginleşme kaynağı durumuna gelmişti.</p>
				<p class="paragraf">Roma için “eyaletler” bu vurgun ekonomisinin temel nesnesi oldular. “Zaferle elde edilen”, toprakları, malları, mülkleri, hayvanları ve insanlarıyla “Roma halkının ganimeti” <span class="char-style-override-8">(praedium populi Romani)</span> sayılan ve İtalik olmayan ülkelere, bu dönemde henüz “eyalet” adı veriliyordu. 130 yılında, altısı batı –Sicilia, Sardinia, Korsika, Gallia Cisalpina, İspanya, Afrika), üçü doğu- İllyria, Makedonia (Akhaia ile birlikte), Asya (eski Pergamon krallığı)– olmak üzere dokuz eyalet (provincia) vardı.</p>
				<p class="paragraf">Romalılar herhangi bir ülkeye egemen olunca, hemen düzenli bir soyguna başlıyorlardı. Halk elinde bulunan bütün altın ve gümüşü Roma Hazinesi’ne teslim edince, askerlere geri kalanları yağmalama izni veriliyordu. Bununla ilgili olarak dönemin tarihçisi şunları yazıyor: “Ordunun ancak yarısı bu iş için görevlendiriliyordu, öteki birlikler, isterse içinde olsun, gerektiği zaman kullanılmak üzere görünür bir yerde bekletiliyordu... Yağma için ayrılan askerler ganimeti lejyonlarına teslim etmek zorundaydılar; elde edilen ganimeti tribunuslar yalnızca yedekte bekleyenlere değil, aynı zamanda çadırları koruyan nöbetçilere ve hastalara da dağıtıyorlardı (Polybios, X, 16). Ganimetin aslan payını subaylar ve en başta yüksek rütbeli komutanlar, konsüller, praetorlar ve bunların yanı sıra, senatonun, görevleri sona eren konsüller ve praetorlar arasından seçerek “proconsul”, “propraetor” unvanını verdiği ve sınırsız yetkilerle donanmış olan eyalet askerî valileri alıyordu. </p>
				<p class="paragraf">Nihayet, bütün madenlere, taşocaklarına, tuzlalara, bütün tersanelere, liman kuruluşlarına ve öteki taşınmaz mallara ve bazen de büyük toprak mülklerine, zeytinliklere ve her türlü tarımsal işletmelere, ormanlara devlet adına el konuluyordu. Bu mülkler, censorlar tarafından, Roma’da “âşarcı” adı verilen müstelzimlere açık arttırmayla satılıyordu. Halk, ya da halktan kim kaldıysa, gelirlerinin ortalama yüzde onuna denk düşen bir harç (vergi) ödemek zorundaydılar. Bunun miktarı, her yıl, censorların vergi toplamakla görevli âşarcılarla yaptıkları sözleşmelere göre değişiyordu. Bazen, Roma’nın tahıl ambarı Sicilia’da olduğu gibi, vergi mal <span class="char-style-override-8">(annona)</span> olarak alınıyordu.</p>
				<p class="paragraf">Nihayet eyalet valileri, tazminatlar ve keyfi vergiler alıyorlardı. Müstelzimler aracılığıyla toplanan devlet gelirlerine ve vergilere, geçici olarak bağımsızlıklarını koruyan yenik devletlerin sırtına yüklenen tazminatları da eklemek gerekir. Örneğin, 201 yılında, Kartaca 10.000 talanton, Suriye kralı Antiokhos 15.000, Makedonia kralı V. Philippos 1.000 ve Aitolia 350 talanton ödemekle yükümlenmişlerdi.</p>
				<p class="paragraf">Ele geçirilen ülkelerden, böylece Roma’ya büyük bir zenginlik, para, değerli maden, sanat yapıtı, her türlü mal ve ticaret eşyası akıyordu. </p>
				<p class="paragraf para-style-override-6"><span class="char-style-override-7">2. Köle kaynakları. Köle sayısı; köle fiyatları.</span> Köle el emeğinin toplanması da kamulaştırılan mülklerin toplanmasında kullanılan aynı ekonomi-dışı usul, aynı soygunca ve zorlayıcı yöntemle gerçekleşiyordu. Üretim aracı olarak köleciliğin gelişmesinin özgül niteliğiydi bu.</p>
				<p class="paragraf">Roma, bu bağlamda, çok elverişli bir durumda bulunuyordu. Akdeniz havzasının, üretimin İtalya’ya oranla daha iyi örgütlendiği, el emeğinin daha vasıflı düzeyde bulunduğu, ekonomi bakımından daha gelişmiş ve daha uygar ülkelerini ele geçirmişti.</p>
				<p class="paragraf">Ele geçirilen ülkelerin yakınlığı sayesinde, kölelerin taşınması özel bir güçlük çıkarmıyordu. Bu nedenle, Roma toplumunun yeni katmanlarının vurguncuları, boyun eğdirilen halkları köleleştirmek ve köleleri İtalya’da toplamak istiyorlardı. Köle temel üretici haline geldi ve bu dönemden itibaren, köle emeğinin kullanılması büyük oranda gelişti.</p>
				<p class="paragraf">Romalı hukukçular, köleciliğin temel kaynaklarını şöyle tanımlıyorlardı: “İnsan köle doğar ya da köleleşir” <span class="char-style-override-8">(servi aut nascuntur aut fiunt)</span>. Gerçekten de, köle (doğuştan) el emeğinin üretimi oldukça önemli boyutlara ulaştı. Doğuştan itibaren köleliğe ve itaate alıştıkları için, evde doğan ve <span class="char-style-override-8">vernae</span> (<span class="char-style-override-8">ver</span>: ilkbahar) olarak tanımlanan köleler çok değerliydiler. Bununla birlikte, çoğu zaman, özgür konumundan köle konumuna indirgenerek köle olunuyordu. Bu nedenle, bu sınıfın insanları Roma’da genellikle <span class="char-style-override-8">mancipia</span> (“tutsaklar”, “kullar”, <span class="char-style-override-8">manus capere</span>: zorla el koymak...) adıyla tanımlanıyorlardı.</p>
				<p class="paragraf">Bu sınıfa ilkin borcunu ödeyemeyen borçlular giriyordu. 326 tarihli Poetelia yasası yalnızca Roma yurttaşlarıyla ilgilidir. Roma yurttaşı hakkına sahip olmayan İtalyanlar arasında borç için kölelik devam ediyordu ve eyaletlerde, âşarcılar insanları köleleştirmek için bu olanaktan büyük ölçüde yararlanıyorlardı. İkincisi, besleyenlerin malı olarak kabul edilen, sokağa bırakılmış, terk edilmiş, çalınmış çocuklar, “kimsesiz” <span class="char-style-override-8">(alumni)</span> çocuklar köle oluyordu. Haydutlar ve korsanlar tarafından ele geçirilip satılan özgür insanların durumu da böyleydi. </p>
				<p class="paragraf">Bununla birlikte, pazarlara sayısız tutsak sürüleri sağlayan, III. ve II. yüzyılların o sonu gelmez savaşları, köleliğin en önemli kaynaklarıydı. Bu konuda, Epieros fatihi Paulus Aemilius’un 167 yılında, bu ülkenin 70 kentinin 150.000 insanını köleleştirdiğini bilmek yeter.</p>
				<p class="paragraf">Köle ticareti, olağan ve en kârlı ticaret türü haline gelmişti. Toptancı köle tüccarları, lejyonları izliyor ve questorların özel kişilere sattığı savaş tutuklularını, ordugâhlarda ilk elden satın alıyorlardı. Aynı köle tüccarları, imparatorluğun sınırlarında, Roma ile barış ilişkileri olan “barbar” krallarının yaptıkları akınlar ve iç savaşlar sırasında ele geçirdikleri tutsakları satın alıyorlardı.</p>
				<p class="paragraf"><span>Bu tür ticarette uzmanlaşmış büyük ticaret merkezleri, Rhône nehiri ağzındaki Massalia (Marsilya), Adria Denizi’nin güney kıyısındaki Aquileia, Tavros Khersonesos’u (Kırım yarımadası) kentlerinde kurulmuştu. En önemli pazarlardan biri Delos adasında bulunuyordu; Strabon’a göre bu pazarda, bir günde 10 bine yakın köle satılıyordu. Roma’da bile, Capitolium’un (kapitol) eteklerindeki “kutsal yol”un kıyısında, parekende alış-veriş yapılan, sürekli açık bir esir pazarı vardı. Ağır işlere uygun bir kölenin değeri ortalama 2.000 sestertius, eğitim görmüş köleninki </span><span class="char-style-override-8">(servus literatus)</span><span> 8.000, iyi bir aşçınınki 10.000 sestertius dolaylarındaydı.</span></p>
				<p class="paragraf">II. yüzyılda, Roma ve İtalya’da bulunan köle sayısını kesin olarak tahmin etmek güç, ama büyük bir olasılıkla köle sayısı, özgür insan sayısından fazlaydı. Bu sayı zamanla giderek çoğaldı ve imparatorluk döneminde birçok zenginin 20.000 kölesi, Cicero’nun alaylı bir şekilde dediği gibi “köle orduları, köle sürüleri” vardı. Bu tür mülkiyet öylesine yaygındı ki, yüksek mevkide bulunan kölelerin de kendi köleleri <span class="char-style-override-8">(servi vicarii, peculiarii)</span> vardı. Kölelik bütün üretimin temeli olmuştu.</p>
				<p class="paragraf para-style-override-6"><span class="char-style-override-7">3. Kölelerin sömürülmesinin biçim ve yönetimleri.</span> Tecimsel ekonominin gelişmesi nedeniyle, köle işçiliğinin sömürüsü, Romalılarda gelişiminin doruk noktasına ulaştı. Varro, “böğüren araçlar”dan ve “dilsiz araçlar”dan ayırt etmek için köleyi “konuşan araç” olarak tanımlıyordu. Ölüm, kaçma ya da yaralanma yüzünden bu “konuşan araç”ı yitirmekten korkan Romalı efendiler, bunlardan mümkün olan en yüksek kârı sağlamaya çalışmanın dışında, satın almak için ödedikleri parayı en kısa zamanda çıkarmanın çaresini arıyorlardı. Bu nedenle de köleleri güçlerinin son sınırına kadar zorluyorlardı. </p>
				<p class="paragraf">Bu acımasız sömürü en başta, Roma kölelerinin çoğunluğunu meydana getiren tarım kölelerinin <span class="char-style-override-8">(familia rustica)</span> sırtına biniyordu. Cato, 160 yılına doğru yazdığı tarım kitabında, kâhyaya, <span class="char-style-override-8">(villicus)</span> tatil günü falan dinlemeyip köleleri alabildiğine çalıştırmasını öğütler. Köleler yılda ancak iki kez, “Campitalia” (Ocak başı) ve “Saturnalia” (Aralık sonu) bayramlarında çalışmıyorlardı. Küçük toprak parçalarının çok hesaplı yönetimi sayesinde, artı-değer’in dışında, yaşamaları için gerekli olan üretim payının bir bölümü de kölelerin elinden alınıyordu ki bu da ek bir sömürü biçimiydi. Köleler sürekli açlık çekiyorlardı. Bir kölenin ortalama aylık yiyecek tayını, kendilerinin dibekte dövüp ekmek yaptıkları ya da haşlayıp yedikleri 25-30 kilo (4-4,5 modius) sert buğday, yarım litre zeytinyağı ve yarım kilo tuzdu (Cato, <span class="char-style-override-8">Tarım üzerine</span>, 56-59). İçecekleri, beş gün boyunca bir sopayla karıştırılarak kaynatılan, suyu bol ekşi üzüm şırasıydı (<span class="char-style-override-8">Agy</span>. 104). Köleye giysi olarak yılda bir gömlek, iki yılda bir kısa palto veriliyordu. Eski paçavraları yorgan yapmak için ellerinden alınıyordu. Ayrıca iki yılda bir tahta sandal alıyorlardı. Sicilya’nın büyük malikânelerinde, bu düzen öylesine uygulanıyordu ki, Diodoros bu davranışı “utanmazlık”, “sınırsız açgözlülük, kölelere karşı iblislik, iğrenç dalavere” olarak suçlamaktadır. İş öyle bir noktaya varmıştı ki, Sicilya kölelerinin büyük bir bölümü, yiyeceklerini ve giysilerini haydutluk yaparak sağlıyorlardı.</p>
				<p class="paragraf">Madencilikte, dönüştürüm sanayiinde, madenlerde, taşocaklarında, tuğla harmanlarında, yağhanelerde, değirmenlerde, fırınlarda, seramik ve dokuma atölyelerinde köle sömürüsü daha da acımasızdı. Örneğin, değirmenlerde çalışan kölelerin avuçlayıp un yememeleri için boyunlarına ağaçtan yuvarlak lâle takılıyordu (Plautus, <span class="char-style-override-8">Köleler</span>, 357). Diodoros, Mısır madenlerinde çalışan işçilerle ilgili olarak şunları yazıyordu: “Ne hastalara, ne sakatlara, ne de cinsleri gereği zayıf olan kadınlara dinlenme veriliyordu. İstisnasız hepsi yorgunluktan yere yıkılıncaya kadar kırbaç altında çalışmak zorundaydılar” (Diodoros, III. 12 ve 13). </p>
				<p class="paragraf">Doğal olarak, köleler, bunca ağır koşullar altında, ancak en insanlık dışı baskı ve şiddete başvurarak çalıştırılabilirdi. Bir yumrukta diş dökmek ya da göz çıkarmak sık sık rastlanan bir davranıştı. Eski yazarlar, kölelere verilen cezalar arasında, sopa ve kırbaç cezalarını, hırsızların avucunun, gevezelerin dillerinin kızgın demirle dağlandığını sık sık aktarırlar; kaçaklara kızgın demirle FCV (<span class="char-style-override-8">fugitivus</span>- kaçak) harfleri dağlanıyordu. En dik kafalı, “kötü” köleler ya yeraltı hücrelerinde <span class="char-style-override-8">(ergastulum)</span> zincire vuruluyor ya da değirmen taşı çevirmeye ve taşocaklarına gönderiliyordu; nihayet çarmıha geriliyorlardı.</p>
				<p class="paragraf">Zengin Romalıların yanında bulunan kent ev kölelerinin <span class="char-style-override-8">(familia urbana)</span> durumu, üretimde çalışanlarınkinden büyük oranda değişikti. Kapıcıların, oda uşaklarının, aşçıların, çalgıcıların, vb., arasında, evin hanımının hizmetçileri arasında, yaptıkları iş aylaklık sayılabilecek epeyce köle vardı. Bununla birlikte, gözdelerini hoşnut eden efendiler, çoğu zaman onlara karşı insanlık dışı davranırlardı. </p>
				<p class="paragraf para-style-override-6"><span class="char-style-override-7">4. Roma’da hukuka göre köle mevcut değildi.</span> Bu keyfi, bu zorba düzeni onaylamak için, Romalı hukukçular çok anlamlı yöntemler buldular: Roma hukukçularının yazdıkları hukuk kitaplarında, <span class="char-style-override-8">Instituta</span> (I, 14, 4), “Köle kişi değildir” <span class="char-style-override-8">(servus nullum caput habet)</span> gibi cümle okunabilir. Hukukçu Caius, “köleler, hayvanlar ve öteki şeyler” (Digesta, VII, I, 3, S 3.) derken bu söze bir açıklık getirmektedir. Ünlü Romalı hukukçu Domitius Ulpianus daha da kesin konuşmaktadır: “köle yahut başka hayvan” (<span class="char-style-override-8">Digesta</span>, VI, I, 15, S 3). </p>
				<p class="paragraf">Bu temel öncüllerden hareket eden Roma hukuku, daha ilk adımda, bir nesneye, bir hayvana benzeyen köle üzerinde efendinin sınırsız yetkisi (iktidarı) bulunduğuna karar veriyordu. Efendi köle üzerinde ölüm ve hayat hakkına sahipti. Roma hukuku, böylece, köle sahiplerine, kölelerin emeğini son sınırına kadar üretimde kullanmak için, her türlü yolu denemek özgürlüğünü veriyordu.</p>
				<p class="paragraf">İkinci olarak, köleye en temel yurttaşlık hakları tanınmamıştı. Eski adı özgürlüğüyle birlikte ortadan kalkıyordu; kendisine hayvana verilir gibi bir takma ad veriliyordu: geldiği ulusa uygun olarak, Syrus, Scythus, Lydia, vb., mitoloji kahramanlarından yola çıkarak, Hektor, Aias, Hyakinthos, Harkisscos, vb. Mezar yazıtlarından kaynaklanarak gerçek bir köle adı katalogu hazırlayabiliriz. </p>
				<p class="paragraf">Ayrıca, Roma hukuku köleye evlenme ve aile sahibi olma hakkı tanımıyordu. Köleler arasında, efendinin isteğine hatta buyruğuna uygun olarak, ancak geçici birliktelik ilişkisi söz konusu olabilirdi; bu birliktelikten doğan çocuklar annenin efendisinin (sahibinin) malıydı; bu çocukların üzerinde ana-babalarının hiçbir hakkı yoktu.</p>
				<p class="paragraf">Yasa köleye mülkiyet hakkı da tanımıyordu. Bütün biriktirdiği parayı efendi elinden alabilirdi. Bazen, efendi, kölenin bir atölye açması için küçük bir sermaye, meslek için gerekli alet veriyor ve gelirinin bir bölümünü kendisine bırakıyordu <span class="char-style-override-8">(peculim).</span> Ama Romalı hukukçuların öğretisine göre, “peculim, efendinin iradesine bağlı olarak doğup öldüğü” için, kölenin kazanç payı, ayrıca bütün peculim her an elinden alınabilirdi. </p>
				<p class="paragraf">Nihayet, köle, eylemlerinden dolayı mahkeme karşısında sorumlu değildi. Kölenin herhangi bir yurttaşa verdiği zararın tazminatını efendisi öderdi, efendi köleyi sakatlayarak da tazminatı ödeyebilirdi. Tanık olarak mahkeme önüne çıkan köleye zorunlu olarak işkence uygulanıyordu; köle bu sorgulama sırasında sakatlanırsa ya da ölürse, sahibine para olarak tazminat ödeniyordu.</p>
				<p class="paragraf">Böylece, Roma imparatorluğunda, M.Ö. II. yüzyıldan itibaren, köleliğin eski dünyada erişmediği boyutlara ulaşıp geliştiği, yaygınlaştığı bir toplum oluştu.</p>
			</div>
		</div>
	</body>
</html>