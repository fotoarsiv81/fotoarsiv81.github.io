<html xmlns="http://www.w3.org/1999/xhtml">
	<head>
		<title>5-17.html</title>
		<link href="template.css" rel="stylesheet" type="text/css"/>
<meta content="urn:uuid:0971d8e2-04b1-40d4-ab0d-83d08ffa4385" name="Adept.expected.resource"/>
	</head>
	<body>
		<div id="x5-17.html" xml:lang="tr-TR">
			<div class="Basic-Text-Frame">
				<p class="split"/>
				<p class="ana1">ELLİ ALTINCI BÖLÜM</p>
				<p class="r1"><img alt="6.png" class="image" height="8" src="images/6_fmt16.jpeg" width="257"/></p>
				<p class="anabaslik" id="toc_marker-18">CUMHURİYET DÜZENİNİN BUNALIMI</p>
				<p class="resim"><img alt="5.png" class="image" height="22" src="images/5_fmt17.jpeg" width="45"/></p>
				<p class="paragraf"><span class="char-style-override-7">I. Sulla’nın diktatörlüğü. Oligarşinin iktidarı (82-70).</span> “Cumhuriyeti demagojik bağnazlıktan kurtaran adam” gibi göstererek Sulla’yı ülküselleştirmek, Batı Avrupa’nın modern tarihçilerinde (J. Carcopino, V. Schur) görülen çok yaygın bir eğilimdir. Yalnızca, Roma’da monarşinin sağlamlaşmasına “olanak sağlaması” ve Appianos’un da belirttiği gibi, hiçbir zorunluluk yokken büyük yetkisini isteyerek bırakması eleştirilmektedir.</p>
				<p class="paragraf">Karşısında titreyen insanlar arasında kendini tamamen güvenlik içinde hisseden Sulla, 79 yılında, kendisine verilmiş hiçbir yetkiden vazgeçmeksizin diktatörlüğü biçimsel olarak bıraktı. Görkemli kır evine çekilip “günlerini zevk ve sefahate ayırdı” (Plutarkhos, <span class="char-style-override-8">Sulla</span>, 45); çevredeki kentler için yasalar yazıyor, hoşuna gitmeyen yüksek memurları ulaklarla yanına çağırtıp hizmetkârlarına öldürtüyordu, 78 yılında ölünce, kendisine Campus Martius’ta krallara yaraşır bir cenaze töreni yapıldı; ölüsü lictorların baltaları, askerî sancaklar ve iki bin altın çelenk arasında son konutuna götürüldü; cenaze alayını pontifex kurulu, bütün senato ve İtalya’nın dört bir yanından gelmiş eski askerler izliyordu. “... hâlâ canlıymış gibi kendisinden, ordusundan ve ölümlü kalıntılarından korkuluyordu” (Appianos, <span class="char-style-override-8">İç savaşlar,</span> I, 107).</p>
				<p class="paragraf">Sulla’nın ölümü üzerine, Roma’ya zorla kabul ettirmiş olduğu gerici yeni oligarşik düzen başsız kaldı ve bunun sonucu olarak çalkantılı ve son derece güçsüz bir döneme girdi. Aynı zamanda, Sulla hükümet darbesinin büyük önderlerinin bütün umut ve beklentilerini boşa çıkartan bu olay, iş adamlarının ve her türlü vurguncunun girişimlerine büyük bir hız kazandırdı. Vergi müstelzimi, tefeci, silah tüccarı ve gezginci tüccar olan atlılar ve âşarcılar, 90’lı yıllar içinde uğradıkları bütün kayıpların zararını çıkarmakla kalmadılar, üstelik 80 ve 70 yılları arasında, bu yasasızlık, şiddet ve yıkımla belirginleşen dönem boyunca, halkın uğradığı felaketlerden yararlanarak alabildiğine zenginleştiler. Her türlü vergi ve cezaların, büyük orduların gereksinimlerini karşılama yükümlülüklerinin, açık arttırmayla yapılan satışların ağırlığı altında ezilen, yeniden ele geçirilmiş doğu eyaletlerinde bunların önüne geniş bir girişim alanı açılmıştı, kaşla göz arasında ve akıl almaz ölçüde düşük fiyatlarla, sürgünlerin topraklarını, evlerini ve mülklerini ele geçiriyorlardı. Cicero’nun alışılmış tanımıyla bu “dürüst insanlar”, Roma yaşamını boğucu ortama yeniden sokmak isteyen aşırı gericilerin perde arkasında duranlardan hoşlanmıyorlardı; kendi ekonomik özlemlerine daha uygun, etkili ve savaş yanlısı bir başka yönetim düşlüyorlardı. Açgözlü bakışlarını Mısır’a, Suriye’ye, Fırat bölgelerine ve daha ötelerde, masalsı Hind, Çin, Ermenistan ve Kafkasya ülkelerine çevirmişlerdi. Kendilerine doğru yolunu açmış olan Mithridates’e karşı yeni bir savaş açılmasını istiyorlardı.</p>
				<p class="paragraf">Bu bakımdan, diktatör hayattayken de ateşli gericilerle olan yakın ilişkisini onaylamayan, Sulla’nın en yakın arkadaşlarının büyük bir çoğunluğuyla görüş birliği içindeydiler. “Büyük” lâkabıyla anılan Cneius Pompeius ve rakibi “Zengin” Licinius Crassus gibi iki genç yardımcısı bunların arasında yer alıyordu. Zengin topraklara sahip olan Pompeius, aynı zamanda, büyük boyutlu tefecilik yapıyor ve uçsuz bucaksız servetini İtalya ve eyaletlerde kârlı mali işlere yatırıyordu. Sulla’nın sürgüne yollama ve mallara el koyma döneminde, kirli vurgunlarla ünlenen Crassus bu sayede milyonlar kazanmıştı. Yok pahasına zengin mülkler satın alıyor, bu uğurda her türlü tehdit ve şiddetten çekinmiyordu. O sırada Roma’da sık sık çıkan yangınlara, kölelerden oluşan tulumbacı takımıyla koşuyor ve dumanı tüten evleri ve çevresindekileri mülk sahiplerinden gayet ucuza satın alıyor, daha sonra bunları mimar kölelerine onartıyordu. “Bu yöntemle Roma’nın büyük bir bölümünü eline geçirmiş bulunuyordu... Birçok gümüş madenleri ve üzerinde birçok çiftçinin çalıştığı geliri yüksek toprakları vardı; ama bunlar kölelerinin getirdiklerinin yanında hiç kalırdı”, diye yazıyor Plutarkhos. Demagojiye de başvurarak halkın sevgisini kazanmaya çalışıyordu. “İnsanları pohpohlayarak ele geçirmekte çok yetenekli bir insandı” ve yetenekli bir konuşmacıydı (Plutarkhos, <span class="char-style-override-8">Crassus</span>, 7).</p>
				<p class="paragraf"><span>Pompeius, Crassus ve henüz daha az tanınan soylu rakipleri Aemilius Lepidus, Sulla’nın daha sağlığında, diktatörlük saflarında muhalefeti temsil ediyorlar ve 80 ve 70 yılları arasında, yönetimi toptan mahkûm etmek konusunda âşarcılar ve atlılarla görüş birliği içinde bulunuyorlardı. Hatta Lepidus demokratik saflara geçti ve Sulla’ya ve rejimine karşı açıkça eleştiriye başladı. Sulla diktatoryasının ardından gelen yönetimde konsül olmasına karşın, Mariuscu partinin kalıntılarının 77 yılında başlattıkları gerçek bir ayaklanmanın başına geçecek kadar ileri gitti. O sırada Gallia Cisalpina köylülerini ayaklandırmış olan ateşli demokrat Marcus Junius Brutus’la ilişki kurdu. Bu hareket öylesine önemliydi ki Mutina’nın Pompeius tarafından alınmasından, Brutus’un bu kentte idam edilmesinden sonra Lepidus yenilgiye uğratılabildi. </span></p>
				<p class="paragraf"><span>Sulla rejiminden hoşnutsuzluk duyanlar, Roma demokrasisinin geride kalan önderlerinin, bu eyaletteki ulusal kurtuluş hareketiyle kurdukları gizli ilişkiler sayesinde güçlerini korudukları İspanya’ya umutla bakıyorlardı. Burada kendi sürgün senatoları, praetorları ve questorları, demokratik partili Romalı subayların komutası altında, savaşçı İberlerden oluşan, Roma usulü eğitilmiş ve silahlandırılmış askerî birlikleri vardı. Bu demokratik Roma-İberia devletinin yöneticisi, Cinna’nın yakın dostlarından ve silah arkadaşlarından Quintus Sertorius, yetenekli ve gözü pek bir komutan, büyük bir örgütçüydü. Cinna döneminde İspanya’ya propraetor olarak atanan Quintus Sertorius, eyalet halkına ılımlı davranması –Roma valileri için olağanüstü bir nitelik– sayesinde, Sulla’nın hükümet darbesinden sonra da burada tutunmayı başarmıştı: Vergileri indirmiş, halkı askerlik görevinden bağışık tutmuş ve İber çocukları için okullar bile açtırmıştı (Plutarkhos, </span><span class="char-style-override-8">Sertorius</span><span>, 7-14). </span></p>
				<p class="paragraf">Ebro’ya kadar bütün İspanya, Sertorius’u desteklemek için ayaklanmıştı ve Roma’da, Hannibal gibi İtalya üzerine yürümesi bekleniyordu. Roma yönetimi ona karşı amansız bir savaş yürütmek, sekiz yıl (79-71) süren savaş sırasında en iyi birliklerini, en iyi generallerini (Caecilius Metellus, Polpeius) İspanya’ya göndermek zorunda kaldı ve komutanların hemen hemen hepsi yenilgiye uğradılar. Ve ancak Sertorius’un çevresine sızan aşağılık kişilerin hazırladığı komplo ve onun öldürülmesi sayesinde, Pompeius, İspanya ayaklanmasını bastırmayı başarabildi. Pompeius, Sertorius’la Roma’nın birçok ileri gelen kişileri arasındaki gizli ilişkilerin bütün kanıtlarını ortadan kaldırmak için, onun arşivlerini yaktırdı.</p>
				<p class="paragraf">Oligarşi yönetiminin güçsüzlüğü öylesine bir düzeye ulaşmıştı ki, bütün İspanya Savaşı özel kişiler tarafından finanse edilmiş ve Pompeius ile Metallus’un “özel orduları” tarafından yürütülmüştü. O dönemde yeniden başlayan Mithridates savaşı da özel bir nitelik kazanmıştı (Bk. Appianos, <span class="char-style-override-8">Mithridatica</span>, 69 ve sonrası). Dardanos (85) antlaşmasını bir mola sayan Pontos kralı, son darbeyi indirmeye hazırlanıyordu; gemiler yaptırıyor, silah yığıyordu, Karadeniz kıyılarındaki ordu ambarlarında iki milyon medimnelik buğday toplamıştı. </p>
				<p class="paragraf">Mithridates’in elinde Karadeniz kıyılarındaki Grek kentlerinin büyük savaş filosu vardı, Kafkasötesi’nden Tuna’ya, hatta Balkanlar’a uzanan geniş kıyı yayı üzerinde bulunan bütün barbar uluslarla ittifak kurmuştu. O sırada devleti yalnızca Kafkasötesi’ni değil aynı zamanda Suriye’yi de kapsayan ve bu nedenle kendisini “krallar kralı” sayan ve buyruğunda dört kral bulundurmakla böbürlenen, güçlü Ermenistan kralı Büyük Tigrane ile akrabalık ve ittifak bağları vardı. Partların ondan aşağı kalmayan kralları Phraates de kendisini desteklemeye söz vermişti, çünkü Romalı iş adamlarının, tüccarların ve tefecilerin Asya içerlerine sızmalarındaki tehlikeyi görüyordu.</p>
				<p class="paragraf">Aşarcılara olan borçları yüzünden her şeyini yitiren Bithynia kralı Nikomades ölürken krallığını Romalılara miras bırakmıştı; Mithridates bu topraklara el koymaya hazırlanan Romalılardan önce davranıp krallığı ele geçirdi (74). Romalı tefecilerin ve vurguncuların acımasız boyunduruğundan kurtulmak umuduyla ayaklanan bütün Bithynia onu sevinçle karşıladı. Tuna’nın Thrak ulusları Makedonia’yı istila ettiler. Mithridates’le açıktan açığa ittifak halinde bulunan korsanlar Ege Denizi’ni kasıp kavuruyordu. Durum, on beş yıl önce Roma’nın bütün doğusunu sarsan felaketi anımsatıyordu.</p>
				<p class="paragraf"><span>Roma yönetimi, 74 yılında, her birine bir lejyon vererek, iki konsülünü, M. Aurelius Cotta ile L. Licinius Lucullus’u, Mithridates’e karşı gönderdi. Mithridates, Cotta’yı Khalkedon’da sıkıştırıp hemen bozguna uğrattı. Ama eskiden Sulla’nın sağ kolu olan Lucullus, ustasının savaş yöntemlerini uyguladı: Ordusunu ülkeden, ülkenin kaynaklarından toplayan Lucullus, Mithridates’i doğuya doğru çekilmek zorunda bıraktı. Ülkeden, bir önceki savaşta kendisine ihanet ettikleri için Mithridates’in öç almasından korkan batı Küçük Asya’nın Grek kentlerinden sağladığı donanmasını peşinden gönderdi. Küçük Asya kıyıları boyunca doğuya ilerleyen Lucullus, Bithynia kentlerini ele geçirip Pontos’u işgal etti. Savaş ganimeti peşinde koşan ücretli askerlerle büyüyen ordusu ileri atılıyor ve komutanları yağma hırsını dizginlemekte güçlük çekiyorlardı.</span></p>
				<p class="paragraf">Hükümdarı tarafından yazgısıyla baş başa bırakılmış krallığın boyunduruk altına alınıp, hoşgörüsüzce yakılıp yıkılması iki yıl (72-71) sürdü. Görev başındaki müstahkem mevki komutanları kitle halinde Lucullus’tan yana geçmeye başladılar. Romalıların kuşattığı Pontos’un başkenti Sinop’u uzun süre denizden destekledikten sonra, Mithridates’in oğlu, Bosphoros valisi Makhares bile babasına ihanet edip Lucullus’a bir altın taç gönderdi. Gelişmelerini, Mithridates’in kurduğu güçlü Pontos devletinin varlığına borçlu olan büyük Grek kentleri Herakleia ve Sinop en uzun süre direnen kentler oldular bu da Romalılar tarafından sözcüğün tam anlamıyla yeryüzünden silinmelerine yol açtı (Bk. Memnon, <span class="char-style-override-8">Herakleia Tarihi</span>, 47-52).</p>
				<p class="paragraf">Lucullus’un ilk seferiyle birlikte, Karadeniz bölgesi ilk kez Roma’nın etki alanı içine girdi. Karadeniz’in Bithynia ve Pontos eyaletlerini oluşturan bütün güney kıyısının dışında Roma ordusu aynı denizin batı kıyılarına da ulaştılar. Mithridates’in müttefiği Thraklara ve Bastarnlara karşı harekete geçen, prokonsülün kardeşi ve yardımcısı Marcus Licinius Lucullus, Balkanları aşıp Tuna ağızlarına ulaştı ve Trakya kıyısındaki İstria, Tomi, Callatis, Odessos ve öteki Grek kolonilerini Roma ittifakına bağladı (72-71). Böylece bu kentler ağır bir vergi yükümlülüğü ve onur kırıcı boyunduruk altına girmiş oldular.</p>
				<p class="paragraf">Yargılama yetkisi senatoya aktarıldığı için, Sulla valilerinin ve maiyetlerinin yaptıkları haksızlıklar, çapul ve zulüm, bu sırada öteki eyaletleri kasıp kavuruyordu. Ölü diktatörün sadık bendesi, Kilikia propraetoru Dolabella, antik sanat başyapıtlarını, tapınakları ve özel evleri ceza görmeksizin soyarak ünlendi. Böylece geniş ve çok değerli bir kolleksiyon oluşturdu. Daha sonra Sicilya propraetoru olan (73-71) yardımcısı C. Verres daha da yüzsüzce davranıyordu. Bu rekabetten zarar gören aşarcıların ve atlıların savunucusu olan Cicero ünlü konuşmaları <span class="char-style-override-8">in Verrem</span>’de, Sulla’nın adamlarının korkunç yönetim biçimlerini sergilemek için Verres’in Sicilya’daki marifetlerini örnek gösterir. </p>
				<p class="paragraf">Sulla’nın Roma’ya miras bıraktığı gerici yönetim, cumhuriyet yönetiminin tepeden tırnağa çürümesine ve toplumun en aşağılık öğelerinin zaferine katkıda bulunuyordu.</p>
				<p class="paragraf para-style-override-6"><span class="char-style-override-7">2. Spartacus’un isyanı.</span><span> Yıkılışını hazırlayan bu koşullar içinde, Roma cumhuriyeti, bu kez bütün İtalya’ya yayılan ve Spartacus tarafından yönetilen yeni ve büyük bir köle ayaklanmasıyla sarsıldı (73-71).</span><span class="dipp"><a class="footnote-link" href="#footnote-225-20" id="footnote-225-20-backlink">20</a></span><span> Lenin, </span><span class="char-style-override-8">Devlet Üzerine</span><span> adlı kitabında bu olayları şöyle değerlendirmektedir: “Spartacus, bundan iki bin yıl önce, köle ayaklanmalarının en büyüklerinden birinin en önemli kahramanlarından biri oldu. Tamamen köleciliğe dayalı ve çok güçlü görünen Roma imparatorluğu birkaç yıl, Spartacus’un yönetiminde ve büyük bir ordu halinde silahlanıp toplanan büyük bir köle isyanı tarafından temellerinden sarsıldı.”</span><span class="dipp"><a class="footnote-link" href="#footnote-225-21" id="footnote-225-21-backlink">21</a></span></p>
				<p class="paragraf"><span>Bu hareketin gücünün ve niteliğinin bilincinde olan İlkçağ tarihçileri ona genel olarak “kölelerin savaşı” </span><span class="char-style-override-8">(bellum servile)</span><span> ya da “Spartacus savaşı” adını vermektedirler ve Eutropius “belki de Hannibal savaşı kadar güç bir savaş” olduğunu yazmaktadır. Olaydan otuz yıl sonra Sallustius’un </span><span class="char-style-override-8">Tarih</span><span>’inde yer alan ayrıntılı öykülemeden, ne yazık ki günümüze birkaç önemsiz parça ulaşmış bulunuyor. Titus Livius’un bu ayaklanmaya ayırdığı üç kitap (95, 96, 97), aynı şekilde, kayıp durumda. Belli başlı bilgi kaynaklarımızı, Plutarkhos’un </span><span class="char-style-override-8">Crassus’un Yaşamı’</span><span>nda (8-11 bölümler) ve Appianos’un </span><span class="char-style-override-8">ç savaşlar’</span><span>ında (1, 116-120) yer alan birkaç kısa bölüm oluşturmaktadır. Bu da toplam olarak, Sicilya’daki köle ayaklanmalarıyla ilgili olarak Diodoros’tan öğrendiklerimizden pek fazla değildir. Bu bilgilere, Titus Livius’un 96 ve 97. kitaplarının özetlerinde ve Florius, Eutropius, Orosius ve öteki yazarların yapıtlarında yer alan birkaç dağınık cümleyi ekleyebiliriz. Elimizde bu olaylara ilişkin tek bir yazıt bulunmaktadır. Yalnızca, son zamanlarda Pompeii’de bulunan bir fresk, Spartacus’u Romalılara karşı yaptığı savaşta at üzerinde göstermektedir (en azından, bu freskin Spartacus’u temsil ettiği varsıyalmaktadır).</span><span class="dipp"><a class="footnote-link" href="#footnote-225-22" id="footnote-225-22-backlink">22</a></span></p>
				<p class="paragraf">Genel olarak bütün köle ayaklanmalarında olduğu gibi, ayaklanma bir komployla başladı, ama bu kez asiler silah kullanmayı biliyorlardı: Capua’daki bir okulun gladyatörleriydiler. Plutarkhos’a göre komploya katılan 200 kişiden yalnızca 74’ü kaçmayı başardı. Mutfak bıçağı, şiş, sopa, daha sonra da bir rastlantı sonucu bir kafilede ele geçirdikleri ve savaşa pek elverişli olmayan gladyatör silahlarıyla donanmış asiler, Vezüv’ün ulaşılmaz yamaçlarına gizlice sığındılar.</p>
				<p class="paragraf">Ama o dönem için son derece doğal ve başlangıçta yerel bir hareket olan bu olayı güvenlik kuvvetleri bastırmakta güçlük çektiler. Toplumsal savaşın ve Sulla, Pompeius, Lucullus’un seferlerinin sonucu olarak İtalya’ya her zamankinden çok köle yığılmış durumdaydı; zorlu savaşlardan sonra tutsak edilen bu İtalyan, Thrak, Galat ve Grek asiler, Roma’ya olan kinlerini ve askerlik bilgilerini koruyorlardı. Kaçakların Thrak kökenli önderi Spartacus da bu durumdaydı. “Daha önce bir lejyonda (Mithridates’in birliklerinde) hizmet görmüş ve tutsak düşüp köle olarak satılmıştı” (Appianos, <span class="char-style-override-8">İç savaşlar,</span> I, 116); “büyük vücut gücüne ve olağanüstü cesaretine, bir Barbar’dan çok bir Grek’e yaraşan tedbirlilik ve yumuşaklık eklenmişti” (Plutarkhos, <span class="char-style-override-8">Crassus,</span> 8). Küçük Asya’nın savaşçı ve boyun eğmez halkı Gallialılardan (Galatlar) olan ayaklanmanın öteki iki önderi Oenomaos ve Crixus da, Sulla’ya karşı yaptığı savaşta Mithridates’in ordusunda çarpışmışlardı. Aynı türden birçok insan kısa zamanda ayaklanma çekirdeğine coşkuyla katıldı ve Spartacus’un Vezüv’de kısa bir süre sonra yedi bin kişilik bir birliği oluştu. Plutarkhos bunların arasında kadınların ve özellikle, Spartacus’un kendi ulusundan olan karısının bulunduğu ileri sürmektedir.</p>
				<p class="paragraf"><span>Aynı zamanda, İtalya ve özellikle toplumsal savaş ve iç savaşın, Sulla’nın zoralımlarının (müsaderelerinin) yerle bir ettiği, İtalyan ayaklanmasının önderlerinin, daha sonra da halkçı parti liderlerinin kölelere yaptığı özgürlük çağrılarıyla alt-üst olmuş Campania’nın özgür halkının içinde bulunduğu ruhsal durumu da hesaba katmak gerekmektedir. Bu iç savaşlarda, her iki taraf da saflarında tamamen kölelerden oluşan birliklere yer vermişti; eskiden köleleri aşağı sınıfların özgür insanlarından ayıran uçurum önemli ölçüde daralmıştı. Bu nedenle, özgür konumlu yoksul köylülerin harekete katıldığını söyleyen Appianos’un yazdıklarına ve yerel milislerin asilere karşı savaşmak istemediklerini belirten Sallustius’un açıklamasına inanmak gerekmektedir: </span></p>
				<p class="paragraf">Bazıları “kaçıyor ve kesin buyruklara karşın hiç kimse bayrak altında toplanmıyordu; geri kalanlar ise hizmet etmeyi alçakça reddediyordu” (Tarih, III, 67). Hareket böylece büyük boyutlar kazandı ve Spartacus düşmanlarına ağır darbeler indirmeyi, hatta praetor Claudius, Varinius ve Roma’dan gönderilen yardımcılarının komuta ettiği yerel milisleri birkaç kez bozguna uğratmayı başardı. Yardımcılardan Cossinius öldü. Praetorlar, ordugâhlarının, lictorlarının, savaş atlarının, Roma birliklerinin geri hatlarına birden baskın yapan ve her türlü savaş hilesine başvuran asilerin eline geçtiğini gördüler.</p>
				<p class="paragraf">Ama Spartacus, önemli bir ordunun başında, harekete geçmek üzere güney İtalya’daki Campania’dan hayvancılık bölgeleri Lucania ve Bruttium’a geçtiği ve burada “hepsi savaşçı ve atılgan” (Plutarkhos, Crassus, 9) çoban köleler kitle halinde saflarına katıldığı zaman ayaklanma gerçek boyutlarına ulaştı. Appianos’un değerlendirmesine göre, daha o zaman, 70.000 kişilik gerçek bir ordu oluşturmayı başarmıştı. Tarentum körfezi üzerindeki Matepontum’dan Bruttium’un ortasındaki Consentia’ya kadar uzanan geniş topraklar asilerin eline geçmiş bulunuyordu (Orosius, V, 24, 2). Thrutium kentinin en önemli birleşme noktaları haline geldiğini ve savaşı sürdürmek için burada büyük hazırlıklara giriştiklerini anlatan Appianos’tan kalan parça bu dönemle ilgilidir. “Thrurium’un yakınlarındaki dağları ele geçirdi; kenti de ele aldı. Tüccarların altın ve gümüşten mallar getirip satmalarını, kendi adamlarının da bunları almalarını yasakladı. Yalnızca, yüksek fiyat ödeyerek demir ve tunç satın alıyorlardı ve bunları getirenleri çok iyi karşılıyorlardı. Böylece kendilerine gerekli olan şeyleri sağladılar; silah bakımından iyi donanmışlardı, iki tarafta da komşu halklara da akınlar düzenliyorlardı. Nihayet Roma lejyonlarıyla kapıştılar ve bunları bozguna uğrattılar ve zengin ganimetler ele geçirdiler.”(I,117).</p>
				<p class="paragraf">Sulla yönetiminin güçsüzlüğü ve ihmali sayesinde, Spartacus bütün 73 yılını hazırlıklarla geçirdi. Birliklerini silahlandırmakla yetinmeyip onları disiplin altına almaya çalışıyordu. Ganimet eşit olarak paylaşılıyordu, altın ve gümüş kullanılması yasaklanmıştı. Sallustius, “vücut ve ruh gücü bakımından” büyük Spartacus’un “Roma’nın askerî disiplininin yabanıl ve insanlık dışı yöntemleri yerine, inandırma yolunu tercih etmesi” karşısında şaşkınlığını gizlemektedir.</p>
				<p class="paragraf">Aynı tarihçi, örneğin, Spartacus’un köylerin alınışında kölelerin çok kan dökmelerinden kaygılandığını belirtmektedir. “Ülkeyi kendi malı gibi korumaları” buyruğunu vererek Athenion geleneğini sanki onurlandırıyordu. Ama bu konuda şefler arasında büyük farklar, hatta ayrılıklar vardı; Sallutius’a göre “harekât planları konusunda, köleler arasında bir iç savaş çıkmak üzereydi.” Kendi yurtlarında yağmanın alışıldık bir yöntem olduğu “Crixus ve soydaşları Gallialılar ve Germenler” ayrıldılar ve Gargano tepesi yakınlarındaki Apulia’da karargâh kurdular. Burada Romalılar tarafından sarıldılar ve kılıçtan geçirildiler.</p>
				<p class="paragraf"><span>Ama Spartacus o sırada öylesine güçlüydü ki, ona karşı girişilen savaş, Plutarkhos’un aktardığına göre, Roma’nın karşılaştığı “en zor, en tehlikeli savaşlardan biri” oldu (Crassus, 9). Roma, Spartacus’e karşı, 72 yılı konsüllerinin, L.Gellius Publicola ve Cornelius Lentulus’un iki ordusunu, yani bütün askerî gücünü gönderdi, ama onu kuşatma girişimi tam bir bozgunla sonuçlandı: Hatta Romalıların ağırlıklarının bir bölümü asilerin eline geçti. Orosius, dolambaçlı söze başvurmadan, “güçlerini birleştiren iki konsülün, korkunç bir çarpışmanın sonunda bozguna uğradıkları”nı belirtmektedir. Üstelik Spartacus, Romalılardan alınan malzeme ile silahlanıp donanmış, sayısı artık yüz bini bulan ordusunun başında, köle hareketleri tarihinde ilk kez, korkusuzca saldırıya geçti. Biraz önce sözünü ettiğimiz çarpışmanın olduğu Samnium’dan kuzeydeki dağlık Mutina (Pô yakınlarında) bölgesine yürüdü ve burada, yolunu kesmek isteyen Gallia Cisalpina prokonsülü C. Cassius Longinus’u yendi.</span></p>
				<p class="paragraf">Bugün elimizde bulunan kaynaklarla, Spartacus’un ordusunu ilkin kuzeye, sonra güneye götürmesinin nedenlerini tartışılmaz bir biçimde açıklayamayız. Spartacus’un tasarılarına nüfuz etmeyi deneyen bazı eski yazarlar, ordusuyla birlikte İtalya’dan çıkmak niyetinde olduğunu ileri sürmektedirler. Örneğin isyancıların askerî güçlerini çok doğru değerlendiren plutarkhos “Spartacus o sırada korkunç olduğu kadar büyük biri olduğunu da gösterdi” diye yazmaktadır, ama (belirgin bir biçimde tahminlere geçerek) şöyle sürdürmektedir: “Başarılarından gözü kamaşmaksızın, çok aklı başında önlemler aldı ve Roma karşısında zafer kazanmak hayaline kapılmaksızın ordusunu Alpler’e yöneltti, bu dağları aşarak herkesin kendi ülkesine, kimilerinin Gallia’ya, kimilerinin de Trakya’ya gitmesinin en doğru yol olduğunu düşünüyordu” (Crassus, 9). Aynı kaynaktan (Sallustius) yararlanan Appianos da Spartacus’un yürüyüşünün aslında Alpler’in ötesine “geri çekilmek” niteliği taşıdığını ileri sürmektedir. “Bununla birlikte Spartacus, konsüllerden biri önünü kesip öteki arkadan sıkıştırırken, Alpler’e, Gallia’ya doğru Apenninler boyunca ilerliyordu.” (İç savaşlar, I, 117). Ama aynı zamanda Appianos’da son derece değerli bir tanıklıkla karşılaşmaktayız: Appianos, neredeyse Alp geçitlerine yaklaşan Spartacus’un durumunu gözden geçirip Roma üzerine yürümeye karar verdiğini kanıtlamaktadır: “Spartacus... onları (konsülleri) sırayla yendi, ve düzensiz bir şekilde geri çekilmek zorunda bıraktı. Spartacus, Crixus’un öldürdüğü kölelerin ruhlarına üç yüz Romalıyı kurban etti; kendisine gerekli olmayan bütün ağırlıkları ateşe verdikten, bütün tutsakları kılıçtan geçirdikten ve yük hayvanlarını boğazlattıktan sonra yüz yirmi bin piyadeyi bulan ordusuyla hızla Roma üzerine yürüdü... Birçok insan ondan yana çıkıp ordusuna katılmaya geldi; ama artık kimseyi kabul etmek istemiyordu.”(İbid.) Plutarkhos da (Crassus, 10, I ve II, I), Titus Livius’tan (“bu zaferlerden gururlanan Spartacus Roma üzerine yürümeyi tasarlamaya başladı”) kaynaklanan Florius gibi bu planı doğrulamaktadır.</p>
				<p class="paragraf">İsyancı kölelerin şefinin bu garip ve değişken davranışını modern tarihçiler çeşitli biçimlerde açıklamaktadırlar. Kimileri, Spartacus’un, İtalya’yı yağmalamayı sürdürmek isteyen ordusu üzerindeki otoritesini yitirmiş olduğunu düşünüyorlar; kimileri de Pô’da meydana gelen bir taşkının ırmağı geçmesine engel olduğunu, ya da Spartacus’un Gallia Cisalpina kırsal kasabalarının direncinden çekindiğini, ya da Alpler’i aşmanın güçlükleri karşısında gerilediğini ileri sürüyorlar. Olasılığı en yüksek varsayıma göre, kazandığı askerî başarılardan yüreklenen Spartacus, Roma üzerine yürümek planını tasarlamıştır.</p>
				<p class="paragraf">Korkunç isyancı köleler ordusu güneye doğru ilerledi. Roma korku içindeydi; o sırada başkentte bulunan Sulla’nın son arkadaşı, Collina kapısı savaşı “kahramanı”, diktatörlük yetkileriyle donanmış M. Licinius Crassus, Spartacus’un bozguna uğrattığı iki konsül ordusunun kalıntıları da aralarında olmak üzere bütün cumhuriyet silahlı güçlerinin başına geçirildi. Büyük köle sahibi olan Crassus’un isyanı ezmekte büyük çıkarları vardı. Köleci sınıftan büyük bir gönüllü kitlesi Crassus’un sancağı altında toplandı ve bu büyük tehlike karşısında, çok eski zamanlarda uygulanan disiplin önlemleri tekrar yürürlüğe konuldu: Savaş alanından kaçan birlikler cezalandırıldılar: Askerler onar kişilik topluluklar halinde kura çekiyorlar ve kurayı çeken asker öldürülüyordu. Crassus bu yöntemle bir anda beş yüz askeri ölüme gönderdi; Appianos ise 4.000 idamdan söz etmektedir. M. Lucullus’un ordusu Trakya’dan, Pompeius’un ordusu İspanya’dan aceleyle çağrıldı.</p>
				<p class="paragraf">Bütün İtalya’dan toplanan büyük bir ordunun başında, Crassus, Spartacus’un yolunu Picenum sınırında kesmeyi denedi. Ne var ki kuşatma manevrası başarısızlıkla sonuçlandı: Proconsul yardımcısı Mummius’un komuta ettiği, çevirme hareketiyle görevli iki lejyon paramparça oldu ve bunlardan ancak silahlarını atarak kaçan bir bölüm asker kurtulmayı başardı. Ama Appianos bize şu önemli bilgiyi vermektedir: “Spartacus, bu başarısına karşın, savaş sanatında henüz yeterince ustalaşmadığını ve birliklerinin tümünün uygun biçimde silahlanmamış olduğunu hissettiği için, Roma üzerine yürümek olan ilk tasarısından vazgeçti” (İç savaşlar, I, 117). Picenum savaşından sonra, Spartacus, Sicilya’ya geçmeyi düşünerek güneye doğru yürüyüşünü sürdürdü. Plutarkhos bu konuyla ilgili olarak şunları yazmaktadır: “Lucania’yı geçip denize doğru çekilen ve Messina boğazında Sicilya korsanlarıyla görüşen Spartacus, Sicilya’ya iki bin adam göndermeyi tasarladı; bir süre önce bastırılmış ve büyük bir ayaklanma için küçük bir kıvılcım bekleyen köleler savaşını bu adada tekrar başlatmak için bu kadar insan yeterli olacaktı” (Plutarkhos, Crassus, 10). Kuvvetlerinin büyük bölümü, Bruttium’un ucundaki Rhegium yarımadasında bulunuyordu ve Crassus’un kendisini buraya kıstırmak için yaptığı çalışmaları sakince izliyordu: “Crassus bir denizden öteki denize 300 stadion (54 km) uzunluğunda, dört buçuk metre genişlik ve derinlikte bir çukur kazdırdı ve bu çukur boyunca çok kalın ve çok yüksek bir sur yaptırdı” (İbid). Korsanlar ihanet ettikleri ve söz verdikleri gemileri sağlamadıkları, bir baskı rejimi altında ezilen köleler de kendi başlarına ayaklanmayı göze alamadıkları için, Sicilya’da bir ayaklanma çıkarmasına bel bağlayamayacağı ortaya çıkınca, Spartacus bir kış gecesi kar fırtınasından yararlanarak kuşatma hatlarını zorladı ve düşmanın arkasına geçti. Crassus, artık yolu açık olan “Roma üzerine Spartacus’un yürümesinden korktu.”</p>
				<p class="paragraf">Ama bu sırada, Trakya ve İspanya’dan çağırılan ordular geliyordu. Bunun üzerine Spartacus, iki ordunun birleşmesine engel olmak amacıyla, Brundisium’da karaya çıkmakta olana Lucullus birliklerine karşı yürümeye karar verdi. Ama Roma’nın İyon Denizi’ndeki büyük savaş limanı Brundisium bir saldırıyla ele geçirilemeyecek kadar iyi tahkim edilmişti.<span class="dipp"><a class="footnote-link" href="#footnote-225-23" id="footnote-225-23-backlink">23</a></span> Bunun üzerine Spartacus, kesin bir savaş amacıyla Crassus üzerine döndü. Başlarında Caius Cannicus (büyük bir olasılıkla İtalyan kökenli) ve Castus’un bulunduğu yeni bir hoşnutsuzlar topluluğunun ayrılmasıyla, kısa bir süre önce, ordusu epeyce zayıf düşmüştü. Ordudan ayrılan bu on iki bin kişilik güç, üzerine çullanan Crassus tarafından yok edildi. Spartacus ile Crassus arasındaki son savaş kuzeydeki Lucania’da oldu. “Çarpışma uzun ve çetin oldu; çünkü Spartacus’un adamları umutsuzca çarpışıyorlardı. Ama Spartacus kalçasından okla yaralandı. Diz üstü düştü, kendisini kalkanıyla savunarak, üzerine saldıranlara karşı savaştı. Sonunda, Spartacus ve çevresinde toplananlar savaş alanında can verdiler. Ordusunun geri kalan bölümü (komutanın ölümünden sonra) paramparça olup dağıldı. Gladyatörlerin verdiği ölülerin sayısı sayılamayacak kadar çoktu. Savaşta bin Romalı öldü. Spartacus’un cesedi bulunamadı.” (Appianos, İç savaşlar, I, 120).</p>
				<p class="paragraf">Plutarkhos, Spartacus’un ölümünü bir başka biçimde aktarmaktadır: Çarpışmadan önce “kendisine atını getirdikleri zaman, kılıcını çekip öldürdü. Zafer kazanacak olursak düşmanın atları arasında iyi atlar bulurum, yenilecek olursam ata gereksinimim olmayacak dedi. Bunları söyler söylemez, Crassus’ü bulmak amacıyla düşmanın ortasına atıldı... Crassus’a bağlı iki centuria’yı (yüz kişilik birlik) kendi elleriyle öldürdü. Nihayet, kendi adamlarının yalnız bıraktığı Spartacus, düşmanın ortasında tek başına kaldı, savaş alanında can verirken bunun bedelini düşmana ağır ödetti.” (Crassus, II) İlkçağ yazarlarının anlatılarına varıncaya kadar, halk arasında bir destansı kahraman durumuna gelen, isyancı kölelerin komutanına karşı derin bir saygı hissedilir. Onun adı, o zamandan sonra bu tür bir ayaklanmanın sürekli korkusunu yaşayan köleliğe dayalı her toplum için ürkütücü bir hayalet haline geldi. </p>
				<p class="paragraf">Kölelerin hareketi ezilmişti. Spartacus ölmüş, İtalya dağlarında izlenen ordusunun kalıntıları yavaş yavaş yok edilmişti. Crassus, Capua-Roma yolu boyunca altı bin köleyi çarmıha gerdirdi; kuzeye sızmayı başaran çeteler, daha sonra “bu savaşın köklerini yok etmekle” övünen Pompeius tarafından yok edildiler. Ama Spartacus’un silahlar karşısında yenilen davası manevi bakımdan zafere ulaşmıştı; öyle ki, M.S. II. yüzyılda yaşayan Plutarkhos ve Appianos gibi köleci dünyanın tarihçileri bile, Spartacus’un kişiliğine karşı sevgi izleri taşıyan bir yargı getirirler; Crassus döneminde, kölelerin sömürülmesi yöntemlerinin dayanılmaz ve tehlikeli niteliğini kabul ederler. Köle emeğinin kârlı olmadığını düşünen ve emekçi sömürüsünün yeni biçimlerine –Peculium<span class="dipp"><a class="footnote-link" href="#footnote-225-24" id="footnote-225-24-backlink">24</a></span> ve kolonicilik– geçmeye başlayan köleci toplumun yeni kuşaklarının zihniyetini yansıtmaktadırlar. Spartacus ayaklanmasından sonra köleci anlayışta önemli değişiklikler oldu; 73-71 yılları büyük köle ayaklanmasının tarihsel önemi buradan kaynaklanmaktadır. </p>
				<p class="paragraf para-style-override-7"><span class="char-style-override-7">3. Demokratların (populares) Roma’da son hareketi.</span> “Catalina komplosu.” Kölelerin ayaklanmasıyla birlikte, Roma’da demokratik harekette bir yükselme görüldü. 77 yılından itibaren, yakınlarının uğradığı kıyımdan bir rastlantı sonucu kurtulan ve demokratik partinin kalıntılarının liderlerinden biri kabul edilen, Marius’un karısının yeğeni ve Cinna’nın damadı, genç Caius Julius (doğum 101), Sulla’cıların en acımasızlarından, en hayasızlarından biri ve diktatörün kişisel dostu Cornelius Dolabella’yı cesaretle suçlamaya başlamıştı. Spartacus ayaklanmasının başladığı 73 yılında, daha da gözü pek bir tribunus, plepler ve patriciler arasındaki mücadeleye karışan olayları özenle incelenmiş olan tarihçi C. Licinius Macer, atalarının örneğini izleyerek, halkı zenginlerin davası için dövüşmemeye ve askerlik hizmeti yapmamaya teşvik ediyordu. Sallustius’a göre, Sulla rejimini, “halkı bir hayvan sürüsü durumuna getiren bu genel kölelik”i sert bir şekilde eleştiriyordu. Nihayet, 71 yılında, o sırada demokrasi saflarında bulunan Cicero, Sulla’nın Sicilya valiliğine atadığı Verres’in ihtilaslarına karşı yankılar uyandıran eleştirilerine başladı. Cicero’nun in Verrem’i rezil duruma düşen bütün rejimin eleştirisi niteliği kazandı ve ona ezici bir darbe indirdi.</p>
				<p class="paragraf">70 yılında, Sulla’nın Pompeius ve Crassus gibi adamları, açıkça demokrasi saflarına geçtiler. Spartacus ve Sertorius karşısında kazanılan zaferlerden sonra, ikisi de kendi ordusuyla ve kendi hesabına hükümet darbesi yapmak amacıyla, aynı anda Roma kapılarına geldiler. Bu amaç doğrultusunda, atlılar ve halkın yararına kendi aralarında çekişiyorlar ve onlara Sulla’nın yıktığı düzenin geri getirileceği vaadinde bulunuyorlardı. Bunların arasındaki rekabetten yararlanmasını bilen Roma demokrasisi önderleri, büyük bir başarı kazandılar: İki generalin, bir iç savaşa engel olacak bir anlaşma yapmalarını sağladılar; her ikisine de verilen konsüllük (Pompeius’un ancak otuz dört yaşında olmasına ve hiçbir yüksek memurlukta bulunmamasına karşın) makamı karşılığında, demokratlar, comitia tributların, bütün genişliğiyle tribunusluk yetkisinin ve denetimin eski durumlarına gelmesini sağladılar: censorlar (denetçiler) hemen senatonun tasviyesine giriştiler, Sulla çetesinin 60’tan fazla fermanlı soyguncusu senato dışında bırakıldı. Nihayet, mahkemelerde reform yapılmasını sağladılar: Senatörlerin elinde yargıç sandalyelerinin ancak üçte biri kaldı, geri kalan bölüm atlılar ve bir tür küçük tüccarlar sınıfı oluşturan “hazine tribunusları” (tribuni aerarii) arasında pay edildi. Ve ilginç bir olgu olarak, Sulla’nın kaldırdığı vergi müstelzimliği görevleri Asya’da yeniden kuruldu. Böylece, 70 yılında, Cornelius anayasası tamamen kaldırıldı ve yerine Marius ve Cinna döneminin cumhuriyet rejimi getirildi.</p>
				<p class="paragraf">Uğradığı son yenilgiden dersler alan demokratik parti, daha sonraki yıllar içinde, daha örgütlü bir biçimde davrandı ve programını genişletti. Meslek birlikleri (loncaları, collegia) ve halkçı kuruluşlar harekete katıldılar. Bu topluluklar çok eski zamanlardan beri Roma’da varlıklarını sürdürüyorlardı, ama bu dönemde birer gerçek halk derneği oluşturuyor ve “Halkçı Parti”nin temel örgütlerini meydana getiriyorlardı; yurttaşlık hakkının bütün İtalya’ya yayılması nedeniyle, eylemleri yalnızca Roma’yı değil, İtalya’nın birçok kentini kapsıyor ve etkileri buralardan köye, borç altında bunalan köylü sınıfına, tarım işçilerine, Marius, Sulla, </p>
				<p class="paragraf">Pompeius, Crassus’un (vb...) eski asker kolonilerine yayılıyordu. Kolonların büyük bir bölümü, beceriksizlikleri, tarım işlerindeki deneyimsizlikleri ve büyük mülk sahiplerinin rekabeti yüzünden daha şimdiden yıkılmışlar ve gırtlaklarına kadar borca batmışlardı. Kuzey İtalya’daki köylü ayaklanmasının önderi 78 yılında öldürülen M. Junius Brutus’un dul karısı (Gracchus ailesinden) Sempronia gibi ileri fikirli kadınlar ve ailesinden Marius ve Cinna yandaşları çıkmış Julius Caesar gibi genç Romalılar harekete katılıyorlardı. Toplantılarda ve demokratların yaptığı gizli toplantılarda, borçların silinmesi (“yeni alacak kütükleri açmak”) ve yalnızca eski yönteme göre toprağı işleyenlere topraktan yararlanma hakkı sağlayan yeni bir haksever “tarım yasası” sorunları ortaya atılıyordu. Greklerin toplumsal öğretilerinin, Roma’ya gelen söz bilimciler, Stoacı ve Epikuroscu filozoflar aracılığıyla Roma kamuoyu üzerinde önemli etkiler yaptığını da biliyoruz.</p>
				<p class="paragraf">Sonraki dönem tarihçileri (örneğin “Catalina Komplosu”nda Sallustius) ve bunların peşinden giden modern tarihçiler (özellikle Mommsen), Roma demokratik partisinin bu çalkantılı dönemlerdeki eylemini, yalnızca, peşine bir budalalar, satılmışlar ve caniler sürüsünü takmış olan bir kaşarlanmış gözü doymazlar kliğinin korkunç komploları açısından sunmaya özen gösterirler. Gerçekle ilişkisi yoktur bunun. Bununla birlikte hareketin zayıf yanlarının bulunduğunu kabul etmek gerekir. Kendi gücüne pek güven duymayan hareket, bir kurtarıcı, adeta “tersine bir Sulla” bekliyordu. Yeniden oluşan Roma demokrasisi Marius’a karşı tapınmayla bağlıydı. 69 yılında, Plutarkhos’un aktardığına göre (Caesar, 4-6), yoksul halk arasında büyük bir ünü olan ve o yılın questoru seçilmiş bulunan Julius Caesar, Marius’un dul karısı olan halası Julia için görkemli bir cenaze töreni yaptırdı ve “Marius’un, Roma’nın efendisi Sulla’nın kendisini ve yandaşlarını vatanın düşmanı ilan etmesinden bu yana ortalıkta görünmeyen resimlerini cenaze alayında taşıtmaya cesaret etti... ve halk da coşkun alkışlarıyla hayranlığını gösterdi.” (İbid). Gene aynı Caesar, bir süre sonra, Marius ve Zafer-Tanrıça’nın altın kaplı heykellerini Capitolium’a dikecek kadar işi ileri götürdü ve bu davranışı da halk tarafından uzun uzun alkışlandı ve senatoda gerçek bir kavgaya neden oldu.</p>
				<p class="paragraf">Demokratik partinin ılımlı kanadına kesinlikle bağlanan Pompeius, “yeni Marius” olmak onuruna göz dikmişti. Bu rol için daha uygun bir kişinin bulunmaması nedeniyle, çünkü Caesar henüz çok gençti, halkçı partinin öteki liderleri kendisini desteklediler. 67 yılında, Roma’yı kasıp kavuran ve korsanların soygunlarının neden olduğu ileri sürülen açlığa bir çare bulmak için, tribunus Aulus Gabinius’un önerisi üzerine, Pompeius’a görülmemiş yetkiler verildi. “Deniz diktatörü” ilan edilip, kendisine bu korsanlıkla şiddetle savaşmak görevi verilen Pompeius, üç yıl süreyle bütün Akdeniz kıyılarının ve burada bulunan bütün gemi ve birliklerin (400 gemi ve 120.000 kişi) komutanlığına getirildiği; emrine altı bin talanton –büyük bir para– ve 25 yardımcı verildi. Appianos, “Pompeius’a kadar hiçbir kimseye böylesine bir yetkiyle donanmış olarak denizde sefer çıkarmadı” diye yazıyor (Mithridatica, 94).</p>
				<p class="paragraf">Pompeius görevini şaşılacak kadar kısa bir sürede –üç ay– yerine getirerek denizi korsanlardan temizleyip aç Roma’nın yiyecek ulaşımını yoluna koyunca, 66 yılında daha önemli bir göreve, Mithridates savaşını bitirmek ve Doğu’nun işlerini düzeltmek üzere atlılar tarafından sevilmeyen aristokrat Lucullus’un yerine getirildi. Tribunus Manilus’un girişimiyle halk meclisine getirilen ve Caesar tarafından desteklenen bir öneri, gericilerin öfkelenmelerine yol açtı. </p>
				<p class="paragraf">Gericiler, bir insanın sınırsız yetkilerle (imperium infinitum) donatılmasının uygun olmadığını, bu yasanın “ataların geleneklerine aykırı”, başka bir deyişle cumhuriyet anayasasına aykırı olduğunu ileri sürüyorlardı.</p>
				<p class="paragraf">Manilia yasası uyarınca, Pompeius, Küçük Asya’nın yazgısına tam anlamıyla egemen oldu. Pontos’u ele geçirip Mithridates’i Kolhis’e kovaladı, sonra da Bosphoros’a kaçmak zorunda bıraktı. Gözde oğlu Pharnakes’in bile terk ettiği, Roma’nın bu uzlaşmaz düşmanı, İskitler ve kuzey Balkanlar’ın Thraklar’ının yardımıyla Roma üzerine yürümek girişiminde başarısızlığa uğrayınca, 63 yılında, Pantikapaion’da (Kerç) kendini öldürdü. Kendi hayatına son verdiği sarayının bulunduğu dağ, bugün de “Mithridates” adını taşımaktadır. Pharnakes onun cesedini Pompeius’a gönderdi ve bu davranışının karşılığı olarak Bosphoros’un yönetimi kendisine bırakıldı.</p>
				<p class="paragraf">Aynı anda Romalılar ve Partların saldırısına uğrayan, Mithridates’in damadı ve Ermenistan kralı Tigrane, Pompeius’un genel karargâhına gitmek ve ona altı bin talantonluk bir fidye ödemek zorunda kaldı; bunun karşılığı olarak, barışı ve Ermenistan kralı sıfatını kurtardı ve “Roma halkının dostu” unvanını kazanarak onun bir vassalı durumuna geldi. Pompeius bundan sonra Mithridates’in müttefikleri olan Albania (Azerbeycan) ve İberia’ya (Gürcistan) karşı sefere çıktı. Ama bu dağlık ülkelerde savaşmanın zorlukları, Pompeius’u Kafkasötesi halklarının boyun eğmesiyle yetinmek ve bu sefere son vermek zorunda bıraktı. Karadeniz’in güney kıyılarında iki yeni eyalet kurdu: Bithynia ve Pontos. Ermenistan’dan yola çıkarak, batı Mezopotamya’yı geçip, o sıralar güçsüz düşmüş bulunan bir zamanların güçlü Selevkoslar krallığını ele geçirdi ve burayı Roma’nın Suriye eyaleti yaptı (64). Son Selevkos kralı Antiokhos’a, eski topraklarının doğusundaki küçük Kommagene ülkesinden başka bir şey kalmadı. Galatia, Kappadokia ve Yahuda’ya Roma’nın basit memurları olan krallar atadı. </p>
				<p class="paragraf">Roma böylece Pontos’un kuzey kıyılarından Fırat’a, Mısır sınırlarına kadar geniş topraklar ele geçirdi; ele geçirilen ganimetler de bundan aşağı kalmıyordu. Ama böylesine imperium majus’larla donanmış yöneticilerle, Roma demokrasisi, kral yetkisi kullanmaya alışmış ve bunu elinden bırakmaya pek yatkın olmayan efendilerini kendi elleriyle yaratmış oluyordu. </p>
				<p class="paragraf">Pompeius’un rakibi Crassus değişik bir tavır almıştı. Bir süre, o da Mars’ın zafer çelenklerini düşlemiş ve zengin Mısır’ı ele geçirme tasarıları yapmıştı. Ama bu amacında, bir tek grand imparator’un yeterli olduğunu düşünen tutucu öğelerin katı muhalefetiyle karşılaşınca, daha gizli, daha başka yollara başvurmak zorunda kaldı. Crassus, bunun üzerine, Caesar’a ve demokratik partinin sol kanadının öteki liderlerine yanaştı ve yokluğunda Pompeius’un etkisini ve ününü sarsmak amacıyla, büyük servetini kullanarak, ülke içinde köktenci önlemleri desteklemeye başladı.</p>
				<p class="paragraf">Onun açık desteği sayesinde demokratik parti 66 yılı seçimlerinde zafer kazandı: iki adayı, P. Cornelius Sulla (diktatörün, amcasında farklı siyaset görüşleri olan yeğeni) ve P. Autronius konsüllüğe atandılar; Crassus censor, Caesar da aedil seçildi. Ama demokratların yönetimde egemen olmasından korkan senato, gizli manevralar çevirerek, seçmenleri satın almakla suçlanan iki konsülün seçimini iptal ettirip onların yerine kendi iki sadık bendesini seçtirince, Crassus’un evinde demokratik parti liderleri (Caesar, C. Calpurnius Pison, L. Sergius Catalina) bir toplantı yaptılar ve burada bir hükümet darbesi tasarısı da konuşuldu. Buna göre, bu entrikayı çeviren senatörler ve o iki sadık bendeleri öldürülecekler, sonra, “fetret” sırasında Crassus diktatör ilan edilecek, Caesar da onun süvari komutanı (Magister Equitum) olacak ve düzen kurulunca da yönetim senatonun uzaklaştırdığı iki demokrat konsüle geri verilecekti (Suetonius, 9). </p>
				<p class="paragraf">Bilinmeyen nedenler, Crassus’un hazırladığı (Catalina bir tertipte ikinci dereceden rol oynamasına karşın bu komploya genel olarak “Birinci Catalina komplosu” adı verilir) bu komplonun uygulanmasına engel oldular. Olay duyuldu, ama bununla birlikte Crassus’un etkisi söylentiyi bastırdı ve yalnızca, İspanya’ya şerefli sürgüne gönderilen Calpurnius Pison etkilendi. </p>
				<p class="paragraf">Bu olanlar, demokrasinin gözü pek girişimlere hazır radikal öğelerinin eylemlerinde bir şiddetlenmeye tanıklık ediyordu. 64 yılının sonunda, genç halk tribunusu Servilius Rullus, Halk Meclisi’ne, tribunuslar kurulundan gelen geniş kapsamlı bir tasarım yasası tasarısı sundu: Yasa devlet hazinesinden ödenerek geniş topraklar satın alınıp yoksullara dağıtılmasını öngörüyordu; deniz aşırı seferlerden elde edilen ganimetler ve eyaletlerde kamu mülklerinin satışından, sanayi kuruluşlarından ve devlet madenlerinden, vb., elde edilen kazançlar masrafları karşılayacaktı. Bu amaçla, eyalet kent ve municipia’larına, vergi ve yükümlülükleri ödeme sermayesine çevirecek şekilde düzenleme yetkisi veriliyordu. Bu mali ve tarımsal işlemleri gerçekleştirmek için, Halk Meclisi, çok geniş yönetimsel, mali ve hukuksal yetkilerle donanmış on üyelik bir komisyon (“decemvirler”) seçecekti. Bu reform, sonuç olarak hemen hemen bütün yetkiyi decemvirlerin eline veriyor ve senato, eyaletlerde, maliye ve devlet mülkü alanlarında yetkisizleşiyordu; reform verginin kiralanmasına son veriyor ve ucuz el emeğinden yoksun kalan latifundia’nın zararına küçük mülkün genişlemesine olanak sağlıyordu. </p>
				<p class="paragraf">Böylesine geniş boyutlu bir tarım reformu tasarısının yasalaşacağı söylentisi üzerine, büyük aileler, büyük mülk sahipleri, âşarcılar ve bizzat ılımlı demokratlar büyük bir korkuya kapıldılar. Daha önce, 100 yılında olduğu gibi, atlılar sınıfı demokratlarla yapmış oldukları ittifakı bozdu. 63 yılında konsül seçilen, “dürüst ve saygıdeğer” işadamlarının yandaşı ve kendisinin hâlâ “demokrat konsül” olarak nitelendiren Cicero, Servilius Rullus’un tasarısını Halk Meclisi’nde başarısızlığa uğratmak için, senatörler ve atlılar bloku oluşturmayı başardı ve yasaya karşı ustalıkla tasarlanmış üç söylev verdi. Alaya, yalana, iftiraya, tehdite ve her türlü demagojik düzene başvurarak, kent plebini yasa tasarısının aleyhine çevirmeyi başardı ve tasarı sahibini tasarısını geri almak zorunda bıraktı.</p>
				<p class="paragraf">Cicero’nun söylevleri (Tarım Yasası Üzerine ikinci söylevi) Roma demokrasisine egemen iki eğilimi kavramımıza olanak sağlamaktadır; bunlardan birinin parolası, “barış, özgürlük ve tasadan uzak bir yaşam”dı; “gerçekten demokratik” ilkesi ise, Cicero’nun gözünde, atlıların ve genellikle “namuslu insanlar”ın çıkarlarını temsil ediyordu; ikinci eğilim yoksulların çıkarlarını savunuyordu, demokratların bu fraksiyonunun ileri sürdüğü gibi, devletin bütün gücü ve maddi kaynakları yoksulların hizmetinde kullanılmalıydı. Cicero’ya göre, bu eğilimde, “Roma devletinin yalnızca gücünü değil aynı zamanda huzurunu temelinden yıkan”, “yeni bir despotizm türü” yaratan ve “Forum’a dehşet saçmak” tan başka bir işe yaramayan “ahlak bozucu” bir öğreti söz konusuydu. </p>
				<p class="paragraf">“Namuslu insanlar”ın gözlerinde bunca tehlikeli olan bu fesatın 63-65 yılları arasındaki önderi, ekonomik bunalımdan ya da senatonun keyfi yönetiminden zarar görmüş olan, Roma toplumunun ve hatta senatonun önde gelen kişilerinden oldukça önemli bir bölümünü çevresinde toplamış bulunan eski praetor D. Sergius Catilina idi. Bunların arasında, özellikle, konsüllükleri 66 yılında senato tarafından iptal edilen Autronius Paetus ve P. Cornelius Sulla’yı, P. Lentulus Sura ve C. Cethegus gibi praetorları, halk tribunusu L. Bestia’yı, atlıları ve bunların yanı sıra birçok koloni ve municipia temsilcilerini sayabiliriz. Hâlâ questor ve aedil görevlerinde bulunduğu için önemli bir rol oynamasa da Caesar bu grup içinde yer alıyordu; eskiden olduğu gibi, bu fesadın da Crassus’la ilişkisi vardı. Ama, bu fesadın desteğini kazanmaya çalıştığı kitle, baş düşmanı Cicero’nun da itiraf ettiği gibi, kentlerin ve kırların ihtiyaç içinde bunalıp kıvranan, öfkelenen yığınlarında bulunuyordu (Cicero, in Catilinam, II. 20-21). Sallustius da, “ayaklanma... kent plebi... yoksul bir hayat süren ve ekmeğini alnının teriyle kazanan kırsal kesim gençliği... ve genel olarak bütün yoksullar arasında yayılmaktadır” demektedir. “Bu zararlı salgın yurttaşların çoğunluğuna yayılmıştı... Değişiklik özlemi çeken bütün halk Catilina’nın tasarılarını alkışlıyordu” (Catilina Komplosu, 36 ve 37). </p>
				<p class="paragraf">Cicero, Catilina’nın kişiliğinde, “dünyayı ateş ve kana boğmak isteyen” bir masal canavarı görüyordu (Cicero, in Catalinam, I. 3); dostlarına ve yandaşlarına gelince, “Ahlaksızlık içinde yüzen şerirlerin iğrenç bir kliği”den (Cicero, in Catilinam II, 10) başka bir şey değildi. Bu sövgüler, hareketin köktenci niteliğinin varlıklı kişilerde yarattığı korku ve kinin ifadesinden başka bir şey değildir. Bizzat Cicero, bu söylevlerinde söylediği her şeye inanmaması için dostu Pomponius Atticus’u hayasızca uyarıyor: “Bu konuyla ilgili konuştuğum zaman çıkardığım gürültüleri biliyorsun” (Cicero, Atticus’a Mektuplar, I, 14, 4). Catilina, gerçekte, tıpkı Pompeius ve Crassus gibi, Sulla kampından halkçıların saflarına geçmiş bir dönekten başka biri değildi, geçmişi onlarınki kadar lekeli, özel hayatı da onlarınki kadar kokuşmuştur. Her şeye karşın sürgüne yollamalar sayesinde zenginleşmemişti ve yönetici oligarşiye karşı derin düşmanlıklar besliyordu (Sallustius, Catilina Komplosu, 20). Aslında, 65 yılından itibaren, Cicero ona yaklaşma çareleri aramıştı.</p>
				<p class="paragraf">Düşman kaynaklardan, bunlardan gönümüze kadar ulaşmış olanlarından (Cicero’nun söylevleri ve Sallustius’un Catilina Komplosu) edindiğimiz bilgilere göre, demokratik partinin bu fraksiyonun programı, borçların kaldırılmasını, yeni bir tarım yasasını ve iktidardaki oligarşinin devrilmesini içeriyordu. Sallustius suçlayıcı üslubuyla “borçların silinmesine, varlıkların kara listeye alınmasına, yüksek görevler, rahiplik ve yağma”ya dair söz verdiklerini (Catilina Komplosu, 21, 2) yazıyor. Gerçekten de, yirmi yıl önce, Cinna döneminde de aynı sorunlar gündemde bulunuyordu. Böylesine bir program, hiç kuşkusuz, Roma ve İtalya halkının alt katmanlarının sevgi ve desteğini kazanacaktı; çünkü Cicero ve yandaşlarının, ılımlı ve tutucu demokratların programlarından daha çok doyurucuydu.</p>
				<p class="paragraf">Halkçı partinin bu kanadı, programı gerçekleştirmesi için, Catilina’yı üç kez konsüllüğe seçtirmeyi denedi ve gerici oligarşinin ve onunla ittifak halinde bulunan sağ kanat demokratların gözü dönmüş ve her yola başvuran direnmesi yüzünden, 65, 64 ve 63 yıllarında üç kez yenilgiye uğradı. 63 yılında Catilina’nın kazanmak için büyük şansları vardı: Adaylığını oy sandıklarında desteklemek için, Etruria ve Roma’ya komşu öteki bölgelerin köylüleri ve kolonları Roma’ya koşmuş ve Bestia halk tribunusu başkent plebini harekete geçirmişti; kadınlar ve gençler, radikallerin liderleri lehinde ateşli bir kampanya sürdürüyorlardı. Demokrasinin sol kanadı bu yıl her zamankinden daha güçlü durumdaydı: Halkın bir başka gözdesi, Julius Caesar, karşısında rakip olarak senatonun prensi Caius Lutatius Catulus ve soylular (optimates) partisinin bir başka ağır topu olan Publius Servilius İsauricus bulunmasına karşın Bontifex Maximus (Baş Rahip) seçilmişti. Aynı yıl Caesar aynı zamanda 62 yılı içinde praetor seçildi.</p>
				<p class="paragraf">63 yılı konsüllük seçimlerinde aristokrasi Catilina’yı yenmek için her yola başvurdu. Adayları olan, Verres’in onurlu rakibi Murena seçmenleri öylesine açıkça satın aldı ki, bu manevraları tutucu soylu sınıfın içinde büyük bir skandala yol açtı, Cato gibi dürüst insanların protestolarına neden oldu, kendisini suçladılar. Böylesine bir keskinlikten hoşlanmayan konsül Cicero, Murena’yı canla başla savundu ve Catilina ve “kiralık katil”, “eli kılıçlı fesatçılar” (Pro Murena, 49) olarak tanımladığı yandaşları hakkında duyulmadık iftiralar yaydı. Boşu boşuna beklemekten yorulan köylüleri evlerine dönmeye zorlamak için, senatoya sıkıyönetim ilan ettirdi ve seçimi erteletti; aynı zamanda bütün meslek loncalarını ve halk derneklerini kapattırdı. Nihayet, comitia günü (26 Ekim 63), seçmenlerin gözünü korkutmak için, Campus Martius’u askerî birliklerle kuşattırdı ve kendisi de zırhını kuşanıp yanında gençlerden oluşan bir birlikle alanda boy gösterdi. Bu koşullar altında, kendi sözlerini tekrarlayacak olursak, “Devleti bu vebadan kurtarmak isteyen herkes hemen Murena’dan yana geçti” (Bk. Pro Murena, 52) ve Catilina seçilmedi. </p>
				<p class="paragraf">Yasal yollarla yönetimde yer almak isteyen demokratların uğradığı üç yenilgi, demek oluyor ki, kötü seçim dalaverelerinin ve aristokratların baskılarının sonucudur. Bu tür yöntemlerin öfkeli demokratları önlerinde bulunan tek seçeneğe başvurmaya zorlaması çok doğaldır: Tek çare silaha sarılmaktı. 63 yılının utanç verici seçimlerinden sonra, Catilina’nın ve programının yandaşları hazırlık yapmaya başladılar. Cicero ve Sallitius’a göre, 6-7 Kasım gecesi, fesatçılardan birinin M. Porcius Loeca’nın evinde hareketin önderlerinin yaptıkları toplantıda ayaklanma planı kabul edildi. Kendiliğinden ayaklanma grupları (bunların en önemlisi eski centurion Manlius’un komutasında, Ekim ayının sonunda, Etruria’da kurulmuştu) oluşturmuş olan kırsal bölge seçmenlerinin öfke ve hoşnutsuzluğundan yararlanmaya ve Roma’dan gönderilecek olan özel görevliler marifetiyle başkent üzerine yürüyecek bir ordu örgütlenmesine karar verildi. Ordunun başına, 87 yılında Cinna örneğine uygun olarak, görev alması yasal olmayan yollarla engellenen “konsül Catilina” geçecekti. Preator Lentulus, tribunus Bestia ve başkentte kalan öteki radikal liderler yakınlarındaki plebleri ayaklandıracaklardı. M. Ceparius adında biri, Apulia’ya gidip buradaki çoban köleleri ayaklanmaya kışkırtmakla görevlendirildi. İki fesatçı ertesi gün Cicero’yu öldürmeye talip oldu.</p>
				<p class="paragraf">Gerçekte, başka yöntemlerle, yeterince hazırlanmamış bir komplo yoluyla ve Roma’da olsun çok değişik genel koşullarda, 87 yılı hükümet darbesinin tekrarı söz konusuydu (Cicero, Catilina’ya “İkinci Cinna” adını takmıştı”). Cicero, senatonun 21 Ekimden itibaren sıkıyönetim ilan etmesini sağlamıştı; iki ünlü generalin, Q. Marcius Rex ile Q. Metellus’un (Girit’li) orduları, zafer kazanmaya hazır durumda, Roma surlarının dibinde bekliyor ve İtalyan bölgelerinden çıkan hareketi hemen bastıracak yeteneklere sahip bulunuyordu. Cicero, çok iyi örgütlenmiş casusluk ağı sayesinde fesatçıların planını hemen öğrenmişti ve 8 Kasım günü, olağanüstü toplanan senatonun karşısında, ünlü Birinci Catilina Söylevi’ni yaptı, konuşmasında “her şeyi bilmek”le böbürleniyor ve Catilina’yı erkenden Roma’dan ayrılmaya zorluyordu; Catilina, orduya dayanacak yerde, konsül simgelerini takınıp, Manlius’un derme çatma silahlanmış ve şimdiden hükümet güçleri tarafından sarılmış olan küçük köylü birliğinin başına geçmekle yetindi. İsyancılar, Catilina’nın evinde sakladığı Marius’un gümüş kartalını simge olarak almışlardı.</p>
				<p class="paragraf">Cicero, bu olayların yarattığı karışıklıklardan yararlanarak, Forum’da yaptığı ürkütücü ve inanılmaz abartmalarla dolu söylevlerle Roma halkına korku salıyordu: Örneğin, fesatçıların Roma’yı on iki ayrı noktadan yakmaya ve kenti bir haydut yuvasına çevirmek için bütün iyi yurttaşları boğazlamaya hazırlandıklarını ileri sürüyordu. Bunun üzerine, Catilina’nın başkentte kalmış olan belli başlı yandaşlarını, Lentulus, Cethegus ve ötekileri tutuklattı; Catilina’nın tedbirsizliği yüzünden, Romalı valilerin aldıkları rüşvetlerden bunalan Gallia’lı Allobrogların temsilcileriyle yaptığı yazışmalar ele geçti. Ertesi gün, “Catilinacılar”a karşı, hiçbir zaman yargılama yetkisine sahip olmamış olan senatoda bir duruşma komedisi düzenledi ve bunları Capitolium’un eteklerindeki Mamertin hapisanesinde, kendi huzurunda boğazlattı. Catilina ve üç bin kişilik birliğine karşı (Cinna’nın tersine, dört bir yandan kendisine katılmak üzere gelen köleleri saflarına kabul etmiyordu) konsül Antonius gönderildi. Kendisini kuşatan demir çemberden umutsuzluğa düşen Catilina savaşı kabul etmek zorunda kaldı. Çarpışma, Pistoria (Floransa yakınlarında) yakınlarındaki bir dağ vadisinde oldu ve Catilina’yla birlikte bütün askerleri can verdiler. Hareketin İtalya’ya dağılmış olan merkezleri (Bruttium, Apulia, Picenum) çabucak dağıtıldılar.</p>
				<p class="paragraf">Bu zaferi kutlamak için, senato bir ay süreli eğlence ve kurban buyruğu çıkardı. Ama bütün çabalarına karşın, halk hareketini tamamen ezmeyi başaramadı. Dion Cassius, 62 ve 61 yıllarında İtalya’da senatoya karşı çıkan şiddetli isyanları anlatmaktadır; yeniden sıkıyönetim ilan etmek, municipialardaki hoşnutsuzluğu silahla bastırmak için preatorlar göndermek ve halk meclisi toplantılarında aristokratlara karşı çıkan yüksek memurları (praetor Julius Caesar, tribunus Metellus Nepos) görevden almak zorunda kaldı (Dion Cassius, Romaike Historia, XXXVII, 42-44). Bizzat Cicero, halkın Catilina’nın anısını kutsamayı ve Pistoria savaş alanında ölüm yıldönümünü anmayı sürdürdüğünü kabul etmek zorunda kaldı (Cicero, Pro Flacco, 95).</p>
				<p class="paragraf">Cicero’nun konsüllüğü acınacak bir biçimde sona erdi. “Fesatçılar”ın idamıyla ilgili yasaya başta Caesar olmak üzere senatörlerin bir bölümü aleyhte oy kullandı ve mahkûmları cellâtların elinden kurtarmak için büyük bir özgür insan ve köle kalabalığı toplandı. Görev döneminin sonuna doğru, Cicero genel bir düşmanlıkla karşı karşıya bulunuyordu. Dion Cassius, “Antipatisini birçok durumda belli ettikten sonra (halk) konsüllüğünün son günü kendini savunmak isteği zaman onu susmaya zorladı” (XXXVII, 39). </p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-20-backlink" id="footnote-225-20">20</a>	Orosius ve Eutropius, ayaklanmanın tarihini, M. Licinius Lucullus ve Cassius Varus’un konsüllükleri döneminde, 73 yılı olarak göstermektedirler.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-21-backlink" id="footnote-225-21">21</a>	V. Lénine, De l’Etat, Editions en langues étrangères, Moscou 1954, p. 19. </p>
					</div>
					<div class="footnote">
						<p class="dipnot"><a class="footnote-anchor" href="#footnote-225-22-backlink" id="footnote-225-22">22</a>	Bu savaşla ilgili eski yazarların bütün parçaları Prof. A. Michouline’in l’Insurrection de Spartacus adlı yapıtında toplanmıştır, M. 1936.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-23-backlink" id="footnote-225-23">23</a>	Bunca kalabalık bir ordunun taşınması yüzlerce gemi gerektirdiği için, Spartacus, Hellas’a denizden geçmeyi düşünemezdi.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-24-backlink" id="footnote-225-24">24</a>	Kölelerin özgürlüklerini kazanmak için biriktirdikleri para. (Ö.İ)</p>
					</div>
				</div>
			</div>
		</div>
	</body>
</html>