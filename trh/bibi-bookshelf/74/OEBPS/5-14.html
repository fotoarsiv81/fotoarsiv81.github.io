<html xmlns="http://www.w3.org/1999/xhtml">
	<head>
		<title>5-14.html</title>
		<link href="template.css" rel="stylesheet" type="text/css"/>
<meta content="urn:uuid:0971d8e2-04b1-40d4-ab0d-83d08ffa4385" name="Adept.expected.resource"/>
	</head>
	<body>
		<div id="x5-14.html" xml:lang="tr-TR">
			<div class="Basic-Text-Frame">
				<p class="split"/>
				<p class="ana1">ELLİ ÜÇÜNCÜ BÖLÜM</p>
				<p class="r1"><img alt="6.png" class="image" height="8" src="images/6_fmt13.jpeg" width="257"/></p>
				<p class="anabaslik" id="toc_marker-15">KÖLELERİN DEVRİMCİ HAREKETİNİN BAŞLANGICI</p>
				<p class="resim"><img alt="5.png" class="image" height="22" src="images/5_fmt14.jpeg" width="45"/></p>
				<p class="paragraf"><span class="char-style-override-7">I. M.Ö. II. Yüzyılın ilk yarısında İtalya’da köle ayaklanmaları. </span>Kendi yapısının ürünü olan ekonomik ve toplumsal ilişkilerle birlikte, uçsuz bucaksız bir köleci imparatorluğun kurulması, M.Ö. II. yüzyılın başında, Roma’da ve eyaletlerde, çok sert çelişkiler yaratmıştı.</p>
				<p class="paragraf">Bu çelişkilerin ilki ve en önemlisi, köle emeğinin artan kullanımı nedeniyle bu yüzyılın başından itibaren özellikle şiddetlenen, köleler ve efendileri arasındaki karşıtlıktı.</p>
				<p class="paragraf"><span>200 yılından itibaren, büyük malikânelerin çoğalmasıyla birlikte, kölelerin hareketi, büyük boyutlu yerel ayaklanmalar niteliği kazandı; bu ayaklanmalara yüzlerce, binlerce kölenin katılmasına karşın yaygınlık alanı nispeten sınırlıydı. Bu tür ilk patlamanın, 198 yılına doğru, Latium’daki Sei Setia adlı Roma kolonisinde meydana geldiğini Titus Livius’tan (XXXII, 26) öğreniyoruz. Bu koloni, büyük bir olasılıkla kendileri de Afrikalı olan köleleri sayesinde rahat bir hayat süren, Kartaca’nın seçkin ailelerinden bir grup rehinenin gözaltında tutuldukları yerdi. Köleler, efendilerinin Setia’nın özgür halkıyla birlikte toplanacakları tiyatroya bir bayram günü saldırmayı kararlaştırdılar; burada herkesi öldürdükten sonra, kendi memleketlerine gitmek üzere gemi ele geçirmek için komşu liman Circeium’a gitmeyi tasarladılar. Fakat bazı hainlerin durumu başkent yönetimine haber vermeleri üzerine komplo başarısızlığa uğradı. Yanına 9.000 asker alan Roma kent praetoru </span><span class="char-style-override-8">(Praetor Urbanus),</span><span> Setia’ya tam zamanında geldi: Komplocuların büyük bir bölümü ve o anda kaçan 500’ü daha sonra idam edildiler. Bu tür koşullar –yani bir avuç gözü pek insan bir isyana karar verip bir komplo hazırlıyor, memlekete dönmeyi tasarlıyor, ama girişim bir ihanet yüzünden başarısızlığa uğruyor– bu tür sayısız patlayışın belirgin niteliklerini oluşturmaktadır.</span></p>
				<p class="paragraf">Titus Livius (XXXIII, 36), büyük toprak mülkiyetinin egemen olduğu eyaletlerden biri olan Etruria’da, 196 yılında, daha önemli bir ikinci ayaklanmanın çıktığını haber vermektedir.</p>
				<p class="paragraf"><span>Ayaklanan köleler, üzerlerine bütün bir lejyonun gönderilmesini gerektirecek ölçüde, gerçek bir ordu kurmayı başarmışlar; meydan savaşında yenilmişler, aralarından çoğu savaşta ölmüş ya da tutsak olmuş; önderleri çarmıha gerilmiş, ötekiler cezalandırılmışlar ve efendilerine</span><span> teslim edilmişler. Demek ki, bu kez Roma’nın burnunun dibinde, boyutça çok daha önemli bir ayaklanma söz konusu.</span></p>
				<p class="paragraf"><span>185 yılında, Apulia’da öylesine çok hayvancı ayaklandı ki, üstesinden gelmek için uzun süre uğraşıldı: “Yolları ve otlakları talan ediyorlardı” (Titus Livius, XXXIX, 29); ayaklanmanın ulaştığı boyutlar yüzünden, güneyin dünya ile ilişkisi kesildi ve üzerlerine gönderilen cezalandırma seferi Tarentum’dan yola çıkmak zorunda kaldı. Ayaklanmanın ezilmesinden sonra, praetor Postumius yedi bin asi köleyi ölüme mahkûm etti, ama karar hepsine uygulanamadı, çünkü bunların “büyük bir bölümü” kaçmış ve kıyasıya direnmeyi sürdürüyorlardı. Ölümleriyle sahiplerinin uğrayacakları zarara karşın, elde kalanları idam edildiler.</span></p>
				<p class="paragraf">Demek oluyor ki, II. yüzyılın başında, köle ayaklanmaları giderek daha geniş alanlara yayılıyordu ve yerel olmak özelliklerini hâlâ sürdürmelerine karşın, bu ayaklanmalar sırasında, köle yığınlarının direnci giderek daha da çetinleşiyordu. Ama II. yüzyılın ikinci yarısında, bütün eyalete yayılan ve bir genel ayaklanmaya dönüşmek tehlikesi taşıyan, o zamana kadar duyulmamış şiddette hareketler patlak verdi. Sicilya’da, Attika’da, Asya eyaletinde çıkan bu tür köle isyanları bütün köleci dünyayı derinlemesine sarstılar.</p>
				<p class="paragraf para-style-override-6"><span class="char-style-override-7">2. Sicilya kölelerinin ilk ayaklanması (138-132). Pergamon’da (Bergama) Aristonikos ayaklanması. </span>Sicilya’da başlayan ve tam yedi yıl süren ilk köle ayaklanması, Orosius’un da belirttiği gibi “birçok yeri ateşe veren bir fitil”di. Sicilya ayaklanması konusunda temel kaynağımız olan Diodoros (XXXV, 2, 25). “Sicilya’da çıkan ayaklanmaya benzer bir köle ayaklanması asla olmadı”, diye yazmaktadır.</p>
				<p class="paragraf"><span>Kölelerin çalıştığı büyük tarım işletmeleri sisteminin kökleri Sicilya’da çok eskilere gidiyordu, daha Grek ve Kartaca kolonizasyonu döneminde başlamıştı: Bunlar tarafından köleleştirilen yerli halk Sikullere, Grekler getirildikleri büyük köle sürüleri eklemişlerdi. Usta, işçi ve iyi çiftçi niteliğine sahip çok sayıda Suriyeli köle satın alınıyordu.</span></p>
				<p class="paragraf">Diodoros’a göre, “Sicilya’da öylesine çok köle vardı ki, kime söyleseniz inanmaz ve sizin şişirdiğinizi düşünürdü.” Sicilya, Romalıların eline geçtiği zaman, kölelerin çalıştığı bu büyük işletmeler sadece sahip değiştirdiler. (“Köle sahiplerinin çoğunluğu Romalı atlılardı”), ama aynı çizgide gelişimlerini sürdürdüler.</p>
				<p class="paragraf">Sicilya köleleri, İlkçağ’da bile, görülmemiş bir sömürünün kurbanlarıydılar. Sicilya malikânelerinin Roma’ya, İtalya’nın öteki kentlerine ve Korinthoslular tarafından da Peloponnesos’a ihraç edilen tahılı, şarabı, zeytinyağı, buralarda çok elverişli fiyatlara satılıyordu. Bu nedenle mülk sahipleri, üretim giderlerini düşürmek için, kölelerin yiyecek ve giyecek masraflarını alabildiğine kısıyorlardı; bunun sonucu olarak, köleler gereksinimlerini sağlamak için yol kesip soygun yapıyorlardı. Ama aynı zamanda, büyük tarım işletmesi sistemi, köleleri, zalim efendiye karşı mücadeleye girişmek gerektiğinde, kolayca devrimci bir nitelik kazanmaya elverişli bir yapı içinde örgütlemişti.</p>
				<p class="paragraf"><span>Sicilya’da hareket, karısıyla birlikte kölelere karşı olağanüstü zalimliğiyle ünlü Damophilos’un sahibi olduğu zengin malikânede çalışan köleler arasında başladı. Damophilos’un toprakları, Henna yakınlarında, Sicilya’nın en verimli bölgesindeydi. Asiler başlangıçta sayıca azdılar, dörtyüz kadardılar, ama başlarındaki önder sıradan bir insan değildi; bölgenin büyük toprak sahiplerinden birinin unvanlı soytarılığını yapan ve “Suriye Büyük Tanrıçası”nın gözdesi geçinen, Eunous (“Sadık”: Bir köle için uygun bir lakap) adında bir Suriyeliydi. 138 yılında, kölelerin malikânelere geri döndüğü mevsimde, hasadın en yoğun olduğu dönemde, en uygun zamanı seçen asiler, silah elde Henna’ya geldiler ve burada kentin köleleriyle birleştikten sonra, zalim Damphilos ve benzerlerinden acımasızca intikam aldılar, ama kendilerine karşı iyi davranmış olan pek az mülk sahibine dokunmadılar. Hatta, Damophilos’un kendi lehlerine şefaatte bulunmuş olan yetişkin kızını güvenlik altında, akrabalarının yanına Catania’ya gönderdiler.</span></p>
				<p class="paragraf">Henna örneğini doğu Sicilya’da birçok kent izledi. Zeytin üretiminin merkezi olan Agrigentum’da çıkan ayaklanmanın başında, gençliğinde Toros dağlarında eşkıyalık yapmış ve 5.000 kişilik bir birlik toplamış olan seyis Kleon vardı. Köleler, aynı şekilde, Messana, Leontium, Catania ve Tauromenium’da da ayaklandılar. Asi sayısı, Diodoros’a göre, 200.000 kişiye yükseldi. Kentlerin yerli Pleb sınıflarının tutumu da çok kaygı vericiydi. “Zenginlere karşı yakınlık duymayan yoksul insanlar seviniyorlardı”; “kendilerine köle süsü veren serseri tayfası köyleri talan ediyor ve yağmalamakla yetinmeyip villaları ateşe veriyorlardı,” diye yazıyor Diodoros. Yerli birliklerin başında bulunan propraetorlar, bütün doğu Sicilya’ya yayılmış olan bu hareketi bastırmayı başaramadılar; İtalya’dan gönderilen iki konsül ordusu da işin üstesinden gelemedi. İsyancı köleler, başkenti Henna olan bir devlet kurup Sicilya’da dört yıla yakın süre egemenlik sürdüler ve Diodoros’un dediğine göre “refah” içinde yaşadılar.</p>
				<p class="paragraf">Bu köle devletinin son derece ilginç bir yapısı vardı. Monarşi ile demokrasinin ilginç bir bireşiminden oluşuyordu. Aralarında çok sayıda Suriyeli bulunan asiler, önderleri Eunos’u Antiokhos adıyla kral “seçmişlerdi”; Suriye hanedanının birçok hükümdarı tarafından ünlendirilen bu ad onun mutlak iktidar ve gücünün saf yürek bir simgesiydi. Ama bu seçilmiş “kral”, töreye göre, görkemli bir giysi giymesine, taç takmasına ve hatta bir “kraliçe”si olmasına karşın, kesinlikle Helenistik türde bir hükümdar değildi. “Asilerin devletinin kralı olunca, Eunous Halk Meclisi’ni topladı,” diye yazıyor Diodoros. Asilerin çoğunlukta olduğu bir halk mahkemesi tiyatroda görev yapıyordu; yargılama görevi yapan bir halk meclisi niteliğindeydi bu mahkeme. Kralın yanında, köleler arasında en dikkat çeker kişilerden oluşan bir “konsey” vardı: Başkomutanlığa atanan Sicilyalı Kleon, kardeşi Comanus, gözü pek Grek Akheios ve daha başkaları. Değişik uluslardan olmalarına karşın “konsey” üyeleri arasında uyumun egemen olması ve Eunous’un iktidarını isteyerek tanımaları, köle sahiplerini çok şaşırtıyordu.</p>
				<p class="paragraf">Bu “köleler krallığı”nda alınan ekonomik önlemler de ilgiye değerdi. Diorodos (XXXV, 2, 48) şaşkınlığını şöyle dile getiriyor: “En dikkate değer şey, usa yatkın bir biçimde gelecekten tasalanan isyancı kölelerin küçük villaları yakmamaları, alet ve yedeklikleri tahrip etmemeleri ve toprağı işlemeyi sürdürenlere dokunmamalarıydı”; hiç kuşkusuz, latifundiaların paylaşılmasından sonra, kendileri de özgür ve bağımsız küçük köylü konumuna kavuşmayı düşlüyorlardı. Kentlerde, “Eunous, silahçılara dokunulmamasını emir buyurdu”, isyancıların ordusunun gereksinimi için “çalışmaya gönderildiler.”</p>
				<p class="paragraf">Hareketin kaçınılmaz bozguna neden olan büyük kusuru, her şeye karşın savunmaya yönelik niteliğinden, yerel çerçevenin dışına çıkacak ve Roma İmparatorluğu’nda, aynı dönemde ortaya çıkan öteki köle ayaklanma merkezleriyle ilişkiler kuracak yetenekten yoksun bulunmasından kaynaklanıyordu. Diodoros, yüz elli kölenin Roma’daki komplosundan, bin kölenin katıldığı Attika’daki hareketten, Delos’taki ve başka yerlerdeki isyanlardan söz etmektedir.</p>
				<p class="paragraf">Bunların en önemlisi, Aristonikos’un yönettiği isyan, 133 yılında, kısa bir süre önce Roma’nın “Asya eyaleti” olan Pergamon’da (Bergama) başladı. Diodoros, Strabon ve daha sonraki tarihçiler bu ayaklanmayı anıyorlar ve bu ayaklanmayı aktaran yazıtlardan bazıları günümüze ulaşmış bulunuyor. Diodoros, “Sicilya’dakine benzer olaylar”ın Asya’da da çıktığını ve “efendilerinin zalimlikleri yüzünden sabrı taşan kölelerin büyük öfkesi birçok kenti felaketin içine sürükledi”ğini söylüyor. “Mülksüzler”, krallık halı ve parşömen atölyelerinin özgür işçileri ve bunların yanı sıra, krallık mülklerinin köylüleri ve küçük çiftçileri Pergamon kölelerine katıldılar. Hareketin başına, “krallık iktidarında haksız yere gözü olan” Aristonikos geçti: Bütün krallığı Roma halkına vasiyetle bırakmış olan III. Attalos’un piç kardeşiydi. Aristonikos, asileri, İamboulos’un yazdığı ve o dönemde çok tutulan Heliopolis adlı ütopik romanın düşüncesini gerçekleştirerek, Permamon’da Helipolis’i (“Güneş Kenti”ni) kurmaya söz vermişti. İamboulos, <span class="char-style-override-8">Helipolis</span>’te, bütün insanların tam bir eşitlik, kardeşlik ve özgürlük içinde yaşadıkları; herkesin kendi isteğiyle ortak mülk için çalıştığı ve boş zamanlarını herkesin erişebileceği doğa, sanat ve bilim zevklerine ayırabildiği çok mutlu, masalsı bir adadan söz ediyordu (Bk.Diodoros, II, 55-60).</p>
				<p class="paragraf">Aristonikos, patlak veren toplumsal devrimin egemenliğini tehdit ettiği bütün güçlerin (başta Ephesos olmak üzere Küçük Asya’nın zengin kentleri, Bithynia kralı Nikomedes, güçlü bir orduyla Roma’dan gönderilen konsül Publius Crassus.) karşısında birleşmiş olmalarına karşın, eski Pergamon krallığının büyük bir bölümünü ele geçirmeyi başardı. Aristonikos, Crassus’ü yendi; “Helipolisliler”e karşı yaptığı bu savaşta Crassus tutsak alındı.</p>
				<p class="paragraf"><span>Kendi içlerinde güçlü olan bu hareketlerin dağınık niteliği, Roma’nın hepsini tek tek ortadan kaldırmasına olanak sağladı. Roma’da çoktandır sertliğiyle ünlü konsül Publius Rupilius, 132 yılında, Sicilya köleler krallığına karşı kesin saldırıya geçti. Uzun bir kuşatmadan sonra, umutsuz bir direnmeyle karşı koyan savunmacıları yamyamlığa mahkûm edince, isyanın en önemli kalelerinden biri olan Tauromenium’u ihanetle ele geçirdi. İşkenceden geçen tutsaklar yüksek kayalardan aşağı atıldılar. “Rupilius bunun ardından Henna üzerine yürüdü... Ve konumu dolayısıyla ele geçmez olan bu kenti de gene bir ihanet sayesinde ele geçirebildi (Diodoros, XXXV, 2, 22). Bir huruç hareketine girişen Kleon öldü. Kral Eunous’a muhafızlık yapan bin seçkin adam, onu son ana kadar korudular ve “kaçınılmaz sonu görerek, birbirlerini kendi kılıçlarıyla öldürdüler.” Eunous bir Roma hapishanesinde öldü. Orosius, Rupilius’un Henna’da yirmi binden fazla köleyi kılıçtan geçirdiğini yazıyor. </span></p>
				<p class="paragraf"><span>Roma, 130 yılında, Aristonikos’un ayaklanmasının üstesinden geldi. Denizde Ephesos donanmasına yenilen Aristonikos, ülkenin içerlerine çekilmek zorunda kaldı; burada, Bithynia ve Cappadocia krallarının ordularıyla takviye edilmiş olan konsül Perpenna’nın birlikleri tarafından kuşatıldı. Ayaklanma bastırıldı. Tutsak alınan Aritonikos Roma’ya gönderildi ve burada hapishanede boğuldu (129).</span></p>
				<p class="paragraf para-style-override-6"><span class="char-style-override-7">3. Sicilya’da kölelerin ikinci ayaklanması (M.Ö. 104-101). Bosphoros’ta Saumacus’ün isyanı. </span>Bütün korkunç baskılara karşın, birincisinden otuz yıl sonra Sicilya’da ikinci isyan çıktı ve üç yıl boyunca ortalığı kasıp kavurdu. Ayaklanma, kölelerin sabrını taşıran Sicilya valisi praetor Licinius Nerva’nın açgözlü davranışları ve rüşvet işleri yüzünden 104 yılında başladı. Eyaletlerin ve müttefik kralların harekete geçirildiği senatusun buyruğu üzerine, Nerva, borç için köleleşmiş ve büyük malikânelerin köle “aileleri”nin arasında ve zindanlarda bulunan birçok özgür insanı ortaya çıkarmak amacıyla bir soruşturma yapmaya başlamıştı. Sekiz yüz dolaylarında, haksız yere köleleşmiş insana özgürlüğünü geri verdikten ve böylece birçok başka köleyi de umutlandırdıktan sonra, mülk sahiplerinin satın aldığı praetor soruşturmayı kapatmıştı. Daha sonra da, kaçakların arkasına Sicilyalı haydutları salarak, köleler arasında bu yüzden başlayan hareketi bastırmaya çalıştı.</p>
				<p class="paragraf">İkinci ayaklanma özellikle adanın batı bölümünde yaygınlık kazandı. Merkezi Lilbaeum (Lilybaion) dolaylarında olan ayaklanmanın başında, bölgenin en büyük malikânelerinden birinin Villicus’u (kahya) olan Athenion bulunuyordu. Bu sırada, Heraclea (Herakleia) yakınlarında, Caprion dağı yöresinde, Salvius<span> </span>adında bir Suriyeli kahin ve büyücü çevresinde yirmi bin kadar isyancı köle topladı. Ayaklanma bu kez tam bir tarımcı nitelik taşıyordu: Asiler hiçbir kenti ele geçiremediler, çünkü bunlara katılamadıkları bir yana, kent köleleri Morgantium kentinin savunmasında efendilerine yardım ettiler.</p>
				<p class="paragraf">Bunun üzerine asiler kendilerine, Triocala tepesi üzerinde yeni başkentleri için bir yer seçmek zorunda kaldılar. Burada krallık saraylarını yaptılar, sarayın yanında özellikle halkın toplantılarına ayrılmış bir alan bulunuyordu. Salvius, “Tryphon” adı altında kral seçildi, ama aslında gerçek önder ve komutan, Romalıların korkunç bir düşman olarak anısını her zaman sakladıkları, varlığında büyük bir devrimci güç barındıran Athenion’du. Amilkar’ı örnek alarak büyük boyutlu bir çete savaşı örgütledi, Romalıların ambarlarını yıktı, Sicilya’daki bütün ulaşım yollarını kesti, müfrezeleri son kişisine kadar yok etti. “Ülkeyi, üzerinde bulunan hayvanlarıyla, yiyecekleriyle, kendi malınızmış gibi koruyacaksınız” buyruğu çok anlamlıdır. Athenion, görünüşe bakılırsa, büyük malikânelerin yağmalanmasına engel olmaya çalışıyordu, çünkü birliklerine yalnızca en güçlüleri alıyor, ötekilere gündelik işlerini sürdürmeleri buyruğunu veriyordu. Böylece ordusunun gereksinimlerini sağlıyordu.</p>
				<p class="paragraf">Diodoros’a göre hareket öylesine bir genişlik kazandı ki bütün Sicilya “anarşi”nin kucağına düştü. Mahkemeler çalışmıyordu, kentler arasındaki ilişkiler kesilmişti ve memurlar dönemin kargaşasından yararlanarak zenginleşmekten başka bir şey düşünmüyorlardı. Kent hırsızları soygunlar, yağmalar yapıyorlardı.</p>
				<p class="paragraf">Ama birinci ayaklanmanın başarısızlığa uğramasına neden olan zayıf yan bu kez de etkili olmaya başladı: Girişim yokluğu ve taktiğin temeldeki savunmacı niteliği. Bu durum, praetor Licinius Lucullus’un asileri ilkin Sicilya’nın doğusuna püskürtmesine ve daha sonra da meydan savaşında güçlerin büyük bir bölümünü parçalamasına ve Triocala önünde kuşatmaya almasına olanak sağladı. Ama işi sonuna kadar götürmedi. Roma, 101 yılında, kölelere karşı Manius Aquillius’un komutasında bir konsül ordusu göndermek zorunda kaldı. Bu sırada Salvius’un ölümü üzerine Athenion “kral” oldu. Geleneğin aktardığına göre, iki ordu önünde yapılan garip bir çarpışma sırasında Manius tarafından öldürüldü ve bu olay kölelerin yenilgisine yol açtı. Triocala umutsuz bir direnmeden sonra düştü. Bu kez baskı özellikle korkunç oldu; sayılamayacak kadar çok köle çarmıhlar üzerinde can verdi ya da başka yöntemlerle idam edildi; aralarından bin kadarı Roma’ya gladyatör olarak gönderildi ve arenalarda birbirlerini öldürmeye zorlandı.</p>
				<p class="paragraf">Köleleri sürekli korku içinde tutmak için Sicilya’ya bundan böyle sürekli bir terör rejimi yerleşti. Cicero döneminde bile bir Sicilyalı kölenin elini bir silaha dokundurmasının cezası ölümdü; “Yönetimin bütün karar ve buyrukları kölelerin silahsızlanmasının yakasını bırakmıyordu”, (Cicero, <span class="char-style-override-8">Verrinus, </span>V, 7). Ve öyle ki, otuz yıl sonra, Spartacus’un ayaklanması döneminde, Sicilyalı köleler yeniden ayaklanabilecek durumda değildiler.</p>
				<p class="paragraf">Zaman olarak ikinci Sicilya ayaklanmasıyla kesişen, Bosphoros krallığı İskit kölelerinin Saumacus önderliğinde yaptıkları ayaklanma, onun belki de uzak bir yankısı gibidir. Bu ayaklanmayı Khersonessos’ta bulunan ve Pontos kralı VI. Mithridates Eupator’un generali Diophantos’un onuruna yazılmış bir yazıttan öğreniyoruz. Diophantos, Bosphoros kralı Parisades’i Mithridates’in bağımlısı (Vassalı) olmayı kabul etmeye zorlamıştı, ama bu bağımlılığın Parisades’in uyrukları arasında neden olduğu hoşnutsuzluk doğrultusunda, İskit köleler hükümdarın <span class="char-style-override-8">alumnus’</span>u (yani evinde yetişen köle) Saumacus’un komutası altında silaha sarıldılar. Parisades öldürüldü, Diophantos kaçarak kurtuldu ve Saumacus Bosphoros kralı ilan edildi. Elimizde Saumacus’u Helios’un çizgileriyle yansıtan paralar var: Demek ki “Güneş Kenti” bu hareketin yabancısı değildi. Ama yazıtın aktardığına göre, Diophantos altı ay sonra “bir kara ve deniz ordusuyla geldi (Küçük Asya’dan, Pontos’tan) ve ayrıca yanına üç gemilik seçkin yurttaş aldıktan sonra kentimizden (Khersonesos) hareket ederek Theodosia’yı ve Pantikapaion’u (Kerç) ele geçirdi. İsyanın kışkırtıcılarını cezalandırdı, eline geçmiş olan Kral Parisades’in katili Saumacus’u Mithridates’in krallığına gönderdi ve böylece Mithridates Eupator’un egemenliğini yeniden kurdu.”</p>
				<p class="paragraf">Roma İmparatorluğu topraklarında esen köle ayaklanmaları rüzgârı, köleci toplumu parçalayan şiddetli ve zorlu sınıf mücadelesini kanıtlamaktadır. Ama bu ayaklanmalar, aynı zamanda, yerel ve yalıtık nitelikleriyle kölelerin hareketinin zayıflığını da ortaya koymaktadırlar.</p>
			</div>
		</div>
	</body>
</html>