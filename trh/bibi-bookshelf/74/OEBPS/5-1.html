<html xmlns="http://www.w3.org/1999/xhtml">
	<head>
		<title>5-1.html</title>
		<link href="template.css" rel="stylesheet" type="text/css"/>
<meta content="urn:uuid:0971d8e2-04b1-40d4-ab0d-83d08ffa4385" name="Adept.expected.resource"/>
	</head>
	<body>
		<div id="x5-1.html" xml:lang="tr-TR">
			<div class="Basic-Text-Frame">
				<p class="split"/>
				<p class="ana1">KIRKINCI BÖLÜM</p>
				<p class="r1"><img alt="6.png" class="image" height="8" src="images/6_fmt.jpeg" width="257"/></p>
				<p class="anabaslik" id="toc_marker-2">ROMA TARİHİNİN KAYNAKLARI VE TARİH YAZICILIĞI</p>
				<p class="resim"><img alt="5.png" class="image" height="22" src="images/5_fmt1.jpeg" width="45"/></p>
				<p class="paragraf"><span class="char-style-override-7">I. İtalya ve Roma’nın eski tarihinin kaynakları (M.Ö. III. Yüzyıla kadar.)</span> İtalya ve Roma’nın toplumsal ve siyasal örgütlenmesinin ilk dönemlerinin incelenmesi, kaynaklarımızın son derece az olması nedeniyle, büyük güçlükler sunar. Eski İtalyalılardan, Grek toplumunun kendi kaynaklarına yerleştirilebilmesi için son derece bol malzeme sağlayan Homeros’un şiirleri türünden, eski sözel halk geleneğinden bir tek yapıt bile kalmadığını hemen belirtmeliyiz.</p>
				<p class="paragraf">Varlıkları bilimsel olarak kanıtlanan (özellikle Niebuhr tarafından XIX. yüzyılda), eski Roma yıllıkları <span class="char-style-override-8">(annales)</span> da aynı şekilde kayıptırlar. Yalnızca, bunların ilk taslaklarının çok erken dönemlerle (M.Ö. V-IV. yüzyıllar), toplantı günlerinin, katılan konsüllerin (<span class="char-style-override-8">Consul</span>) adlarının, meydana gelen olayların ve senatonun aldığı kararların yazıldığı kronolojik çizelgeler olan vakayınâmeler (<span class="char-style-override-8">Fasti</span>, Romalıların olgular takvimi) biçiminde ortaya çıkmış olduklarını biliyoruz. Vakayinâmeler, yılda bir seçilen konsüllerin adıyla adlandırılıyordu. Bu zaman çizelgeleri, genel olarak <span class="char-style-override-8">Pontifex’</span>ler (Roma rahibi) tarafından yalnızca pratik amaçlarla, bir ticari işlemin, borç sözleşmesinin, ya da toprak alım ve satımlarının ne zaman yapıldığını anımsamak için tutuluyordu.</p>
				<p class="paragraf">M.Ö. 320 yılında, Roma senatosu büyük rahibi <span class="char-style-override-8">(pontifex maximus)</span>, isteyenin görüp bilgi edinmesi için <span class="char-style-override-8">Basilica’</span>da (mahkeme, divan, ticaret odası) sergilenecek resmî vakayı nâmeler hazırlamakla görevlendirdi. Ve o dönemden sonra “rahiplerin çizelgesi” yıllık olarak yayınlanmaya başlandı. Bu çizelgeler <span class="char-style-override-8">(albüm)</span> dolunca arşive konuluyordu. M.Ö. 130 yılına doğru büyük rahip Publius Mucius Scaevola, arşivde saklanan eski çizelgeleri <span class="char-style-override-8">Büyük Yıllıklar</span> <span class="char-style-override-8">(Annales maximi)</span> adı altında 80 kitaplık bir derleme olarak yayınladı. Günümüze ulaşmamış olan bu vakayınâme ve yıllıklar, kapsadıkları efsaneler ve aile söylenceleriyle birlikte, bunlardan yararlandıkları için <span class="char-style-override-8">yıllık yazarı</span> (yıllıkçı, <span class="char-style-override-8">annalist</span>) olarak tanımlanan ilk Romalı tarihçilere temel kaynaklar oluştururlar. Ama ne yazık ki bunların da yapıtları kayıptır.</p>
				<p class="paragraf">İlkçağ (Antiquité) vakayınâmeleri ve yıllıklarından doğrudan bilgi sağlayan ve <span class="char-style-override-8">“eski kuşak yıllıkçılar”</span> adıyla anılan M.Ö. III. yüzyıl sonu ve II. yüzyıl başı Romalı tarihçilerin yapıtlarının yok oluşuna ve İkinci Kartaca Savaşı’nın çağdaşı senatör Fabius Pictor’un Grekçe yazdığı ilk düzenli Roma tarihinin yitmiş olmasına özellikle üzülmek gerekir. Censor<span class="dipp"><a class="footnote-link" href="#footnote-225-1" id="footnote-225-1-backlink">1</a></span> Marcus Porcius Cato’nun (234-149) yazdığı (M.Ö. 160’a doğru) ilk Latince tarih kitabı <span class="char-style-override-8">Origines</span> de bazı parçalar dışında ne yazık ki kayıptır. Cato, bu yapıtında, yapıtının adından da anlaşılacağı üzere, yerel kronik ve belgelerin incelenmesine, eski yazıtlar ve topografyaya dayanarak ve Grekler’in günümüze kadar ulaşmamış olan İtalya tarihi <span class="char-style-override-8">(İtalica)</span> ile ilgili çalışmalarından yararlanarak, İtalik<span class="dipp"><a class="footnote-link" href="#footnote-225-2" id="footnote-225-2-backlink">2</a></span> halkların ve kentlerin tarihinin kaynakları ve ilk dönemleri konusunu ele almaktadır. Bu kitap, daha önceki Romalı tarihçilerin yapıtlarının güzelliğini bozan yapay söz sanatlarından arınmış, çok yararlı, açık ve seçik bir dille kaleme alınmıştı.</p>
				<p class="paragraf">Bazı kısa parçaların dışında, <span class="char-style-override-8">“yeni kuşak yıllıkçılar”</span>dan, yani Valerius Antias, Licinius Macer, Quintus Aelius Tubero, vb., II. yüzyılın sonu ve I. yüzyılın ilk yarısı yazarlarından bize hiçbir şey kalmadı. Romalılar döneminden itibaren eleştirilere uğrayan, kendi dönemlerinin ilişki ve düşüncelerini eski zamanlara taşımak için yaptıkları tehlikeli tahminlere ve hatta bu amaçla masallar uydurmalarına karşın, bunların yapıtlarını bilmek bizim için çok değerli olurdu. <span class="char-style-override-8">“Büyük yıllıklar”</span>dan geniş ölçüde yararlanmışlardı. Licinius Nacer, kimsenin kullanmadığı eski “keten kitaplar” (büyük bir olasılıkla arşiv belgeleri) “bulgulamış” olduğu konusunda güvence vermektedir. Derin ansiklopedik bilgisiyle her konuda kalem oynatan büyük yazar Marcus Terentius Varro’nun kuşkusuz çok ciddi bir yapıtı olan <span class="char-style-override-8">Roma Eski Zamanlarının Kırk Kitabı</span> günümüze ulaşmadı. </p>
				<p class="paragraf">Bununla birlikte, bu yitik kitapların bazı yansımaları, bağımsız araştırıcı oldukları kadar kendilerinden önceki yapıtların derleştiricileri olan Augustus dönemi tarihçilerinin çalışmalarında yer almaktadır. Burada, yapıtları başkalarına göre daha iyi korunmuş, Roma ve İtalik İlkçağı’yla ilgili bilgiler edinebileceğimiz üç yazardan (M.Ö. I. yüzyılın sonu) söz etmek istiyoruz: Roma’da yaşayan iki büyük Grek bilgini, Sicilyalı Diodoros ile Halikarnasos’lu Dionysios ve kente yerleşmiş olan Patavium doğumlu Titus Livius.</p>
				<p class="paragraf">Caesar ve Augustus’un çağdaşı olan Diodoros, M.Ö. 30 yılına doğru, <span class="char-style-override-8">Biblietheke Historike (Tarih Kitaplığı, Tarihsel Kitaplık)</span> adlı büyük bir evrensel tarih yazdı. Kırk kitap tutan bu yapıttan günümüze ilk beş kitap, II. kitaptan 20.’ye (dahil) kadar olan kitaplar ve ötekilerden parçalar kaldı. Mısır, Mezopotamya, Hind, eski Hellas ve en eski zamanlardan itibaren Roma tarihi anlatılmaktadır bu kitaplarda. Hiç kuşkusuz bu kadar geniş bir yapıtın, yalnızca, yazarın kişisel araştırmalarının sonucu olması olanaksızdır. Diodoros, kendisine kaynaklık eden özel tarih yapıtlarının bir derleştirmesini, az değişik kopyalarını vermektedir yalnızca. Görünüşe göre, Roma’nın ilk zamanlarının tarihini Fabius Pictor’a göre yazmıştır. Esinlendiği metni çok yakından izlemek alışkanlığında olduğu bilindiği için, Diodoros’un biraz değişiklik yaparak, bu Romalı eski yıllıkçıdan büyük ölçüde malzeme sağlamış olduğu tahmin ediliyor.</p>
				<p class="paragraf">M.Ö. 29 yılında Roma’ya yerleşmeye gelen, Diodoros’un çağdaşı Halikarnasos’lu Dionysios <span class="char-style-override-8">Romaike Arkhaelogia (III. yüzyılın ortalarına kadar eski Roma tarihi)</span> adlı Grekçe bir yapıt yazdı; on biri aşağı yukarı bütünüyle, geriye kalanları özet halinde toplam yirmi kitaptan oluşan bu yapıt, öğretmenliğini yaptığı konuşma sanatının örnekleri olan tumturaklı söylevlerle doludur. Halikarnasos’lu Dionysios, Fabius Pictor’un dışında başta genç kuşak yıllıkçıların yapıtları olmak üzere başka kaynaklardan ve özellikle Marcus Terentius Varro’nun yapıtlarından yararlanmıştır. Bu sayede, yitik Roma tarih literatürünün başka kaynakları Dionysios’un yapıtında korunmuştur.</p>
				<p class="paragraf">Nihayet, Titus Livius’un (M.Ö. 59-M.S. 17) ünlü yapıtı, “kuruluşundan <span class="char-style-override-8">(ab urbe condita)</span> Augustus dönemine (M.Ö. 9) kadar Roma tarihi”, Roma tarihinin en eksiksiz bilgi kaynağını oluşturmaktadır. Bu 142 kitaptan oluşan büyük yapıtın tam olarak günümüze ulaşan ilk on kitabı Roma’nın kuruluşunu işlemektedir. Bunun dışında, 21’den 45. (dahil) kitaba kadar olan bölüme, ötekilerin parçalarına, kısaltılmış bölümlerine ve özetlerine sahip bulunmaktayız. </p>
				<p class="paragraf">Titus Livius da Dionysios gibi gerçek bir tarihçi değildir, Roma’da ders veren bir söz bilimcidir. Tarihi, kişilerin ağzından ustalıkla söyletilen uzun söylevlerle süslüdür. “Yeryüzünün en birinci ulusunun görkemini insanların belleğinde devam ettirme”yi ve aynı zamanda, kendi döneminde başlayan ahlaki çöküş tehlikesini haber vermeyi, yani “nihayet, ilacı da hastalık kadar dayanılmaz olan bu bunalımları yaratan disiplin çöküşünün acımasız ilerleyişini izleme”yi (Titus Livius, <span class="char-style-override-8">Giriş</span>, 3-9) kendisine amaç edinmiştir. Görüldüğü gibi Titus Livius ahlakçı ve yurtsever yanı ağır basan bir tarihçi. Bu nedenle ilk kaynaklara gitmekten kaçınıyor. Yalnızca, kendisinden önceki tarihçilerden öğrendiği bilgilere göre geçmişin olaylarını edebi ve çekici bir biçimde anlatmaya özen gösteriyor ve zaten, genel olarak “çoğunluğun düşüncesini paylaştığı”nı kendisi de kabul ediyor. Özellikle, Valerius Antias, Licinius Macer ve Tuberon gibi “yeni kuşak yıllıkçılar”ın yapıtlarından yararlanmıştır.</p>
				<p class="paragraf">İtalya ve Roma’nın en eski tarih döneminin incelenmesi için modern bilimin elinde bulunan yazılı metin belgeleri son derece sınırlıdır. Bu nedenle, bütün bu eski kaynakları “aşırı eleştiri”nin yıkıcı süzgecinden geçiren kimileri, Roma’nın gerçek tarihinin ancak M.Ö. III. yüzyıldan itibaren yazılabileceği kanısına varmaktadırlar. Bununla birlikte, arkeolojik, dilbilim, budunbilim (etholoji) ve karşılaştırmalı tarih alanlarında son zamanlarda yapılan bulgular, tarih bilimine, eski Roma kaynaklarını denetleme olanağı veren ölçütler (kriterler) sağlamakta ve bize Roma tarihinin en eski geçmişiyle ilgili bilgiler sunmaktadır. </p>
				<p class="paragraf">Rus eski tarih okulunun en ünlü temsilcilerinden biri olan V. Modestov, <span class="char-style-override-8">Roma Tarihine Giriş’</span>inde (iki bölüm, 1902-1904), bu olanağa dikkati çeken ilk uzmanlardan biri olmuştur. Arkeoloji, budunbilim ve dilbilimin, Roma tarihinin en eski dönemlerinin incelenmesi için bile çok verimli bir inceleme alanı açtığını ileri süren bakış açısı, günümüzde, bilimin egemen görüşü durumuna gelmiştir. Aslında, Modestov, XIX. yüzyılın ikinci yarısı İtalyan arkeologlarının (Orsi, Pigorini, vb.) çalışmalarından yola çıkıyordu. O zamandan bu yana, İtalya’nın tarih öncesi arkeolojisi ve eski tarihiyle ilgili belgeler önemli ölçüde çoğalmıştır.<span class="dipp"><a class="footnote-link" href="#footnote-225-3" id="footnote-225-3-backlink">3</a></span> İtalya’daki en eski Grek kolonilerinin (örneğin, Posidonia-Paestum) kalıntılarını ortaya çıkartan birçok kazılar, başta İtalya tarihinin ilk dönemlerinde önemli bir yer tutan Etrüsk ulusunun uygarlığının incelenmesi olmak üzere bu alana birçok yeni katkılar getirdiler. </p>
				<p class="paragraf para-style-override-6"><span class="char-style-override-7">2. M.Ö. III. Yüzyıldan I. Yüzyıla kadar Roma Cumhuriyeti’nin ve İmparatorluğun tarihinin kaynakları.</span><span> Tarihçi, daha yeni dönemlerin, Cumhuriyetin yükselişi ve düşüşü, Roma İmparatorluğu’nun doğuşu ve gelişmesi dönemleriyle ilgili incelemeler alanında çok daha elverişli koşullara sahip bulunmaktadır. Bu dönem boyunca, Roma, çok gelişmiş bir tarih yazarlığı düzeyine erişmiş bulunan ve Roma tarih yazınının etkisinde oluşup geliştiği Grek dünyası ile çok yakın ilişkiler kurmuş bulunuyordu. Aynı zamanda, bu dönemle ilgili bol yazıtbilim kaynakları vardır; nihayet, birçok yapı ve gündelik eşya gibi şeyler ya hazır durumdadır ya da yapılan arkeleojik bulgular sayesinde bilgi alanımıza girmektedir.</span></p>
				<p class="paragraf"><span>Grekler, Romalılarla yaptıkları ve sonuç olarak Hellas’ı Roma’nın kesin boyunduruğu altına sokan savaşların başından itibaren onunla özellikle ilgilenmeye başladılar. Romalılar, kendi yıktıkları Akha (Akhaia) Birliği’nde önemli bir siyasal rol oynadıktan sonra kendi başkentlerinde rehine olarak on yedi yıl yaşayan Polybios’u (201-120 dolayları) 40 kitaplık çok önemli </span><span class="char-style-override-8">“Historiai” (Tarihler)</span><span> adlı yapıtını kaleme almak üzere görevlendirdiler. Polybios’un kendisinin de söylediği gibi, bu yapıtın başlıca amacı “Roma’nın hangi araçları ve nasıl bir başarılı yöntem kullanarak, elli üç yıllık bir süre içinde, bütün dünyanın efendisi durumuna geldiğini göstermek”tir (Polybios, I, I). Birinci sınıf Grek ve Roma kaynaklarından yararlanarak (özellikle Fabius Pictor) ve Thukydides’ten sakınım ve eleştirel bir bakış açısı içinde esinlenerek, bunları kullanıp olayların temel nedenlerini ortaya çıkarmak amacıyla, Polybios, bütün Akdeniz havzasının M.Ö. 264 ile 146 yılları arasında uzanan dönemi kapsayan geniş bir tarihsel tablosunu yaptı; yazar bunu yaparken, Romalıların M.Ö. II. ve III. yüzyılda gerçekleştirdikleri fetihlere belirgin bir dikkat gösterdi. Yazar, yapıtının gelişimi içinde, Roma’nın siyasal yapısını ve ordusunu anlatmakta ve çok önemli bazı uluslararası belgeleri de (Romalıların Kartacalılarla yaptıkları ilk antlaşmanın metni gibi) anmaktadır. Genellikle, olaylara getirdiği yorum, döneminin Roma patricilerinin (soylularının) görüşünü yansıtsa da yapıtı büyük değerinden çok şey yitirmemektedir. Ancak beş kitabının tam olarak, öteki otuz beşinin ise dağınık bölümler halinde günümüze ulaşmış olması çok üzücüdür.</span></p>
				<p class="paragraf">Grek tarih yazarlığının etkisi altında, Roma yıllıkçılarının yapıtları yüksek bir yetkinlik düzeyine ulaşmaya başladı. Thukydides ve Polybios’a bilinçli olarak öykünmeye dikkat eden ilk Romalı tarihçi Caius Sallustius Crispus (M.Ö. 86-35) idi. Ateşli bir Caesar yandaşı olan ve Prokonsüllük (Eski Roma’da Konsül yetkisi olan vali) yaptığı Numidia’da rüşvet yoluyla büyük bir servet yapan Sallustius çok fırtınalı bir hayat yaşadı. Yaşamının sonunda, Ceasar’ın ölümünden sonra, devlet hizmetinden ayrıldı ve kendisini –kendi dediğine göre– “Roma halkının anımsanmaya değer bulduğum işlerini anlatmak” amacına adadı. <span class="char-style-override-8">Coniuratio Catilinae (Catilina İsyanı) </span>ve <span class="char-style-override-8">Bellum Iugurtinum (Jugurtha Savaşı)</span> gibi kendisine en yakın dönemin bazı en göze çarpan olayları arasındaki ilişkiyi ele alarak işe başladı (M.Ö.43-41’e doğru). Bu yapıtlarında, yönetici aristokrasinin ahlak bozukluğunu genel çizgileriyle betimler ve “halkın gerçek şefi” Marius’u aristokrasinin içinden gelen “komplocu” Catalina’nın karşısına çıkmaya çalışır. Daha geniş boyutlu, beş kitaplık <span class="char-style-override-8">Tarihi’</span>nde, Sylla’nın ölümünü izleyen yıllar içinde (78’den itibaren) demokrasi hareketinin en göze çarpan dönemini anlatmak ister. Yazarın en önemli yapıtının, ne yazık ki, ancak bazı bölümleri günümüze ulaştı. Psikolojik nedenleri ön plana çıkarmak istemesi, Sallustius’un yapıtlarının en belirgin özelliğidir.</p>
				<p class="paragraf">Bu dönemin Romalıları, anı, mektup, ünlü kişilerin öz yaşam öyküsü, yaşam öyküsü ve devlet işleriyle ilgili konularla dostlar arasında yazışma türlerini de gene Grekler’den aldılar. Bu çok sayıda ürün arasında, Cicero’nun dostları (Atticus ve özellikle Brutus) ve tanıdıkları (Pompeius ve özellikle Caesar) ile yaptığı ve Cicero’nun da içinde yer aldığı, M.Ö. 60 ve 40 yılları arasındaki dönemin olaylarını değerlendirmek konusunda en önemli kaynaklardan birini oluşturan yazışmalarına sahip bulunuyoruz. Sayısız söylevleri de güncel olaylardan esinlenilmiştir. Anılar arasında, Julius Caesar’ın <span class="char-style-override-8">Commentarii De Bello Gallico’</span>sunu <span class="char-style-override-8">(Callia Savaşı) </span>ve bunun yanı sıra, <span class="char-style-override-8">Commentarii De Bello Civil</span> <span class="char-style-override-8">(iç savaş)</span> adıyla yazdığı Hirtius ve başka vekilleri tarafından sürdürülen yapıtı sayabiliriz. Caesar’ın bir çağdaşı olan Cornelius Nepos’un (32’ye doğru öldü), Roma tarihinin bazı önemli kişileriyle (Atticus, Genç Cato) ilgili olarak yazdığı yaşam öyküleri son derece yüzeyseldir. Cumhuriyetin son zamanlarına özelliğini veren yoğun düşünsel etkinlik sayesinde, Roma tarihinin bu dönemini, bu yazınsal zenginliklerin pek azının bize ulaşmış olmasına karşın, öteki dönemlerinden daha iyi biliyoruz. Titus Livius’un çağdaşı ve tanığı olduğu olayları anlattığı, yapıtının son onluk bölümlerinin yitmiş olmasına ne kadar üzülsek yeridir.</p>
				<p class="paragraf">İmparatorluğun ilk zamanları, Roma’da tarih biliminin gelişmesi için çok olumsuz koşullar yarattı. Çok etkili bir insan olan Asinius Labienus yapıtını tamamlamadan bırakmak zorunda kaldı. Labienus’un ve Tiberius döneminde Roma monarşisinin kaynaklarını düşman bir bakış açısı içinde inceleyen Cremutius Cordus’un yapıtları Senatus’un (Senatonun) buyruğuyla yakıldılar. Titus Livius ve Halikarnasos’lu Dionysios’un Augustus döneminde yazılan resmî yapıtlarının dışında, Julianus hanedanından Claudius hanedanına uzanan dönemle ilgili olarak, elimizde ancak Velleius Paterculus’un <span class="char-style-override-8">Historia Romana (Roma Tarihi)</span> adlı küçük yapıtı var. İki kitaptan oluşan bu yapıtın ikinci kitabı, M.S. 30’a kadar, yazarın Tiberius ordusunda bir subay olarak yer aldığı olayları anlatır. Yazar, genel kanının tersine Tiberius’un savaş kahramanlıklarını yüceltir ve kişisel erdemlerini över.</p>
				<p class="paragraf">Ancak Antoninus’lar ve Flavius’lar döneminde, imparatorluk rejiminin güçlenmesi ve imparatorların kamuoyuna karşı daha iyi niyetli davranması üzerine, tarihin yeniden gelişmeye başladığı görülür. Romalılar topluluğunu benimseyen ve imparatorun klient<span class="dipp"><a class="footnote-link" href="#footnote-225-4" id="footnote-225-4-backlink">4</a></span> ve gözdesi sıfatıyla Flavius adını alan Yahudi bilgini Josephe (Doğumu: 37; Dominianus döneminde ölmüş olabilir) Grekçe birçok önemli yapıt yazdı: <span class="char-style-override-8">Yahudilerin Romalılara karşı Savaşının Tarihi</span> (7 kitap), <span class="char-style-override-8">Yahudiliğin Eski Zamanları</span> (20 kitap), bir <span class="char-style-override-8">Öz yaşam öyküsü,</span> vb.; yapıtlarında, aynı zamanda, özellikle Neron, Vespasianus ve Titus dönemleriyle eşzamanlı, Grek ve Roma tarihleriyle ilgili birçok belge bulunmaktadır.</p>
				<p class="paragraf">En büyük Romalı tarihçi Cornelius Tacitus’tur (55-120 dolayları). Roma’nın M.S. I. yüzyıl tarihi alanında temel yapıtlar olan ve ikisi de 16’şar kitaptan oluşan <span class="char-style-override-8">Annales (Yıllıklar)</span> ve <span class="char-style-override-8">Historiae (Tarihler)</span>, Trajamus döneminde, 105 ile 117 yılları arasında yazıldı. İki küçük kitabı, Britannia fatihi <span class="char-style-override-8">Agricola’nın Hayatı</span> ve <span class="char-style-override-8">Germania</span> (tam olarak Germenlerin törenleri) öteki iki kitaptan önce (98’e doğru) yazılmıştır. Bu kitaplar Bretonlarle, Germenlerle, Finlerle, Venetlerle ve başka Avrupa uluslarıyla ilgili çok değerli bilgiler içermektedir.</p>
				<p class="paragraf">Tacitus’un Atlılar Sınıfı’ndan olması en yüksek devlet görevlerine gelmesine engel olmamıştır: 97 yılında consul ve 113 yılında Asya Proconsul’u olmuştur. Döneminin, imparatorluğa karşı olan ve eski Roma Cumhuriyetini yücelten senatus muhalefetinin sözcülüğünü yaptı. Engels, bu nedenle onu, eski patrici düşüncesinin “son temsilcisi” olarak tanımlar. Bu nedenle, <span class="char-style-override-8">Annales’</span>inde, ilk imparatorları kana susamış yırtıcı canavarlar gibi gösterir ve her yerde uyguladıkları şiddetin neden olduğu bayağılık ve dalkavukluk havasının, eskiden alabildiğine bağımsız ve onurlu olan senatus düzenini soysuzlaştırdığına üzülmeyi bırakmaz. Ve gene bu yüzden, geçmişi “öfkeye kapılmadan ve yan tutmadan” <span class="char-style-override-8">(sans ira et studio)</span> anlatmak istemesine karşın, yargılarına bir öznelcilik, bir aşırı abartı ve bir ahlakçı üslubu egemendir. </p>
				<p class="paragraf">Ama, Romalıların yaşam biçimlerinin, sarayın şatafatlı ve sefih hayatının, aşarcıların ve vurguncu işadamlarının gücünün, uzak sınırlarda terk edilmiş askerlerin zor yaşam koşullarının ve isyanlarının, sokaklarda, tiyatroda ve sirkte (arenada) görülen hırpanî Romalı plebin, 64 yılı korkunç Roma yangınının, vb., geniş bir tablosunu çizer. Tacitus bu metinlerinde, İlkçağ tarihçileri arasında bir benzeri bulunmayan bir yaşam betimleyicisi durumundadır. Ama onun yapıtları da bütünüyle bize ulaşmadı. <span class="char-style-override-8">Annales’</span>in orta bölümü (7-10. ve 5, 6 ve 16. kitaplar) eksiktir; elimizde <span class="char-style-override-8">Historiae’</span>nin ancak ilk dört kitabı ile beşincisinin bir bölümü var. Demek ki yapıtının üçte ikisi yitik durumda.</p>
				<p class="paragraf">İki büyük tarihçi ve yaşam öyküsü yazarı, Grek Plutarkhos ile Romalı Suetonius, Tacitus’la aşağı yukarı aynı zamanlarda yazmışlardır; bunların yapıtları, özellikle Suetonius’unkiler, Tacitus’u düzeltecek ve tamamlayacak niteliktedirler. Ünlü bir eğitimbilimci ve ahlakçı olan Khaironeia’lı (Boiotia) Plutarkhos (46-125) kendini, zamanın pek moda olan ethik ve din sorunları incelemesine vermişti. Ama değişik konularda kaleme aldığı yapıtlarında, özellikle de <span class="char-style-override-8">Moralia’</span>sında <span class="char-style-override-8">(Ahlak üzerine)</span>, tarihçilerin gözünde önem kazanmasına neden olacak biçimde, çok sayıda tarihsel belgeye yaslanır. Kötülük ve erdemin bu insanların eylem ve yazgıları üzerinde yaptığı etkiyi göstermek amacıyla kaleme aldığı, Grek ve Roma dünyalarının ünlü kişilerini konu edindiği <span class="char-style-override-8">Bio Paralleloi (Paralel Hayatlar)</span> bakımından son derece değerlidir. Plutarkhos, kahramanlarının özel yaşamını anlatırken küçük ayrıntılar içinde sık sık kendini yitirir ve küçük öykülere büyük bir ilgi gösterir. “Biz tarih değil, öz yaşam öyküsü yazıyoruz” der. Ama genel olarak kaynağını belirterek yitik kitaplardan sık sık aktardığı bilgilerin çokluğu bu öz yaşam öykülerine büyük bir tarihsel önem kazandırmıştır. Roma alanında, Camillus, Fabius Maximus, Flamininus, Gracchus’lar, Marius, Sylla, Crasus, Pompeius, Caesar, Cicero ve Brutus gibi Cumhuriyet dönemi devlet adamlarının portrelerini ona borçluyuz; yazdığı imparator yaşam öykülerinden Galba ve Ot<span>ho’nunki bize kadar ulaşmıştır.</span></p>
				<p class="paragraf"><span>Caius Suetonius Tranquillus (70-160 dolayları), Taciuts’un tersine, yaşadığı çağdan hoşnut insanlar tayfasındandı. Bir asker ve sivil memur ailesinden (dedesi sarayda görevliydi, babası lejyon subayıydı) olan Suetonius, Adrianus döneminde, gözde bir görev olan imparator mühürdarı yazmanlığına kayrılarak ulaştı. Görevi gereği sarayın gizli arşivlerine girebildiği için, bu verilerden yararlanarak, Jules Caesar’dan Domitianus’a kadar, </span><span class="char-style-override-8">On İki Caesar’ın Hayatları’</span><span>nı yazdı. Ayrıca, sarayın eski hizmetkârlarının anı ve öykülerinden yararlandı; bu </span><span class="char-style-override-8">Hayatlar’</span><span>ı, M.S. I. yüzyıl imparatorluk sarayının tarihiyle ilgili sayısız belgeler sunmaktadır. Bununla birlikte, siyasal konulara kayıtsızlık, öykü ve imparatorların özel yaşamlarının ayrıntılarına karşı merak, Suetonius’un yapıtının en önemli özelliğidir. İmparatorluk rejimini olumlu karşılar ve ondan “yüz yıl sürecek mutluluk ve refah dönemi” bekler. Ama Suetonius’un anlayışı ne kadar yüzeysel olursa olsun, Roma toplumunun öteki katmanlarının yaşam durumunu yansıtmaktan uzak değildir ve bu bağlamda, Tacitus’un I. yüzyılın olaylarını aktarırken düştüğü yan tutar tutuma karşı bir düzelticilik niteliğine sahiptir.</span></p>
				<p class="paragraf"><span>M.Ö. II. yüzyılın ortasında yaşamış olan İskenderiye Grekleri’nden Appanos, taşra işadamlarının ve kültürlü çevrelerinin görüşlerini temsil eder. Yüksek yönetim görevlerinde (imparatorluk hazinesi avukatı, sonra vali) bulunan bu kişi de imparatorluk rejimini iyi karşılıyordu. Taşra okurları düşünülerek kaleme alınmış geniş soluklu bir yapıtı vardır: Grek dilinde yazdığı ve krallardan başlayarak Trajanus’a kadar uzanan dönemi konu alan 24 kitaplık </span><span class="char-style-override-8">Romaika (Roma Tarihi)</span><span> adlı kitabında, Roma devletinin kuruluşunun tüm tarihini özetler. Planı çok karmaşıktır: İlk üç kitapta Roma’nın kaynaklarını ve İtalya’nın baş eğmesini açıkladıktan sonra, çeşitli eyaletlerin Roma tarafından fethedilip imparatorluğa bağlanışlarını, bunların her birine bir kitap (Sicilya, İberia, Libya, Makedonia, Syria, vb.) ayırarak anlatır. Bununla birlikte, Roma’yla ilgili ve bütün imparatorluğu ilgilendiren olaylara birkaç kitap ayırmak gereğini duyar; Annibal (VII. Kitap) ve Mithridate (XII. Kitap) ile yapılan savaşları işleyenler bunlardan ikisidir. Gracchuslar’dan ikinci triumvirliğe kadarki dönemde olan iç savaşları anlattığı beş kitap yapıtının en ilginç bölümünü oluşturmaktadır.</span></p>
				<p class="paragraf">Böylesine geniş bir tablonun derinlik göstermemesi oldukça doğaldır; Appianos kaynaklara kadar gitmez ve ikinci elden belgelerle yetinir. Bunun sonucu olarak, birçok ad ve tarih yanlışının yanı sıra olayların sıralanmasında da yanlışlıklar vardır. Bununla birlikte, yapıtı, özellikle iç savaşları işleyen beş kitabı, bizim için büyük bir önem taşımaktadır. İlkin, Appianus, örneğin Asinius Pollion’un <span class="char-style-override-8">İç savaşlar Tarihi</span> ve Sulla’nın, Augustus’un, vb., gibi günümüze ulaşmamış olan yapıtlardan birçok alıntılar yapmıştır. Bu da, Engels’in de belirttiği gibi çok önemlidir: “Roma cumhuriyetindeki mücadelelerle ilgili bütün eski kaynaklar arasında yalnızca Appianos, bize, gerçekte neyin, yani toprak mülkiyetinin, söz konusu olduğunu söylemektedir.”<span class="dipp"><a class="footnote-link" href="#footnote-225-5" id="footnote-225-5-backlink">5</a></span> Appianos’un “...bu iç savaşların köklü maddi nedenini bulmaya çalıştığı”nı<span class="dipp"><a class="footnote-link" href="#footnote-225-6" id="footnote-225-6-backlink">6</a></span> söyleyen Marx da bu görüşü doğrulamaktadır. Bu bakımdan, Appianos’un yapıtı, ahlakçı ve söz bilimci eğilimleri bir yana, olumlu bir değer kazanmaktadır.</p>
				<p class="paragraf">Nihayet, Severus’lar döneminde, Consul Senator’luk, Afrika Proconsul’luğu ve Dalmatia valiliği yapan Grek kökenli Dio Cassius’un (155-235 dolayları) kendi anadilinde yazdığı 80 kitaplık <span class="char-style-override-8">Romaike Historia</span>’sını (Roma Tarihi) anmamız gerekir. Aenea’dan başladığı öyküsünü kendi zamanına kadar sürdürmektedir. M.Ö. 68’den başlayarak Claudius’a (M.S. 45) kadar uzanan zaman dilimi içinde meydana gelen olayları anlatan 36-59. kitaplar arasındaki bölüm günümüze eksiksiz ulaşmıştır. Öteki kitapların parçaları ve özetleri elimizde bulunmaktadır. Dio Cassius, Thukydides ve Polybios’a öykünmek istemektedir, ama klasik dönem tarihçilerinin gerçekçiliğinin çok uzağında kalmaktadır.</p>
				<p class="paragraf">Doğaüstü olaylara karşı sarsılmaz bir inancı olan yazar, bütün kehanetleri, bütün mucizelere bütün ayrıntılarıyla aktarır ve olgular arasındaki nedensel ilişkileri kurmaya çalışmaksızın, her şeyde Tanrının iradesini ve alınyazısının cilvelerini görür. Savaşlar ve saray olayları geniş yapıtında baş köşeyi tutar; halk yığınları onun yapıtında ancak ayaklanmalar dolayısıyla ve ezilmesi gereken karanlık ve kaba bir güç olarak yer alır. Senator soylularından olmasına karşın, imparatorluğa karşı çıkmaktan vazgeçti, barışçı ve iyi yürekli hükümdarların yönetiminde, danışma görevi yapacak olan bir Senatus düşlemekle yetindi. Bununla birlikte, bize parçalar halinde ulaşmış olmasına ve bütün yanlışlarına karşın, Dio Cassius’un yapıtı, Cumhuriyetin sonu ve İmparatorluk’un M.S. iki yüzyıllık döneminin tarihi için önemli bir kaynak olarak kalmaktadır.</p>
				<p class="paragraf">Yaşadığı dönemde büyük bir kültür çöküşüne tanık olan Ammianus Marcellinus (330-400 dolayları) Roma’nın son büyük tarihçisi oldu. Grek kökenli (doğum yeri Antiokheia: Antakya) ve meslekten asker olan yazar, imparator Julianus’un birçok seferine katıldı ve yaptığı sayısız yolculuklar sırasında birçok şeye tanık oldu. 390 yılına doğru, Tacitus’un yapıtının devamı olması gereken, 31 kitaplık bir <span class="char-style-override-8">Tarih</span> yazdı. Latince yazarken, düşüncelerini Grekçe’den bu yabancı dile çeviriyormuş izlenimi uyandırır. Bu nedenle, son derece karışık ve karanlık, üstelik özentili bir üslubu vardır. Ama katıldığı savaş sahnelerini, ilişki kurduğu birçok ulusun yaşam biçimi ve geleneklerini betimleme yeteneğine sahip, son derece gözlemci bir yazardır. Tarihsel kaynaklardan olumlu bir şekilde yararlanır ve son derece canlı tablolarda ya da doğruluk oranı yüksek portrelerde bu kaynakların tanıklığının bireşimini yapabilmektedir. Olayları değiştirmek kadar unutmanın da namussuzluk olduğu kanısında olduğu için, tarafsız ve doğrucu olmaya çalışır. “Bilinçli olarak olayları görmezlikten gelen tarihçi, olmamış olayları uyduran tarihçiden daha az yanıltmaz.” (XXIX, I.,5). Tarihin görevi, ona göre, olayları sıralamakla yetinmez, bunları büyük olayların çevresinde gruplandırması gerekir. Kendisine en yakın dönemin son derece ayrıntılı bir dökümünü yapar ve tarihinin bize ulaşan 18 kitabı (14-31), yalnızca, 353-358 yılları arasındaki 25 yıllık süreye kapsar. </p>
				<p class="paragraf">İmparatorluk döneminin öteki yapıtlarının büyük bir önemi yoktur, ama daha emin kaynaklar bulunmadığı için bunlara başvurmak zorundayız. Bunların arasında, özellikle, Roma’da yaşayan (170-241 dolayları) İskenderiyeli Grek Herodianus’un <span class="char-style-override-8">Roma İmparatorları Tarihi’</span>ni (238’e kadar) anabiliriz. Severus’lar dönemiyle ilgili olarak elimizde bulunan ender kaynaklardan biridir bu yapıt.</p>
				<p class="paragraf">IV. yüzyılda, Eutrope, halk için tarihle klasik bir el kitabı arasında bulunan, 10 kitaplık <span class="char-style-override-8">Kısa Roma Tarihi’</span>ni yazdı. Açık ve belirgin bir dille yazılmış olan bu yapıt, içerik bakımından son derece yoksuldur. Altı yazarın, Suetonius’un <span class="char-style-override-8">Hayatları’</span>nı öykünerek kaleme aldıkları, II. ve III. yüzyıl imparatorluklarının yaşam öyküleri kitabı <span class="char-style-override-8">(Scriptores Historioe Augustoe)</span> da pek işe yaramaz sayılmaz. Elimizde bulunan bir IV. yüzyıl sonu değişkesinde (versiyonunda) bir yığın katma metin, tümüyle uydurulmuş olaylar ve düzmece belgeler yer almaktadır; bu nedenle son derece şüpheli ama III. yüzyılın bazı karanlıkta kalmış dönemleriyle ilgili olarak elimizde bulunan tek kaynaktır. 360 yılında <span class="char-style-override-8">Caesarlar</span> genel başlığı altında kaleme alınan, Constantinus’a kadar imparatorların kısa yaşam öykülerini kapsayan bir kitap, IV. yüzyılın ikinci yarısı imparatorluk yüksek memurlarından Aurelius Victor’a mal edilmektedir.</p>
				<p class="paragraf">Nihayet, Hristiyan yazarların yapıtları, İmparatorluk Roması’nın incelenmesinde başvurulması yararlı olan kitaplardır. Büyük kilise bilgini Kaisareia’lı (Kayserili) Eusebe (263-340), hem Hristiyan söylenceleri ve Kilise yazarlarının yapıtlarından, hem de, yaşam öyküsünü yazdığı imparator Constantinus’la olan dostluk ilişkileri sayesinde devlet arşivlerinden yararlanarak ilk evrensel <span class="char-style-override-8">Kilise Tarihi’</span>ni yazdı. Bu nedenle, onun kilise tarihi, sivil tarihle ve özellikle III. yüzyıl (324’e kadar) olaylarıyla ilgili pek çok değerli bilgiyi içermektedir. İspanyol asıllı rahip Paul Orose, V. yüzyılda (417), Hristiyanlık anlayışı içinde, Adem’den başlayıp 410 yılında sona eren <span class="char-style-override-8">Evrensel Tarihi’</span>ni yazdı; paganlara (puta tapar) karşı yazılmış olan bu 7 kitaplık tarihte, yazar, paganizmin bir kanlı savaşlar ve kesintisiz karışıklıklar dönemi olduğunu, oysa Hristiyanlığın “Tanrının krallığı”nın barışçı egemenliğini simgelediğini göstermeye çalışmaktadır. Piskopos Augustinus’un, aynı şekilde V. yüzyılın başında yazılmış olan <span class="char-style-override-8">Tanrının Kenti</span> de aynı anlayış içinde kaleme alınmıştır. </p>
				<p class="paragraf">Roma uygarlığının çöküşüyle Roma tarih yazarlığının yoksullaşması oranında, Roma tarihi incelemeleri alanında, arkeoloji, yazıtbilim, papyroloji ve nümismatik gibi tarihin yardımcı bilim dallarının sağladığı belgeler daha çok önem kazanmaktadır.</p>
				<p class="paragraf"><span>Roma imparatorluğu dönemi arkeolojik yapıtlarından birçoğu ayakta kalmıştır; her gün giderek daha da yaygınlaşan kazılar sayesinde bunların sayıları daha da çoğalmaktadır. Örneğin, imparator Trajanus ve Marcus Aurelius’un savaşlarını eksiksiz bir biçim ve şaşırtıcı bir gerçekçilikle yansıtan sütunların görkemli kabartmaları, Titus ve Contantinus’un zafer kemerleri, Treves’in “Portanigra”sı (Kara kapı), su kemerleri ve amfitiyatro kalıntıları, Hristiyan kiliselerine dönüştürülen eski Roma tapınakları (Pantheon gibi), birçok mezarları, freskleri ve duvar kabartmalarıyla Roma’nın katakombları (yeraltı gömütlükleri), çok önemli tarihsel tanıklıklar oluşturmaktadırlar. Roma uygarlığı, ekonomisi ve gelenekleri tarihiyle ilgili çok daha ilginç belgeleri kazılar sağlamaktadır; örneğin, imparatoriçe Livia Drusilla’nın Roma’daki sarayı, Adrianus’un Tibur’daki villası, Roma kentleri (Pompei, Ostia sığınağı, Afrika’daki Lambessa ve Timgad, Fırat kıyısındaki Dura-Europos, Roma sınırlarında birçok müstahkem kent, kale ve stratejik yol bulgulandı. Bunlara sayısız silahları, ev eşyalarını, süs eşyalarını, mezar kapaklarını, vb., katabiliriz.</span></p>
				<p class="paragraf"><span>Her zaman olduğu gibi yazıtlar da önemlidir. Bunların en eskileri krallar zamanından kalmadır: Forum’da bulunan “kara taş”, Duenos vazosu, Preaneste (Palestrina) tokası, vb., yazıtlarıdır. Ama bunlar son derece azdır. M.Ö. III. yüzyıldan itibaren, Scipion’larınki gibi mezar yazıtları, II. yüzyıldan itibaren de kararnameler ve yasalar (M.. III yılı, “Thoria yasası”) görülür. Sayıları I. Yüzyıldan itibaren çoğalarak artar ve kamusal, toplumsal ve ekonomik yaşamın ve özel yaşamların olgularına açıklık getiren bol miktarda arşiv oluştururlar. Ancyre (Ankara) yazıtları (“Kutsal Augustus’un kararları”), Claudius’un Lyon söylevi, Trajanus dönemi Veleia beslenme çizelgesi, Hadrianus’un askerlere Lambessa’da yaptığı konuşma, Afrika’da Saltus Burunitanus imparatorluk mülkü sütunları yazıtı, Diocmetianus’un fiatlarla ilgili kararnamesi, vb., bazı yazıtlar birinci sınıf belgeler sağlarlar. Bunlara, ayrıca, birçok onursal, kutsama, izin (asker tezkereleri), mezar, vb. yazıtları katabiliriz. İkinci basımı 1893’te yayınlanmaya başlayan </span><span class="char-style-override-8">Corpus inscriptionum latinarum</span><span> (Latin yazıtları kitabı), 16 kalın ciltten ve yeni bulunan yazıtların içinde yer aldığı birçok eklerden oluşmaktadır. Kuzey Karadeniz kıyılarında bulunan yazıtlar, çok önemli çevirileriyle birlikte V. Latychey tarafından </span><span class="char-style-override-8">Inscriptiones antiquoe oroe esptenttrionalis Ponti Euxini</span><span> adıyla yayınlandı. </span></p>
				<p class="paragraf">Son on yıllar içinde, papirüslerin incelenmesi ve özellikle Mısır papirüslerinin bulgulanması, Roma tarihiyle ilgili çok değerli bilgiler sağladı. Örneğin, taşra halkına yurttaşlık hakkı veren 212 tarihli Caralla fermanının metni, Romalılar döneminde Mısır’ın mâli yönetimine ilişkin çeşitli belgeler ve özellikle, hesap pusulası, iş mektubu ve sözleşmeler ve hatta öğrencilerin ev ödevleri gibi ev düzeni ve gündelik hayatla yakından ilgili birçok belge bulundu. Zaman içinde, yitmiş olan bazı tarihsel yapıtların bulunacağı da umut edilebilir: Örneğin, Titus Livius’un bazı kitaplarının yeni bir içerik açıklaması bulundu.</p>
				<p class="paragraf">Tarihsel kaynak olarak paraların da büyük bir önemi vardır; paraların üzerinde bütün imparatorların portrelerinin dışında, ünlü sanat yapı ve yapıtlarının da resimleri yer almaktadır. Ayrıca, büyük olayları anmak, savaşta başarı kazanmış lejyonları onurlandırmak için de para basılıyordu. Paralar üzerindeki yazılar bazen bir program açıklaması gibi oluyordu: Örneğin, Neron’un intiharından sonra, imparator Calba üzerinde, “Roma halkına özgürlük”, “Roma’nın yeniden doğuşu” gibi yazılar bulunan paralar bastırıldı. Paraların ağırlıkları, nitelikleri ve öteki özellikleri, bir ülkenin ekonomik durumunda meydana gelen değişiklikleri değerlendirmemize olanak sağlarlar.</p>
				<p class="paragraf para-style-override-6"><span class="char-style-override-7">3. Tarih yazıcılığı.</span><span> Roma tarihinin incelenmesine Rönesans’tan itibaren başlandı. Oluşmakta olan burjuva sınıfının sözcüleri olan hümanistler, kendi sınıflarına özgü özellikleri aramak amacıyla, İlkçağ Roma devlet örgütü ve hukukunun incelenmesine büyük bir istekle giriştiler. XVII ve XVIII. yüzyıllarda, Avrupa’da mutlakiyetçi yönetimin yükselişiyle birlikte, bilginlerin dikkati özel olarak Roma İmparatorluğu’nun siyasi tarihine yöneldi. Roma imparatorluk dönemini konu edinen ilk iki büyük yapıt bu evrede yazıldı: Fransız rahip Tillemont’un, 1690-1739 yılları arasında yayınlanan 6 ciltlik </span><span class="char-style-override-8">“Kilisenin ilk altı yüzyılında hüküm süren imparatorların ve kralların tarihi”,</span><span> ve İngiliz Gibbon’nın 1776-1788 yılları arasında yayınlanan 7 ciltlik </span><span class="char-style-override-8">“Roma İmparatorluğu’nun çöküşü ve düşüşü.</span><span>” Tasarılarının ilginçliğine karşın, bu yapıtlar, Tillemont ve Gibbon’ın küçük eleştirel bakış açısından yoksun safça bir güvenle yaklaştıkları eski metinlerin bir aktarmasından başka bir şey değildirler.</span></p>
				<p class="paragraf">Ama XVIII. yüzyıldan itibaren “eski düzen”e karşı kurulmakta olan burjuvasının yürüttüğü mücadelenin artan saldırısı nedeniyle, ilkçağ kaynaklarıyla ilgili olarak yeni ve eleştirel bir bakış açısı oluşmaya başladı. İtalyan Vico, uluslararası ortak özelliklerine ilişkin olarak kaleme aldığı (1724) <span class="char-style-override-8">Yeni Bir Bilimin İlkeleri</span> adlı yapıtında, tıpkı bütün öteki uluslar gibi tarihlerinin başlarında Romalıların da bir “dinsel” evre ve bir “kahramanlık” evresinden geçtiklerini ve bunun sonucu olarak, kuşaktan kuşağa aktarılan bilgi kaynaklarının III. yüzyıla kadar uzanan dönem içinde mitoslardan ve şiirsel yapıtlardan başka bir şey olamayacağını kanıtladı. Fransız Beuafort 1738 yılında, eski Roma tarihinin, tutkulu Roma soylu sınıfının ve ihsan peşinde koşan “belâgat muallimleri”nin uydurmalarından başka bir şey olmadığını savunduğu <span class="char-style-override-8">Roma’nın ilk beş yüz yüzyılının belirsizliği üzerine bilimsel inceleme’</span>sini yazıyordu. Bu yeni akım, tarihin bir bilimsel eleştiri yöntemiyle zenginleşmesine katkıda bulundu.</p>
				<p class="paragraf"><span>İlkin reformlar Prusya’sının ünlü devlet adamı, daha sonra Berlin ve Bonn Üniversiteleri profesörü Georg Niebuhr (1776-1831) bu bilimsel eleştiri yöntemini ilk uygulayan ve bunun sonucu olan İlkçağ Roma’sıyla ilgili eski ve saf yürek görüşlerin yıkılmasını ve Roma ulusunun geçmişinin doğru kurulmasını sağlayan kişidir. </span><span class="char-style-override-8">Roma Tarihi</span><span> (3 cilt) derslerinde eski Roma tarihinin incelenmesi alanında yeni temeller attı. Niebuhr, Roma’nın epik çağının kalıntılarında ve ilk Roma yıllıklarında (annales) saptadığı Roma ilkçağ geleneğinin kaynaklarına kadar ulaşmaya çalıştı. Roma geleneklerinin daha sakınımlı (ihtiyatlı) incelenmesinin örneğini verdi ve bunlardan bazı doğru öğelerin çıkartılabileceğini gösterdi. Böylece, tarihlerinin başlangıcında Romalılarda bir klan örgütünün bulunduğunu saptayan ilk kişi oldu. Bu gözlemi büyük bir başarı olarak nitelendiren Engels bu konuda şunları yazmaktadır: “Gens’in özelliği hakkında yaklaşık bile olsa bir fikir sahibi olan ilk tarihçi Niebuhr oldu...</span><span class="dipp"><a class="footnote-link" href="#footnote-225-7" id="footnote-225-7-backlink">7</a></span><span>”</span></p>
				<p class="paragraf">1854-1856 yıllarında Theodor Mommsen’in başlangıçta üç cilt olan ünlü <span class="char-style-override-8">Roma Tarihi </span>yayınlandı. Roma incelemelerinde bir çığır açan bu yapıt, aralarında Rusça da olmak üzere hemen bütün Avrupa dillerine çevrildi. Mommsen yalnızca büyük bir bilgin değildir; 1500 dolayında bilimsel çalışması vardır, bunların arasında en önemlisi devsel <span class="char-style-override-8">Roma Kamu Hukuku</span> adlı yapıtıdır. Ayrıca, Roma üzerine incelemeler ve <span class="char-style-override-8">Corpus inscriptionum latinarum</span> da belirtmemiz gerekir; Mommsen çok etkin bir politik rol oynadı. Yazarın çok parlak ve çok ayrıntılı bir şekilde açıkladığı bütün Roma tarihi, her şeyden önce (Alman burjuvazisinin siyasal ülkülerine uygun olarak) bölünmüş İtalya’nın Roma tarafından “hayırlı birleştirilmesi”ne, çöküntüye uğramış ya da evrimleşme yeteneğinden yoksun Akdeniz havzası uluslarının karşısında Roma’nın kazandığı büyük zafere ve dahi Caesar’ın “askerî monarşi”yi kurmasına indirgenmektedir. Yazar Caesar’la ilgili olarak şunları yazmaktadır: “Caesar daha ilk gençliğinden itibaren bir devlet adamıydı ve amacı, insanın bağlanabileceği en yüce amaçtı.” Aşırı burjuva öznelciliği, ahlakçı eğilimleri ve kendi döneminin burjuva toplumunun kuruluş ve ülkülerinin geçmişe taşınmasına yol açan çağdaşlaştırma konusundaki yan tutuculuğu, Mommsen’in geniş boyutlu yapıtına damgasını vurmuştur. Ekonomik olgular dikkatini pek az çeker, kölelerin rolü onun tarihinde tamamen unutulmuştur ve ayaklanmaları önemsiz isyanlar gibi sunulur; Spartacus, ona göre, “büyük bir haydut reisi”dir. Bu nedenden dolayı, Mommsen’in <span class="char-style-override-8">Roma Tarihi</span>, günümüzde, ancak içerdiği geniş belgeler sayesinde bir ilgi konusu olabilir, buna karşılık yapıt tümüyle ciddi bir eleştiriye karşı koymaz. </p>
				<p class="paragraf">XIX. yüzyılın ilk yarısının Rus bilginleri, Roma tarihinin belli sorunları üzerinde çalışmalar yaptılar, ama bu çalışmalarında, çağlarının yansıması, Rusya’da köylülerin özgürlüklerine kavuşma mücadelesinin yansımasından daha az değildir; bu da, bu bilginlerin Roma halkının ezilen katmanlarına karşı gösterdikleri ilgiye bir açıklama getirmektedir. Moskova Üniversitesi profesörü D. Krioukov (1845’te öldü) ilkçağ Roma’sında pleblerin durumuyla ilgili sorunları inceledi; P. Koudriavtsev, günümüzde de sevilen <span class="char-style-override-8">Romalı Kadınlar - Tacitus’a göre tarih sahneleri</span> (1856) adlı bir yapıt kaleme aldı; S. Echevski, acımasızca sömürülen Roma eyaletlerinin ve Roma devletinin merkeziyle olan ilişkilerinin tarihiyle ilgilenen ilk yazardır. Ayrıca, <span class="char-style-override-8">Apollinaris Sidonius, V. Yüzyıl Gallia’sının yazınsal ve siyasal tarihinin bir evresi</span> başlıklı, çok ciddi bir yapıtı vardır (1855). Rusya’da reform öncesi dönemin bilimin gelişmesi için son derece elverişsiz olmasına karşın, tarih okulu kendi kanatlarıyla uçuyordu. </p>
				<p class="paragraf">K. Marx ve F. Engels’in yapıtlarının (özellikle Marx’ın <span class="char-style-override-8">Kapital’</span>i ve Engels’in <span class="char-style-override-8">Ailenin, Özel Mülkiyetin ve Devletin Kökeni</span>) yayınlanması, tarihin bütün öteki dönemleri için olduğu gibi, Roma’nın gerçekten bilimsel bir tarihinin oluşması yönünde çok etkili oldu. Engels, Marx’ın bilim tarihindeki önemini çok iyi tanımlamaktadır: “Darwin’in organik dünyanın evriminin yasasını bulması gibi, Marx da insanlık tarihinin evriminin yasasını buldu, yani son zamanlara kadar ideolojik alüvyonların altında saklanmış olan şu basit olguyu: İnsanlar, siyaset, bilim, sanat, din, vb., şeylerle ilgilenecek duruma gelmeden önce, en başta yemek, içmek, oturacak bir yer sağlamak ve giyinmek zorundadırlar... bunun sonucu olarak ve gene aynı olgu nedeniyle, bir ulusun ya da bir dönemin ekonomik evriminin her aşaması bir temel oluşturur ve bu insanların dinsel düşüncelerine varıncaya kadar, devletin kurumları, hukuk anlayışları ve sanat bu temele göre gelişirler, ve bunların, şimdiye kadar yapılmış olduğunun tam tersine, bu temele göre açıklanmaları gerekir.”<span class="dipp"><a class="footnote-link" href="#footnote-225-8" id="footnote-225-8-backlink">8</a></span> Marx bilim tarihine, ekonomik ve toplumsal yapılar anlayışını “belli üretim ilişkilerinin bir bütünü olarak ve bu yapıların gelişiminin doğal tarihin bir süreci olduğunu ortaya koyarak<span class="dipp"><a class="footnote-link" href="#footnote-225-9" id="footnote-225-9-backlink">9</a></span> getirdi. Engels, Roma klanının parlak bir çözümlemesini yaptı ve Roma’da devletin oluşum sürecini ortaya çıkardı (<span class="char-style-override-8">Ailenin, Özel Mülkiyetin ve Devletin Kökeni</span>, VI. Bölüm “Roma’da Gens ve Devlet”); ayrıca, Hristiyanlığın doğuşunun ve yayılışının toplumsal koşullarını ve nedenlerini ortaya koydu <span class="char-style-override-8">(Bruno Bauer ve İlkel Hristiyanlık, İlkel Hristiyanlığın tarihi).</span> </p>
				<p class="paragraf">Burjuva “bilimi”, tarihi maddeciliği ilkin görmezden gelmesine, sonra da “saptırmaya” ve “çürütmeye” çalışmasına karşın, içinde yaşadığı bunalım kapitalizmi de, tarihin öteki dönemlerinde olduğu gibi eski Roma tarihinde ekonomik olgulara ve toplumsal ilişkilere giderek artan bir dikkatle yaklaşmak zorunda bıraktı. Roma’nın ekonomi tarihi üzerine bir dizi incelemenin yayınlandığı görüldü (Örneğin Max Weber’in 1891 yılında yayınlanan <span class="char-style-override-8">Roma’nın Tarım Tarihi</span>). Mommsen 1895 yılında, <span class="char-style-override-8">Roma Tarihi’</span>ne ek olarak ve ilk ciltten ayrı bir planda yazdığı V. Cildi yayınladı. Bu yeni yapıt, temel olarak yazıtlardan kaynaklanmakta ve İmparatorluk dönemi Roma eyaletlerinin ekonomik hayatının ve yönetim örgütlenmesinin son derece ayrıntılı betimlemelerini içermektedir. G. Salvioli, <span class="char-style-override-8">Eski Dünyada Kapitalizm</span> (1906) başlıklı bir kitap yazdı. Bir başka İtalyan bilgini Guiglielmo Farrero, <span class="char-style-override-8">Roma’nın Büyüklüğü ve Çöküşü</span> (1901-1907) adlı büyük yapıtında, M.Ö. II. ve I. yüzyıllar Roma tarihinin ekonomik ve toplumsal olgularına büyük ölçüde yer verdi. Ama eski tarihi çağdaşlaştırmakta Mommsen’den de ileri giden bu yazarların hiçbiri, Roma toplumunun köleci özelliğini kabul etmeye yanaşmadı. Tersine, Ed. Meyer’in görüşlerini <span class="char-style-override-8">(İlkçağda Kölelik, Eski Dünyanın Ekonomik Evrimi)</span> paylaşan bu yazarlar, ilkçağ Roma’sında köle sayısının abartıldığı ve genel olarak, köle emeği ile ücretli emek arasında belirgin hiçbir fark bulunmadığı kanısını ileri sürerek Marx’ın anlayışına karşı çıkmaktadırlar. Bu yazarlar, en güzel ifadesini Ed. Meyer’inkinin yanı sıra R.Pöhlmann ve J. Beloch’un çalışmalarında bulan ve kapitalizmi toplumsal ve ekonomik evrimin en yüksek aşaması kabul eden “çevrimler” kuramıyla yetinmektedirler.</p>
				<p class="paragraf"><span>Rus tarih bilimi de kendi yolunda yürüdü. Petersbourg Üniversitesi profesörü I. Grevse, </span><span class="char-style-override-8">Roma’da Toprak Mülkiyetinin Tarihi Üzerine Denemeler’</span><span>ini 1899 yılında yayınladı; yazar bu yapıtında, Augustus, Horatius ve Pomponius Atticus dönemlerinin tipik malikânelerini betimlemektedir. Aynı üniversitenin profesörü olan V. Modestov, bugün de değerini yitirmemiş olan </span><span class="char-style-override-8">Roma Tarihine Giriş</span><span> (I. ve II. Bölümleri, 1902-1904) adlı çok önemli bir kitap yayınladı. Modestov, İtalya ve Roma’nın ilk dönemleri için, elimizin altında bulunan sayısız arkeolojik belge yığınından yararlanmanın gerekliliğini belirten ve tarihe yardımcı öteki bilimlerin (arkeoloji, yazıtbilim, nümismatik) verileriyle kaynakların incelenmesini birleştiren yeni bir Roma tarihi okulunun temellerini atan ilk tarihçilerden biridir. Modestov, aynı zamanda, yazınsal olguların, Roma’nın genel, toplumsal ve siyasal tarihiyle yakın ilişkiler içinde sunulduğu geniş bir </span><span class="char-style-override-8">Roma Ebediyatı Tarihi</span><span> yazdı. Profesör E. Grimm’in </span><span class="char-style-override-8">Roma’da İmparatorluk Yönetiminin Tarihi Üzerine Araştırmalar’</span><span>ı (iki cilt, 1900 ve 1902) ve profesör I. Nietouchil’in </span><span class="char-style-override-8">Roma Tarihine Toplu Bakış’</span><span>ı ve </span><span class="char-style-override-8">Roma Devletinin</span><span class="char-style-override-7"> </span><span class="char-style-override-8">İlkçağları Üzerine Deneme’</span><span>si (1-3 fasiküller, 1894-1902) aynı dönemde yayınlandı. Moskova Üniversitesi profesörleri olan R. Vipper ve D. Petrouchevski, Caesarlar’ın Roması’nın incelenmesine önemli bir katkıda bulundular. R. Vipper’in 1905 devriminden az sonra yayınlanan </span><span class="char-style-override-8">Roma İmparatorluğu Tarihi Üzerine Denemeler’</span><span>i (1908, 2.baskı 1923), Cumhuriyetin yıkılması ve Augustus’un </span><span class="char-style-override-8">Principatus’</span><span>u </span><span class="char-style-override-8">(İmparatorluk)</span><span> ile sonuçlanan ekonomik değişikliklerin ve şiddetli toplumsal mücadelelerin bir tablosunu sunmaktadır. Yazarın düşünceleri, tarihi maddeciliğinkine yakındır, ama o da, amacı gerici tarihçilerinkine taban tabana zıt olmasına karşın, kapitalizmi yeniden saygınlığına kavuşturmak amacıyla değil, ama onun geçersizliğini göstermek için, geçmişi çağdaşlaştırmaktadır. </span><span class="char-style-override-8">Ortaçağ’da toplum ve devletin tarihi üzerine denemeleri’</span><span>inde (1907, 5. basım 1922), D. Petrouchevski, ekonomik evrim ve özgür çiftçiliğin ortaya çıkışı ve köleliğin çeşitli biçimleri, vb., üzerinde ayrıntıyla durarak, Roma İmparatorluğu’nun, özellikle de çöküş döneminde, toplumsal ve ekonomik tarihini sergilemektedir. Bütün bu XIX. yüzyıl sonu ve XX. yüzyıl başı Rus bilginleri hiç kuşkusuz Marksist değildirler ve Marksist toplumsal ve ekonomik yapılar öğretisini kabul etmiyorlardı, ama bununla birlikte, gerçek şu ki, birçok sorunu işleyiş biçimlerinde, maddeci ekonominin düşüncelerine tutunuyorlardı. Onların bu tutumları, yaptıkları çalışmaları, bilimsel düzey bakımından, pek belirgin bir idealizmle yola çıkan batılı burjuva tarihçilerinin yapıtlarından daha yüksek olmalarını sağlamıştır. </span></p>
				<p class="paragraf">V. Lenin’in klasik yapıtları (<span class="char-style-override-8">Materyalizm ve Ampriokritisizm; Devlet Üzerine</span> ve ötekiler), Sovyet tarihçilerine, ilkçağ toplumunun köleci niteliği, köle ayaklanmalarının rolü ve önemi, devletin görevleri, vb., bağlamında maddeci bir anlayışa ulaşmak için, açık ve belirgin bir yön verdi. Çalışmalarını bu doğrultuda yürüten Sovyet tarihçileri, Engels’in “Tarihin incelenmesi onun tümüyle yeniden yapılmasını gerektirmektedir,”<span class="dipp"><a class="footnote-link" href="#footnote-225-10" id="footnote-225-10-backlink">10</a></span> temel kuralını başlıca görev bildiler ve bu bakımdan, Roma tarihi alanında epeyce önemli şeyler yaptılar. XX. yüzyılın ilk çeyreğinde Akademi üyesi S. Jebelev’in <span class="char-style-override-8">Eski Roma’</span>sı (I. Bölüm, 1922; 2. bölüm, 1923) yayınlandı; bu yapıt, olaylarla ilgili kısa açıklamalarla yetinmekle birlikte, kaynakların eleştirisi ve tarih yazarlığıyla ilgili çok ilginç düşünceler içermektedir. Bundan bir süre sonra, burjuva biliminin pek önemsemediği, ilkçağda kölelerin ayaklanmaları tarihi üzerine bir dizi araştırma başlatarak, S. Jebelev, <span class="char-style-override-8">Son Parisades ve Bosphoros İskitleri’nin ayaklanması</span> adlı önemli incelemesini (GAIMK<span class="dipp"><a class="footnote-link" href="#footnote-225-11" id="footnote-225-11-backlink">11</a></span> yıllığı, 1933) yayınlandı. 1936 yılında, profesör A. Michouline’in çok önemli kitabı <span class="char-style-override-8">Spartacus Ayaklanması</span> yayınlandı; ve böylece İlkçağın bu büyük köle hareketi ilk kez ayrıntılarıyla incelenmiş oldu. </p>
				<p class="paragraf">1937 yılından itibaren, Sovyet bilginlerinin Roma tarihine ilişkin sorunlar üzerine yazdıkları makaleleri ve bunların yanı sıra İlkçağ yazarlarının Hellas ve Roma’yla ilgili yapıtlarının çevirilerinin yayınlandığı <span class="char-style-override-8">Eski Tarih Yıllığı</span> çıkmaya başladı. 1938 yılında, Profesör V. Sergueev, Roma’nın eski tarihi üzerine denemelerini (I.bölüm, <span class="char-style-override-8">Cumhuriyet</span>; 2. bölüm, <span class="char-style-override-8">İmparatorluk</span>) yayınladı; bu <span class="char-style-override-8">Denemeler,</span> Batı İmparatorluğunun yıkılışına kadar, bütün Roma tarihinin canlı ve herkesin anlayabileceği bir dille yazıldığı ve metot bakımından ayrıntılı ve doğru bir açıklamayı içeren, Rus dilinde yazılmış ilk bilimsel yapıttır. 1950 dolaylarında, Roma tarihi üzerine yazılmış başka önemli yapıtlar yayınladı. Örneğin, Moskova Üniversitesi profesörü N.Machkine, bu alanda önemli bir başvuru kaynağı durumuna gelen, <span class="char-style-override-8">Roma’nın Eski Tarihi’</span>ni (I.baskı, 1947; önemli ölçüde genişleyen ikinci baskı 1949; 3. baskı, 1956) yayınladı. Leningrad Üniversitesi profesörü S. Kovalev, meslektaşının yapıtından aşağı kalmayan Roma Tarihi’ni 1948 yılında yayınladı. Bu iki kitapta da ayrıntılı bir bibliyografya indeksi vardır. 1949 yılında, N. Machkine’in, Roma İmparatorluğu’nun ekonomik ve toplumsal kaynaklarının ve doğuşunun en önemli nedenlerinin incelendiği, geniş monografisi <span class="char-style-override-8">Augustus’un İmparatorluğu</span> yayınlandı; yazar, bu süreçte, kölelerin büyüyen hareketinin oynadığı rolün önemini göstermektedir. Gene 1949 yılında, A. Ravonovitch’in <span class="char-style-override-8">I. Yüzyıldan III. Yüzyıla kadar Roma İmparatorluğu’nun Doğu Eyaletleri</span> adlı kitabı yayınlandı; yeni arkeolojik, yazıtbilimsel ve nümismatik belgelerinden yola çıkan yazar, bu kitabında, İmparatorluk sistemi içinde çok önemli bir yeri olan bu eyaletlerin toplumsal ve ekonomik hayatını incelemektedir. </p>
				<p class="paragraf">O. Koudriavtsev’in 1954 yılında yayınlanan <span class="char-style-override-8">M.S. II.</span> <span class="char-style-override-8">Yüzyılda Balkan Yarımadasındaki Hellenik Eyaletler</span> adlı kitabı, Roma İmparatorluğu sınırları içinde yaşayan ulusların tarihinin incelenmesi alanında yapılmış önemli bir katkıdır. Sovyet bilginlerinin birçok araştırmaları, Roma toplumunun düşünceler tarihini kendisine konu edinmiştir. Bilimler Akademisi Tarih Enstitüsü tarafından yayınlanan bu araştırmaların en önemlileri arasında, S. Outtchenko’nun <span class="char-style-override-8">Cumhuriyet’in Yıkılışından Önce Roma’da Düşünceler ve Partiler Mücadelesi’</span>ni (Moskova, 1952), R. Vipper’in <span class="char-style-override-8">Roma ve İlk Hristiyanlık’</span>ını (Moskova, 1954), anabiliriz. Bu yayınlara, Profesör N. Deratani yönetiminde, Moskova Üniversitesi tarafından yayınlanan <span class="char-style-override-8">Roma Edebiyatı Tarihi</span> eklenebilir. Aynı şekilde, <span class="char-style-override-8">Evrensel Tarih’</span>in (SSCB Bilimler Akademisi yayını, M. 1956) II. Cildinde, Roma tarihine önemli bir yer ayrılmıştır.</p>
				<p class="paragraf">Batı tarih yazıcılığı alanında son otuz yıldır belirgin bir durgunluk gözlemleniyor. ABD’ye göç etmiş olan Petersburg Üniversitesi eski profesörü M. Rostovtsev, <span class="char-style-override-8">Roma İmparatorluğu’nun Toplumsal ve Ekonomik Tarihi</span> (1926 yılında İngilizce yayınlandı, daha sonra İtalyanca ve Almanca’ya çevrildi) adlı oylumlu kitabında, yan tutan amacına uygun olarak, halk hareketlerini “kültürün kıyıcı” gücü olarak sunmaktadır. İtalya ve Almanya’da, faşist rejimler döneminde, Roma tarihi incelemeleri ırkçılık ve saldırganlık lehine açık bir propagandaya dönüştü, kanlı diktatör Sulla gibi “barış getiriciler” ve “düzen kurucular” ülküselleştirildiler. Bu düşüncelerin etkisi kendini Fransız, İngiliz ve Amerikalı bilginlerin çalışmalarında hissettirdi. Örneğin en ünlü Fransız tarihçilerinden biri olan J. Carcopino (Pétain hükümetinde bakan), Roma’da monarşi kurmak fırsatını kaçırıp diktatörlükten kendi isteğiyle çekildiği için Sulla’yı eleştirir; Caesar üzerine yazdığı bir başka kitabında, kahramanını göklere çıkartır. Carcopino ve İtalyan faşisti Pais, Gustave Glotz’un yönetiminde yayınlanan devsel <span class="char-style-override-8">Genel Tarih</span>’in yazarları arasında yer aldılar, ve Roma Cumhuriyeti tarihiyle ilgili hemen hemen her şeyi yazdılar (1926-1936). Aynı dönemde hemen hemen aynı oylumda ve altı cildi Roma’ya ayrılmış olan (VII-XII, 1928-1939) <span class="char-style-override-8">The Cambridge Ancien History</span> İngiltere’de yayınlandı. Çok değişik görüşlere sahip ve çok değişik yöntemler kullanan birçok yazarın kaleminden çıkmış olan bu derleme (çünkü aslında bir derlemedir), bir anlayış birliğinden yoksundur. Bu yayınlar, özellikle, bol bibliyografya belgeleri ve sayısız resimleriyle, başvuru yapıtı niteliklerine sahiptir. Pauli-Wissova ve Krolle’un yönetiminde, 1894 yılından bu yana Almanya’da yayınlanan <span class="char-style-override-8">Klasik İlkçağ Biliminin Pratik Ansiklopedisi</span> bu bağlamda, hâlâ yararlı bir başvuru kaynağıdır.</p>
				<p class="paragraf">Batı tarih biliminin düşüşü, İkinci Dünya Savaşı’ndan sonra daha da yoğunlaştı. Ekonomik ve toplumsal sorunlarla ilgili araştırmalar, Batı Avrupa ve Amerika’da yayınlanan birçok tarih dergisinin sayfaları arasında bile yer almaz oldular. Buna karşın, dış politika tarihi ve özellikle askerî tarih ön plana geçti. Örneğin, ünlü Batı Alman tarihçisi Fransız Altheim, iki ciltlik <span class="char-style-override-8">İlkçağ Dünyasının Sonu</span> (Frankfurt am Main, 1953) adlı kitabında, imparatorluğun parçalanmasını, “Barbar” ulusların kullanmaya başladığı ağır silahlı süvariler karşısında, ünlü Roma lejyon piyadesinin güçsüz kalmasına bağlamaktadır. “Bir iç bunalımı ancak bir dış bunalım doğurur!” diye yazmaktadır Altheim. “Öncelik her zaman dış politikadadır!” İngiliz tarih okulunun en ünlü temsilcilerinden biri olan, Londra Üniversitesi profesörü Scullard, inatçı bir yan tutarlıkla, bütün Roma tarihini dış politika olaylarına indirgemektedir. Scullar, <span class="char-style-override-8">Roma Dünyasının Tarihi</span> (Londra, 1951) adlı kitabında, Roma’nın “savunma emperyalizmi” olarak nitelendirdiği M.Ö. III. ve II. yüzyıllar saldırgan politikasını ne pahasına olursa olsun haklı göstermeye çalışmaktadır; ona göre, Romalılar bu politikayı, boyun eğdirdikleri, geri kalmış ya da “toplumsal kargaşalar”ın pençesinde kıvranan (tıpkı M.Ö. III. ve II. yüzyıl Hellas’ı gibi) ülkelerin iyiliği için izliyorlardı. İlkçağ tarihçilerinin dikkati son yıllarda, özellikle, dinler tarihine, çeşitli mistik öğreti ve akımlara, filozof imparator Marcus Aurelius’ün eylemlerine ya da “isapostol” Constantinus’a (çağdaş batı tarihçileri, Hristiyanlara kucak açtığı için bu imparatoru göklere çıkaran sayısız monografiler yazmışlardır) çevrilmiş bulunuyor. Genel olarak günümüz batı bilimi, dilbilim, filoloji, felsefe, siyaset, sanat, vb., alanlarında, eski Roma tarihine ilişkin çeşitli ayrıntılar düzeyinde çok değerli araştırmalar yayınlıyor, ama, genel görünüm olarak, aynı zamanda hem verimli hem de doğrucu olmaktan uzak bulunuyor.</p>
				<p class="paragraf">Batıda yayınlanan ve genel olarak Roma tarihi bağlamında yapılan son bulguları çok ayrıntılı bir şekilde haber veren ve son çıkan kitap yayınlarının eleştirel özetlerini yayınlayan, uzmanlık alanı olarak İlkçağ tarihini seçmiş birçok derginin yakından izlenmesi kesinlikle gerekmektedir; bu dergiler ayrıca, Roma tarihiyle ilgili bazı sorunlar üzerine çok yararlı makaleler yayınlıyorlar. Bu alanda şu yayınların izlenmesi yararlı olacaktır: <span class="char-style-override-8">Journal of Roman Studies</span> (Londra), <span class="char-style-override-8">La Revue archéologique</span> (Paris), <span class="char-style-override-8">la Revue des études latines, la Revue des études anciennes </span>(Bordeaux), <span class="char-style-override-8">I’Antiquité classique</span> (Brüksel), <span class="char-style-override-8">Bibliotheca classica Orientalis</span> (Berlin), <span class="char-style-override-8">Gnomon</span> (Münih), ve <span class="char-style-override-8">Anzeiger für die Altertumswissenschaft</span> (Viyana). Nihayet, henüz yavaş da olsa, Batı ülkelerinde yeni ve ilerici bir tarih biliminin belirtileri görülüyor. Bunların temsilcileri arasında, İngiliz Gordon Childe’ın <span class="char-style-override-8">(Avrupa Uygarlığının Kaynaklarında),</span> İtalyan bilgini X.Giulio Luzzato’nun (<span class="char-style-override-8">İtalya’nın Ekonomik Tarihi</span>) adlarını anabiliriz. Halk demokrasileriyle yönetilen ülkelerin birçok tarihçisi arasında Kazarow, Danov ve Daicoviciu dikkati çekiyor. </p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-1-backlink" id="footnote-225-1">1</a><span xml:lang="en-US">	Roma’nın önceden konsüllük yapması gereken en yüksek devlet memuru. (Ö.İ.)</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-2-backlink" id="footnote-225-2">2</a>	<span>İtalya’ya M.Ö. 1200 yıllarında iki dalga halinde gelmeye başlayan halk. (Ö.İ)</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-3-backlink" id="footnote-225-3">3</a>	İtalya ve Sicilya’nın tarih öncesi arkeolojisi alanında, Gorion Childe’in Avrupa Uygarlığının Kaynaklarında adlı kitabında yapılan bulguların bir özeti bulunabilir.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-4-backlink" id="footnote-225-4">4</a>	<span class="char-style-override-7">Klientler:</span> Roma’da oturan ve vatandaşlık haklarından hiçbirine sahip olamadıkları için, bir koruyucuya gereksinimi olan yabancılar: Korunuk, Korunuklar (Ö.İ).</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-5-backlink" id="footnote-225-5">5</a>	F.Engels, <span class="char-style-override-8">Ludwing Feuerbach et la fin de la philosophie classique allemande</span>, pp. 43-44</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-6-backlink" id="footnote-225-6">6</a>	Marx and Engels, 27 Februar 186I. Marx K. Und Engels Fr. Briefwechsel, III Band: 1861-1867. Moskau, 1937, S.19.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-7-backlink" id="footnote-225-7">7</a>	F. Engels. L’origine de la famille, de la propriété et de l’Etat, P. 155, rem I.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-8-backlink" id="footnote-225-8">8</a>	Engels Fr., Rede am Grabe von Karl Marx, Marx K. Und Engels Fr. Ausgewahte Schriften, Band II, Moskau, 1950, S. 156.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-9-backlink" id="footnote-225-9">9</a>	V. Lénine, Oeuvres, t.I. Editions sociales, Paris. Editions en langues étrangères, Moscou 1958, p. 157.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-10-backlink" id="footnote-225-10">10</a>	Engels an Schmids, London, 6. August 1890. M.E. “Ausgewähte Schriften in zwei Banden”, Bd. II, M. 1950, S.457.</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-11-backlink" id="footnote-225-11">11</a>	GAIMK –Gossoudarstvennaia akadémia istorii matérialnoi koultoury (Académie nationale d’histoire de la culture matérielle– Maddi Kültür Tarihi Ulusal Akademisi).</p>
					</div>
				</div>
			</div>
		</div>
	</body>
</html>