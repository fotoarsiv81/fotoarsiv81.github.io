<html xmlns="http://www.w3.org/1999/xhtml">
	<head>
		<title>5-23.html</title>
		<link href="template.css" rel="stylesheet" type="text/css"/>
<meta content="urn:uuid:0971d8e2-04b1-40d4-ab0d-83d08ffa4385" name="Adept.expected.resource"/>
	</head>
	<body>
		<div id="x5-23.html" xml:lang="tr-TR">
			<div class="Basic-Text-Frame">
				<p class="split"/>
				<p class="ana1">ALTMIŞ İKİNCİ BÖLÜM</p>
				<p class="r1"><img alt="6.png" class="image" height="8" src="images/6_fmt22.jpeg" width="257"/></p>
				<p class="anabaslik" id="toc_marker-24">ANTONİNUSLAR YÖNETİMİNDE İMPARATORLUK</p>
				<p class="resim"><img alt="5.png" class="image" height="22" src="images/5_fmt23.jpeg" width="45"/></p>
				<p class="paragraf"><span class="char-style-override-7">I. Roma İmparatorluğu’nun “Altın Çağ”ı; ilk Antoninuslar.</span> Devletin yapısının Flaviuslar’ın başlattığı, Akdeniz dünyasının köleci toplumsal katmanlarına dayalı bir mutlak monarşiye dönüştürülmesi çalışmaları, ardılları Antoninuslar (96-192) tarafından yeniden canlandırıldı. Roma İmparatorluğu tarihinin en parlak dönemi kabul edilen bu yıllar, onun “Altın Çağı”ı olarak adlandırılırlar.</p>
				<p class="paragraf">Antoninuslar hanedanı deyimi bile çok saymacadır. Birbiri ardınca egemenlik sürmüş olan bir diz II. yüzyıl Roma İmparatorunu böyle adlandırmak gelenek olmuştur: Nerva (96-98), Trajanus (98-117), Hadrianus (117-138), Antoninus (138-161), Marcus Aurelius (161-180) ve Commodus (180-192). Son ikisinin dışında (Commodus, Marcus Aurelius’un oğluydu) bu imparatorların arasında hiçbir akrabalık bağı yoktu; kendilerini çevrelerindeki en değerli, en seçkin kişiler arasından seçen ve hayattayken gelecek göreve atayarak iktidara ortak eden öncelleri (selefleri) tarafından saptanıyorlardı. Ortak adları olan Antoninuslar’ı bile ancak daha sonra, ilkelerine göre değil, daha sonraki kuşakların en ünlüleri sayıp “sofu” lâkabını verdikleri dördüncülerine göre aldılar. Eski bir Roma senato ailesine mensup olan Nerva’nın dışında, hepsi taşra soylu sınıfından gelmekteydiler ve hepsi (Commodus dışında) birer çok üstün insan, görevleri yükseldikçe kendilerini devletin (bu deyimini artık aldığı geniş anlamda) hizmetinde sayan örgütçü ve yöneticileriydi. Roma eski yönetim kurumlarına ve özellikle senatoya karşı saygının dış biçimlerini koruyarak, eyaletlerin çoktandır alışmış olduğu otoriter yönetimi açıkça seçmişler ve kendi keyiflerine göre, gerçek “mutlak hükümdarlar” olarak egemenlik sürmüşlerdi. Dış politikada olduğu gibi iç politikada da, 68-69 yılları iç savaşından itibaren Roma İmparatorluğu’nun yeni efendisi olan bütün Akdeniz havzası köle sahiplerini sınıfının bir tür vekili gibi davranmışlardı.</p>
				<p class="paragraf">Bu hanedanın ilki, yetmiş yaşındaki yaşlı senatör M. Cocceius Nerva, aralarında daha çok bir istisnaydı. Kendisini imparatorluğa getiren meslektaşlarının gözünde başlıca niteliği, Domitianus’un sonunu belirleyen 96 saray ihtilaline katılmış olmasıydı. Nerva, Tacitus’un belirttiğine göre, “Uzun süredir uzlaşmaz görünen şeyi uzlaştırdı: Hükümdarın ayrıcalıkları ve özgür bir halkın hakları” (<span class="char-style-override-8">Agricalo’nın Hayatı</span>, 3). Hiçbir senatörü öldürtmeyeceğine ilişkin olarak törenle ant içti. Hükümdara karşı işlenen suçların duruşmalarına son verildi, hafiyeler için soruşturma açıldı ve kurbanları için af çıkartıldı. Edebiyat dernekleri çalışmalarına tekrar başladılar; Tacitus, “Mutluluk dolu bu yüzyılın şafağı”nı selamladığı ilk yapıtını, Agricola’nın Hayatı’nı bu dönemde yazdı. Şair Martialis, Nerva’yı övgülere boğuyordu: “Bir efendi değil bu, ama bir imparator ve en dürüstü senatörlerin” (X, 72). Ama Nerva’nın senatolu yönetimi, doğal olarak, ordunun güvensizliğiyle karşılaşıyordu. Bu nedenle, varisini açıklamak zorunda kaldı: Saturninus’un isyanının bastırılması sırasında dikkatleri üzerine çeken, zamanının en ünlü generallerinden biri, Germania legatusu M. Ulpius Trajanus’u varisi olarak ilan etti. Dört ay sonra Nerva öldü ve Trajanus imparator oldu.</p>
				<p class="paragraf"><span>Trajanus (98-117), İspanya’nın en Romalılaşmış eyaleti olan Baetica kökenliydi. Flavianuslar’ın kendilerine iktidara giden yolu geniş ölçüde açtığı taşra soylu sınıfı kökenli ilk imparatordu; Marx’ın da belirttiği gibi, “Roma tahtına çıkan ilk yabancı”ydı.</span><span class="dipp"><a class="footnote-link" href="#footnote-225-26" id="footnote-225-26-backlink">26</a></span><span> O sırada 42 yaşında olan Trajanus, parlak askerî ve yönetim yeteneklerinin yanı sıra gösterişsiz, dürüst ve nazik tavırları sayesinde, halkın ve ordunun büyük bir sevgisini kazanmıştı. Daha sonra, resmen “prenslerin en iyisi” (</span><span class="char-style-override-8">Optimus princeps</span><span>) olarak adlandırıldı. </span></p>
				<p class="paragraf">Trajanus, yönetim çalışmalarında, Nerva’nın liberalizmini, Domitianus’un ve genel olarak Flavianuslar’ın iç ve dış politika eğilimleriyle uzlaştırmaya çalışıyordu. Eyaletlere ve özellikle de eyalet kentlerine karşı büyük bir ilgi gösterdi. Onun yönetim döneminde, taşralıların senato ya da normal mahkemelerde valiler ve memurları hakkında birçok davalar açtıkları ve haksız davranışlarının, ihtilaslarının ve kaba güç kullanmalarının hesabını sordukları görüldü. Domitianus döneminde uygulanmaya başlayan vasi (curator) kurumu önemli ölçüde gelişti: Yalnızca kentlere vasi atanmakla yetinilmedi, bütün bir bölgeden sorumlu vasiler atanmaya başlandı. İmparatorun eyalet yönetiminin en küçük ayrıntılarına varıncaya kadar haberi vardı, ayrıntılı raporlar istiyor ve alınacak önlemleri bizzat bildiriyordu. Trajanus ile Bithynia-Pontos legatusu Caius Plinius Caecilius Secundus (Genç Plinius) arasında yapılan yazışmalar günümüze kalmıştır, bu yazışmalarında, birçok sorunun yanı sıra, Amaseia’da (Amasya) halk hamamının yaptırılması, Nikomedia’da bir gönüllü tulumbacılar örgütünün kurulması, Byzantionluların İmparator ve Mesia valisine kutlama mesajları göndermek için yaptıkları yıllık masraflar gibi yerel sorunları tartışmaktadırlar.</p>
				<p class="paragraf">Eyaletler sömürüsü azaldıkça perişanlığı artan İtalya’nın durumu da yönetimin başlıca tasa kaynaklarından biriydi. Özgür insan emeği kullanmanın daha uygun olduğu kanısında olan plinius Secundus’la yazışmanın da tanıklık ettiği gibi, köleliğe dayalı ekonomik sistemin yıkılışın (Bk. 758-762 sayfalar) belirtileri, imparatorluğun öteki kesimlerine oranla burada daha çok gözlemlenmeyen başlanmıştı. İtalya’da tarımın giderek daha çok gerilmesi büyük huzursuzluklara yol açıyordu: Buna karşı bir iyileştirici önlem olarak senatörlerin servetlerinin üçte birini toprağa yatırmalarını zorunlu kılan bir yasa çıkartıldı ve yönetim küçük ve orta çiftçiye yardım için kendilerine %5 gibi düşük faizli hazine kredisi veriyordu.</p>
				<p class="paragraf">Gene aynı amaçla, İtalya’nın nüfus azalmasını önlemek için önlemler alındı. On altı yaşına kadarki erkek öksüzler, on dört yaşına kadarki kız öksüzler için “beslenme kurumu” sandıkları kuruldu. Nerva zamanından itibaren bu tür yardımların yapılmaya başlandığı Roma’da bunlardan yararlananların sayısı beş bindi. Bize ulaşan kayıtlara göre, İtalya’nın kuzeyindeki Veleia kentinden 280 çocuğa yardımda bulunulmuş olduğunu öğreniyoruz. Yönetimin girişimini zenginler izlediler: İtalya ve eyaletlerle çok sayıda bu tür yardım kuruluşu olduğunu biliyoruz; örneğin Plinius Secondus, doğum yeri olan Côme kentine, bu amaçla, beş yüz bir sestertius’luk bağışta bulundu ve Caelia Macrina yüz çocuğun eğitiminde kullanılmak üzere Terracina’ya bir milyon sestertius verdi.</p>
				<p class="paragraf">Trajanus, Flaviusların genel olarak savunmaya yönelik dış politikalarını büyük bir başarıyla uygulamayı sürdürüyordu; çünkü bu politikanın amacı en çok saldırı hedefi olan eyaletleri savunmaktı, ama başarı kazanılması durumunda imparatorluğun sınırlarını genişletmeyi de geri çevirmiyordu.</p>
				<p class="paragraf">Trajanus yönetiminin iki büyük askerî amacı vardı; aşağı Tuna sınırının gittikçe güçlenen Daklara karşı savunulması ve Parth İmparatorluğu’nun tehlikeli olmayı sürdürdüğü Fırat üzerindeki doğu uç eyaletlerinin savunulması. Bu amaçlardan birincisini Daklara karşı yapılan iki güç seferle (101-102 ve 105-106) ulaşıldı. Yapılan büyük hazırlıklardan –Tuna boyunca bir askerî yol yapıldı, nehir üzerine bir taş köprü inşa edildi, “Demir kapılar” da 12 lejyonluk büyük bir ordu toplandı– sonra, Roma birlikleri büyük bir sakınımla Dacia içlerine doğru ilerlemeye başladılar. Decebale, başkenti Sarmizegethusa’nın düşmesinden sonra, Mesia’ya yakıp yıkıcı bir saldırı düzenleyerek Romalılar’ın dikkatini kanatlarına çekmeye çalıştı. Ama bizzat Trajanus, seyyar Roma birlikleriyle, aşağı Tuna’da kuşatılmış durumda bulunan müstahkem mevkilerin yardımına koştu, daha sonra Dacia’da saldırıya geçerek Karpat dağlarının güney yamaçlarına kadar egemenlik altına aldı. Decebale ve öteki Dak şefleri intihar ettiler, halkın bir bölümü Romalılar tarafından kılıçtan geçirildi, geri kalanları da Karpatlar’ın ötesine sığındılar. Yakılıp yıkılan ülke Roma eyaleti haline getirildi ve yönetimin çağrısı üzerine kuzey İtalya’dan, Dalmatia, Tharkia ve Küçük Asya’dan buraya kolonlar geldiler ve kısa zamanda Romalılaşmasını sağladılar. Dacia’nın yer altı kaynakları ve özellikle altın madenleri büyük bir ilgi kaynağıydı; bu eyalette çok sayıda devlet ya da özel girişim maden ocakları açıldı.</p>
				<p class="paragraf">Dacia’nın zenginlikleri Roma hazinesini büyük ölçüde doldurdular ve Trajanus’un çok pahalı bayındırlık çalışmaları programı için finansman sağladılar, Domitianus’un aşağı Mesia’da yaptırdığı tabyaları bir ikinci ve üçüncü surlarla güçlendirdi. Aşağı Tuna kıyılarında, tehlikeli geçit yerlerini savunan Troesmis ve Durostorum lejyonları için iki yeni müstahkem mevki inşa ettirdi. Romalılar, Tuna’nın sol kıyısında, Moldavia ve Bessarabia’da, birçok müstahkem köprü başarı kurdular; bunların Pruth, Dniestr ve Sereth boyunca kalan kalıntıları günümüzde Trajanus tabyaları adıyla anılmaktadır. Bu imparatorun eski Slav geleneklerinde rastlanan adı, Slavlar’ın Romalılarla ilk kez bu dönemde karşılaştıklarını doğrulamaktadır. </p>
				<p class="paragraf">Trajanus, geçmişteki savaşlarda Roma İmparatorluğu’na birçok ağır darbe indirmiş olan Parthlara karşı çok özenli bir savaş hazırlığına başladı. 105 ve 106 yıllarından itibaren, Trajanus’un buyruğu üzerine, Suriye legatusu Cornelius Palma, Sinâ’yı ve Filistin ile Arap Çölü arasında, Petra ve Bostra kentleriyle yeni Arabia eyaletini oluşturacak olan büyük bir toprak şeridini fethetmişti. Damas’tan (Şam) Kızıldeniz’e uzanan ve “Arabia törpüsü”nün kaleleriyle korunan büyük yol kentlerden geçiyordu. Parthia seferinin nedeni, gene her zaman olduğu gibi, Armenia konusunda iki devletin görüş ayrılıklarıydı: Bu kez, Parthların kralı Chosroes kendi oğlunu Armenia tahtına geçirmek istiyordu; sefer 114 yılında başladı. Kafkasya’daki Colchis ve İberia (Gürcistan) krallarının müttefiki olan Trajanus, Armenia’yı istila ettikten sonra Mezopotamya içerlerine ilerledi ve Dicle ve nihayet “okyanus”a yani Basra körfezine ulaştı. Roma imparatoru o zaman iki büyük doğu uygarlığıyla ilişkiye girdi: Bir süre önce büyük Çin generali Pan Tchao, Hiung Nou (Hunlar) göçebelerini ezmiş ve Türkistan’ı fethetmiş, öncüleri Basra körfezinin öteki kıyısına ulaşmıştı. Parthia İmparatorluğu’nun kalıntıları üzerine üç yeni eyalet, Armenia, Mesopotamia ve Assuria eyaletleri kuruldu. Trajanus artık Hind’i fethetmeyi düşlemeye başlamıştı.</p>
				<p class="paragraf">Ama tıpkı Makedonialı Alexandros zamanında olduğu gibi, bunca uzak bir seferin hemen hemen aşılması olanaksız engelleri kendilerini hissettirmekte gecikmediler. Erzak ve ulaşım yolları, dönemi için, çok uzaktı. Ve genel olarak nüfus, boyun eğdirilecek ve keyfe göre parçalanacak edilgin (pasif) bir kitle değildi artık. Doğuda nüfusları kalabalık olan Greklerin tıpkı Alexandros’u olduğu gibi Trajanus’u çoşkuyla karşılamalarına ve İranlılar’ın kendi despotik rejimlerinin yazgısına nispeten ilgisiz görünmelerine karşın, Filistin’in yıkılmasından sonra aşağı-yukarı dört bir tarafa dağılmış olan Yahudiler ve Araplar, Romalı fatihlere karşı kararlı bir mücadeleye giriştiler. Edessa, Selevkeia ve Mezopotamya’nın öteki kentlerinde başlayan ayaklanmalar kanla boğuldular. Akdeniz kıyılarında, Mısır, Cyrenaica (Libya) ve Kıbrıs’ta çok büyük ayaklanmalar oldu: On binlerce Grek ve Romalı kılıçtan geçirildi. Bizzat Trajanus, doğuda kazandığı toprakların son derece eğreti olduklarını kabul etmek zorunda kalmıştı. Başladığı işi bitirmeleri için yerine yardımcılarını bırakarak Roma’ya dönmeye karar verdi. 117 yılında, Roma’ya giderken Küçük Asya’da öldü.</p>
				<p class="paragraf para-style-override-6"><span class="char-style-override-7">2. Hadrianus ve Sofu Antoninus.</span> Trajanus’un yerine Publius Aelius Hadrianus (117-138) geçti. Trajanus gibi İspanyol kökenli olan yaşlı asker Hadrianus bütün savaşlarda onun silah arkadaşı ve yardımcısı olmuştu. Aynı zamanda, dönemi için bir evrensel kültür adamıydı. “İlgi çeken şeylerin peşinden koşan” ve derin bir ansiklopedik bilgiye sahip olan Hadrianus, aynı zamanda, şair, müzisyen, yetenekli bir ressam, heykeltıraş, mimar, ünlü görünümleri kendi gözleriyle görmek için durmadan dolaşan yorulmaz bir gezgindi. Son derece buyurgan bir kişiliği olan Hadrianus her konuda birinci olmak istiyor ve hiçbir üstünlüğe katlanmıyordu. Politikada, her şeyi kendisi yapmak isteyen, iliklerine kadar mutlakçı bir hükümdardı. Egemenlik döneminin temel kuralı, “Hükümdarın iradesi en yüce yasadır” (<span class="char-style-override-8">Digestes</span>, I, 4, I) cümlesinde özetleniyordu. Britania’dan Suriye ve Mısır’a durmadan dolaşarak, eyalet yönetimleri ve askerî bölge komutanlıkları üzerinde denetimini ve kişisel gözetimini hissettiriyordu. </p>
				<p class="paragraf">Bu yorulmaz yönetici ve egemen, Claudius ve Domitianus’un kurdukları imparatorluk bürokrasi sistemini geliştirdi. Atlılar gerçek bir memur sınıfı oldu, hükümdar uygulama görevlilerini bunların arasından seçiyordu. Seçim vergisi zorunlu olmaktan çıktı, atlılar sınıfına ayrılmış görevlere atamaları, yönetim hizmetlerinden belli bir süre çalışmış olanlar arasından Hadrianus yapıyordu. O dönemde genel olarak kendisi de büyük bir hukukçu olan imparatorluk muhafız birliği komutanının başkanlığında en büyük hukuk bilginlerinden oluşan imparator kurulu, imparatorun kararına sunmadan önce bütün önemli işleri tartışıyor ve raporlar hazırlıyordu. Bu kurulun üyelerinden biri olan Salvius Julianus, Hadrianus’un buyruğu üzerine, yürürlükte olan <span class="char-style-override-8">Edicta Praetorum</span>’ları (Praetorların memuriyetlerine başlarken sonradan hukuki işler için dayanacakları esasları bildiren kararlar) bir tek kitapta topladı, bunlar “sürekli fermanlar”ı (<span class="char-style-override-8">Edictum perpetuum</span>) oluşturdular. Hadrianus tarafından onaylanan ve tamamlamak tekelini hükümdarların ellerinde bulundurdukları “sürekli fermanlar” imparatorluğun temel yasası oldular. Eski magistratusların –praetorlar ve aediller– hukuksal yetkileri sınırlıydı, bunun üzerine, imparator tarafından atlanan kent valilerinin denetimi altında, kendilerine “yargıç” adı verilen devlet memurlarından oluşan yeni mahkemeler kuruldu. Bu memurların mevkileri onursal unvan ve sıfatlarıyla belli oluyordu: Fehametlüler (<span class="char-style-override-8">clarissimi</span>), şevketlüler (<span class="char-style-override-8">perfectissimi</span>), asaletlüler (<span class="char-style-override-8">egregii</span>), ayrıca, giyimleri ve saç biçimleri (giysilerindeki şeritler, alın bağları, vb.) ile de belli oluyordu.</p>
				<p class="paragraf"><span>Hadrianus, Flaviuslar gibi, devlet hazinesinde katı bir ekonomi politikası izledi. Bu amaçla, vergi müstelzimliği sistemini tamamen kaldırdı. Uçsuz bucaksız imparatorluk topraklarında devlet gelirlerinin toplanması özel bir dikkatle örgütlendi. Hadrianus, geniş tarım arazilerinin yönetimi için, Flaviuslar döneminde çıkartılan yasalarda (</span><span class="char-style-override-8">lex Manciana</span><span>) verilen açıklamaların geliştirilmesi ve belirginleştirilmişi olan özel bir yasalar toplanı (</span><span class="char-style-override-8">lex Hadriana</span><span>) yayınladı. Kayıtlara bakarak sistemi anlayabiliriz: Bu mülkler beş yıllığına büyük girişimcilere (</span><span class="char-style-override-8">conductores</span><span>) kiraya veriliyordu; bunlar da bu mülkleri, yapmaları gereken ödemeleri para ya da malla yapan kolonlara (coloni domini) parça parça kiraya veriyorlardı; ayrıca, kolonlar, </span><span class="char-style-override-8">conductor</span><span>’un kendisine ayırdığı topraklarda yılda altı gün angarya çalışması yapmak zorundaydı. Herkes ekilmemiş toprakları bazı koşullara bağlı olarak işgal edebilirdi. Buna benzer yasalar, imparatorluk madenlerinin ve öteki işletmelerinin işletilmesini düzenliyordu. Valilere, </span><span class="char-style-override-8">conductor</span><span>’lar ve kolonlar arasındaki ilişkiyi sıkı gözetim altında tutmaları buyruğu verilmişti; merkezi yönetimde, mahkemelerde imparatorluk hazinesinin çıkarlarını savunmakla görevli hazine avukatlığı kuruldu. Yönetim örgüt ve kuruluşları her on beş yılda mali denetimden geçiyordu.</span></p>
				<p class="paragraf">Uçsuz bucaksız Roma İmparatorluğu’nu bir organik bütünde eritmek isteyen Hadrianus’un yönetimsel çalışmasının boyutları, askerî görevlerini geri plana atmasına neden oluyordu. Yönetimi usta ve esnek bir diplomasi uyguluyordu. Örneğin, Doğu savaşını sona erdirmek için, Trajanus’un Mezopotamya’da ele geçirdiği bütün topraklardan vazgeçti ve Fırat üzerindeki eski sınırlara çekildi; bu davranışı Trajanus’un silah arkadaşlarından bazılarını çok kırdı (birçoğu ölüme mahkûm edildi). Büyüyen dış tehlikenin bilincinde olan Hadrianus orduyu örnek bir düzen içinde tuttu. Sınır keşifleri ve çarpışmaları için, hafif birlikler (numeri) kuruldu. Sarmatlar ve Parthlar örnek alınarak, ilk kez, pul zırhlı ağır süvari birlikleri kuruldu. Tuna ve Ren sınır bölgesinin güçlendirilmesine büyük bir özen gösterildi. Britania’da, bir denizden öteki denize, bugün hâlâ İngiltere’nin kuzeyinde varlığını sürdüren devsel “Hadrianus surları” yapıldı.</p>
				<p class="paragraf">Ordu gücü, aynı zamanda, iç karışıklıklar ve giderek daha tehlikeli bir nitelik kazanan ayaklanmaları bastırmak için de gerekliydi. Hadrianus, asi Yahudi halkına Trajanus’dan da katı davrandı. Sebt gününün (Yahudiler’in dinlenme ve dua günü, cumartesi) kutlanmasını yasaklayacak kadar ileri gitti, Jerusalem’in yerine Aelia Capitolina Roma kolonisini kurdu ve Yehova tapınağının bulunduğu yere de Jupiter tapınağı yaptırdı. Bu olay öncekinden de büyük bir ayaklanmanın çıkmasına yol açtı ve Filistin’in bütün Yahudi halkı cesur ve yetenekli önderlerin –rahip Eleazar ve Yahudiler’in, Tanrı’nın “seçilmiş halk”ı (Yahudi Kavmi) kurtarmak için gönderdiği Mesih olduğuna inandıkları, Bar-Cochba (“Yıldızın Oğlu”) denilen Simon– yönetiminde ayaklandı. (1950 yıllarının başında, Ölü Deniz yakınlarındaki bir mağarada Bar-Cochba’nın bir asi birlik komutanına yazdığı bir mektup bulundu). Öfkeli halk saldırarak Aelia Capitolina’yı ele geçirdi ve Romalı kolonlar bir tek kişi kalmayıncaya kadar kılıçtan geçirildi. İkinci Yahuda ayaklanmasını bastırmak için üç yıl (132-135) gerekti. Romalılar gene ağır ağır ilerleyerek, yollarının üzerinde önlerine çıkan her şeyi yok ederek bu talihsiz ülkeye boyun eğdirdiler. Filistin çöl haline getirildi. Yahudi halkın hayatta kalanlarına Jerusalem’i yılda bir defadan fazla ziyaret etmeleri yasaklandı. Ama kurulan “düzeni” korumak için bu kentte iki lejyonu garnizon olarak bırakmak gerekti, fakat bu düzen bir daha bozulmadı.</p>
				<p class="paragraf">Hadrianus’un ardılı Antoninus’un (Titus Aurelius Fulvius Antoninus Pius) yönetim dönemi (138-161), Roma’nın ve bütün Akdeniz havzasının köleci toplumunun üst katmanlarında, Roma İmparatorluğu’nun gelişmesinin doruk dönemi ve imparator da ideal bir hükümdar olarak kabul edilir. Bu nedenle, “sofu” sıfatı geleneksel olarak adına eklendi.</p>
				<p class="paragraf">Taşra soylu sınıfının üst katmanlarının temsilcileri olan Trajanus ve Hadrianus gibi Antoninus da ünlü ve zengin bir Narbonensis ailesinden, Gallia ve İtalya’da uçsuz bucaksız mülklere sahip bulunan Aurelius Fulvius ailesinden geliyordu.</p>
				<p class="paragraf">İmparator ile artık genellikle, kendisi gibi zengin taşralılardan oluşan senato arasında mükemmel ilişkiler kurulmuştu. İtalya’nın yönetimi senatoya verildi (Hadrianus döneminde hükümdar tarafından atanan konsüllüklerle yönetiliyordu), senato aynı zamanda eyaletlerin yönetimine ve yasama çalışmalarına da ortak edildi; yirmi yıl boyunca bir tek senatör ölüme gönderilmedi. Yönetimin başlıca amacı her zaman devlet hazinesine ve mahkemelerin çalışmalarına daha iyi bir düzen getirmek oldu.</p>
				<p class="paragraf">Ama Roma’nın artan yorgunluğunun belirleyici kanıtı olarak, hükümdar bütün dış fetih önerilerini inatla reddediyordu. Yaşamöyküsü yazarlarından biri, “Antoninus bin düşman öldürmektense bir yurttaşını yaşatmayı seviyordu” diye yazıyor. Sınır komşusu devletlerin tahtına Roma’nın kuklası ve korunuklarını geçirerek Roma’nın durumunu sağlamlaştırmaya çalışıyordu. Örneğin, Roma’ya gelerek bu lütfu isteyen Rhoemetalces’e Bosphoros krallığı tahtı verildi. Romalıların topraklarını kuzeye doğru yüz kilometre genişlettikleri Britania ve Ren boylarında savaşlar önemsiz sınır olaylarına indirgendi. Karadeniz’in kuzey kıyılarında, kuzey Kafkaslardan ayrılan Alanlar, Grek kentlerine ve özellikle Olbia’ya saldırdılar; Mesia’daki Roma birlikleri Olbia’nın yardımına koştular ve kentin yağmalanmasına engel oldular.</p>
				<p class="paragraf">Her tarafta sınırlar güçlü savunma istihkâmlarıyla (bunların en iyi korunmuş olanları İngiltere’de bulunmaktadır) donatılıyordu. Saldırı gücünün azaldığını hisseden Roma İmparatorluğu, kendisini çevreleyen uçsuz bucaksız barbar dünyanın karşısında, sınırlarını en iyi şekilde kapatmak için acele ediyor gibiydi.</p>
				<p class="paragraf"><span>Uzun “Roma Barışı” dönemi sona eriyordu; Roma İmparatorluğu’nun</span> “altın çağ”ı II. yüzyılın ikinci yarısının başında tamamlandı. Sofu Antoninus’un 161 yılında ölmesi üzerine, Roma’nın aynı anda iki imparatoru oldu: Ölen imparatorun evlatlıkları olan Marcus Aurelius ve Lucius Verus. Hiç kuşkusuz iki hükümdar arasındaki anlaşmazlık tehlikesi, ilkçağ Stoacı düşüncesinin en büyük anıtlarından biri olan <span class="char-style-override-8">Kendine</span> adlı bir kitabın yazarı olan ve daha ilkçağda “tahttaki filozof” olarak anılan Marcus Aurelius’un olağanüstü kişiliği sayesinde atlatıldı. Ortağının büyük yeteneksizliğine karşın, Marcus Aurelius bu ikinciliğe sekiz yıl, yani Lucius Verus’un 169 yılındaki ölümüne kadar katlandı. Ama artık, iktidarın aynı anda egemen olan iki hükümdar arasında tehlikeli bir biçimde bölünmesi yinelenen bir olgu haline geldi.</p>
				<p class="paragraf">Hadrianus ve Antoninus’un egemenlik dönemlerine özelliğini veren uzun “Roma Barışı”nı, Roma’nın artık savunmaya geçtiği yeni bir savaş dönemi izliyordu. Roma sınırının en tehlikeli iki bölgesi olan Fırat ve Tuna sınırlarında aynı anda şiddetli bir baskı vardı. Antoninus’un ardıllarının deneyimsizliklerine ve aralarında çıkmasını beklediği geçimsizliğe bel bağlayan Parthia kralı III. Vologese, 161 yılında Armenia’yı istila edip Romalıların korunuğu Sohaemus’u tahttan kovdu ve onun yerine kendi adayını geçirdi. Karşı koymayı deneyen Roma’nın Kappadokia ve Suriye valilerinin birlikleri yenilgiye uğradılar ve Parthlar bir sel gibi Suriye’ye indiler. Marcus Aurelius yönetimi, hemen hemen daha ilk günlerden itibaren, bütün çabalarını dört yıl (161-165) sürecek olan Doğu seferinin örgütlenmesinde toplamak zorunda kaldı. Bu savaşın başları Romalılar için çok mutlu oldu. Birlikleri Parthları Suriye ve Armenia’dan temizlemekle kalmadılar, üstelik Avidius Cassius’un komutasında Mezopotamya’nın gerilerine kadar girdiler ve tarihte ikinci kez, Parthların iki başkenti Selevkeia ve Ktesiphon’u (ikincisinde krallık sarayını yaktılar) ele geçirdiler. Ama zamanında Trajanus’un da başına geldiği gibi, Marcus Aurelius doğu sorununu kökünden çözümlemeyi başaramadı. Roma askerî kuvvetleri artık bu iş için yeterli değildi ve ayrıca içlerinde çıkan ve bütün imparatorluğa yayılmış olan veba salgını dolayısıyla zayıf düşmüşlerdi; oysa birliklerin Doğu’ya gönderilmesiyle açık kalan Mesia sınırında Tuna ötesi uluslarının baskıları giderek yoğunlaşmaktaydı. Bu nedenle, Parthlarla bir uzlaşma barışı yapıldı. Romalılar, Fırat’ın sol kıyısında geniş bir köprü başını ellerinde tutarak Mezopotamya’yı boşalttılar.</p>
				<p class="paragraf">168 yılında, Marcoman, Quad ve Vandal Germanik ulusları ve bunlarla birleşen Sarmat-İazyg’ler Tuna’yı aşarak, savaş, veba ve açlığın zayıf düşürdüğü Roma İmparatorluğu’nun üzerine saldırdılar. Roma’nın savunma kuşağı aynı anda dört yerde birden delindi: Rhaetia, Hricum, Pannonia ve Dacia. Germen sürüleri Alpler’deki müstahkem geçitleri zorlayarak, karşılarına çıkan her şeyi yerle bir ederek Venetia ve Aquileia’ya yayıldılar. El altındaki bütün birlikleri aceleyle toplayan, gladyatör ve köleleri de silahaltına alan iki imparator, bu tehlikeli Marcomanlar savaşının masraflarını kendi keselerinden ödemek zorunda kaldılar. Marcus Aurelius, imparatorluğun bu yanını güçlü dağlarla sağlama almak ve istila yollarını kesmek için, Marcomanları, Queadları ve İazygleri, Bohemia ve Karpatlar’ın ötesine atmaya çalışarak, hükümdarlığının bütün geri kalan bölümünü kuzey sınırında geçirdi. Roma’nın hizmetine girmek isteyen tribüler sınır boylarına yerleştirildiler ve bunun sonucu olarak Roma ordusu giderek barbarlaştı.</p>
				<p class="paragraf">Marcus Aurelius bu noktada da tam bir başarıya ulaşamadı. Roma savunması dört bir yanda çatlamaya başlamıştı. Durum Britania ve Ren’de kaygı verici oluyordu. İspanya, Mauritania’lı Berber korsanların saldırı hedefi olmuştu. Doğu eyaletlerinde karışıklıklar ve ayaklanmalar çıkıyordu. Mısır’da, Delta’nın bataklık ve ulaşılmaz adalarına sığınmış olan “çobanlar”, çoban isyancılar, bir Roma ordusunu ortadan kaldırmışlar ve rahip İsidore’un komutasında Aleksandreia (İskenderiye) üzerine yürüyorlardı. Suriye’de, Parthlar’a karşı yapılan savaşın kahramanı Roma valisi Avidius Cassius isyan bayrağı açmış ve kendini imparator ilan etmişti. Marcus Aureius, Tuna birliklerini aceleyle geri çekmek ve Cassius üzerine yürümek zorunda kaldı. Kendi adamları tarafından terk edilen Avidius Cassius gene kendi subayları tarafından öldürüldü. Marcus Aurelius, 180 yılında, Marcomanlara karşı yeni bir sefer hazırlığı yaptığı, Tuna mustahkem mevkilerinin en güçlülerinden biri olan Vindobona’da (Viyana) öldüğü sırada durum çok gergindi. </p>
				<p class="paragraf">Marcus Aurelius’un oğlu Lucius Aelius Aurelius Commodus’un on üç yıl süren saltanat döneminde (180-192) işler daha da kötüye gitti; çöküntü merkezi iktidara varıncaya kadar kendini hissettirdi. Kendini beğenmiş ve kaba, babasının canlı antitezi olan Commodus gladyatörlerin yanında olmaktan hoşlanıyordu, yönetimi kadın ve erkek gözdelerine bırakmıştı. Bunlar babasının silah arkadaşlarının çoğunu ortadan kaldırdılar ve imparatorluk yönetimini alt-üst ettiler. Commodus, başkent hayatının zevklerini, alabildiğine kaygı verici ve tehlikeli, kaba saba bir işe feda etmek istemediği için, tahta çıktıktan hemen sonra, Germenler’le yapılan savaşa son verdi. 31 Aralık 192 günü, gözdeleri tarafından yatak odasında öldürüldü.</p>
				<p class="paragraf">Böylece, Antoninuslar hanedanı ve Roma İmparatorluğu’nun “altın çağ”ı hayra alamet olmayan bir politik güçsüzleşmenin belirtilerini ortaya çıkartarak, göçüp gitti. İmparatorluğun iç durumunda, bu sırada daha da kaygı verici bunalım belirtileri ortaya çıkmaya başladı. Çöküşü belirleyenler, genel olarak bunlardı.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-26-backlink" id="footnote-225-26">26</a>	K. Marx. Extrait chronologiques, Archives de K.Marx et F. Engels. </p>
					</div>
				</div>
			</div>
		</div>
	</body>
</html>