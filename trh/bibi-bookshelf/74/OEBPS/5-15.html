<html xmlns="http://www.w3.org/1999/xhtml">
	<head>
		<title>5-15.html</title>
		<link href="template.css" rel="stylesheet" type="text/css"/>
<meta content="urn:uuid:0971d8e2-04b1-40d4-ab0d-83d08ffa4385" name="Adept.expected.resource"/>
	</head>
	<body>
		<div id="x5-15.html" xml:lang="tr-TR">
			<div class="Basic-Text-Frame">
				<p class="split"/>
				<p class="ana1">ELLİ DÖRDÜNCÜ BÖLÜM</p>
				<p class="r1"><img alt="6.png" class="image" height="8" src="images/6_fmt14.jpeg" width="257"/></p>
				<p class="anabaslik" id="toc_marker-16">ROMA VE İTALYA’DA DEMOKRATİK HAREKET (150-90)</p>
				<p class="resim"><img alt="5.png" class="image" height="22" src="images/5_fmt15.jpeg" width="45"/></p>
				<p class="paragraf"><span class="char-style-override-7">I. Reformlar dönemi. Gracchus’lar. </span>Köle isyanlarına koşut olarak, özgür halkın kentli ve kırlı aşağı katmanlarının hareketi boyutları artarak gelişiyordu. Bu demokratik ya da Roma’da söylendiği gibi “Populares” hareketi, II. yüzyılın ikinci yarısından itibaren canlanan, III. yüzyılın ikinci yarısının köylü hareketinin bir devamıydı.</p>
				<p class="paragraf">En başta demokratik hareketin nedenleri –köylü sınıfının bütün hızıyla süren topraksızlaşması ve “kent plebi”nin sefil yaşamı– bu uyanışa katkıda bulunuyordu, ama verdikleri örnekle özgür halk yığınlarını kendi isteklerini daha etkili bir biçimde desteklemeye kışkırtan köle hareketinin gelişmeleri de bu harekette önemli bir rol oynamış olmalılar. Zalimce yakılıp yıkılan Sicilya eyaletinin Roma’nın tahıl ambarı olma niteliğini bir süre yitirmesi ve dolayısıyla buğdayın pahalanmasına yol açması nedeniyle, Sicilya ayaklanması demokratik hareketin hızlanmasını ancak dolaylı yoldan etkileyebildi. Sonuç olarak, bir yandan kentli kitlelerin yaşam koşullarının daha da ağırlaştığı, bir yandan da topraksızlaşmış olan köylülerin topraklarını tekrar ele geçirmek arzularının daha belirgin bir biçimde ortaya çıktığı görüldü. Böylece, geçim gereçleri sorunu ve tarım sorunu, ikisi birden, olağanüstü bir önem ve güncellik kazandı.</p>
				<p class="paragraf">Bu sorunlar, aynı zamanda, imparatorluğun ve eyaletlerin yönetimi sorunlarına bağlıydı. Bu nedenledir ki, 149 yılında, Halk Meclisi eyalet valilerinin “yetkilerini kötü kullanmalarıyla ilgili bir araştırma komisyonu”nun kurulmasını sağlayan bir yasayı kabul etti. On yıl sonra, 139 yılında, comitia’larda yazılı gizli oy kullanılması ilkesini getiren yasa kabul edildi.</p>
				<p class="paragraf"><span>Böylece geniş bir demokratik önlemler programı hazırlanıyordu. 130 yılından itibaren Forum özellikle canlandı: Kolonilerden ve uzak </span><span class="char-style-override-8">municipium’</span><span>lardan (Roma’nın egemenliği altında kendi kendini yöneten kent) buraya akın akın insanlar geliyor, konuşmacılar toplantılarda ateşli söylevler çekiyor, bütün duvarlar hatta mezarlar bile halkın isteklerini daha cesaretle savunmaya çağıran yazılarla kaplanıyordu. Reform yandaşlarının birbirlerine yazdıkları mektupların (örneğin, Gracchus’lerin annesi Cornelia’nın mektuplarını biliyoruz) kopyaları halk arasında elden ele dolaşıyor ve böylece bir tür siyasal vergi ve dilekçe görevi yapıyordu.</span></p>
				<p class="paragraf">Ne yazık ki bu olayları ancak Plutarkhos’un (Tiberius ve Caius Gracchus’un <span class="char-style-override-8">Hayatlar’</span>ı) ve Appianos’un (<span class="char-style-override-8">İç savaşlar, </span>I. kitap, 7-27 bölümler) yapıtlarına göre değerlendirebiliyoruz. Ama imparatorluk döneminde yaşamış olan bu iki tarihçi için olayların çoğu uzak ve karanlıktı ve halk kitlelerinin rolünü ikinci plana atarak, yaşam öyküsel yanı ağır basan kişisel öğeyi daha çok göz önünde bulunduruyorlardı.</p>
				<p class="paragraf">Genç ve zengin Roma soylusu Tiberius Sempronius Gracchus’un 133 yılında tribunusluğa seçilmesiyle, demokratik hareket doruk noktasına ulaştı. Kişisel bir sorun yüzün-den senatoyla arasında geçen şiddetli bir çatışma, tutkulu Tiberius’un halk muhalefeti saflarına geçmesine yol açmıştı. Kız kardeşi Sempronia ile evli olan akrabası Scipio Aemillianus’un evi, küçük tarımcılığın ve eski Roma köylü ordusunun yeniden kurulması sayesinde “eski töreler”e dönüşü düşleyen bir tür siyasal derneğin merkezi durumunda olduğu için, bu kamp değiştirme kolay olmuştu. Bu “Eski Romalılar”dan biri olan C. Lailius kamu mülkü topraklar sorununu ortaya atmayı bile denemişti.</p>
				<p class="paragraf">Tiberius halk tribunusu olunca, senatonun canını sıkacak şekilde, <span class="char-style-override-8">ager publicus </span>(devlete ait) topraklardan yararlanılmasını düzenleyen ve soyluların adını bile duymak isteme-dikleri yasa tasarısını tekrar ele aldı. Plutarkhos (Tiberius Gracchus, 9), “yasa daha yumuşak ve daha ılımlıydı”, diyerek yasanın niteliğine kesinlikle tanıklık etmektedir. Appianos <span class="char-style-override-8">(İç savaşlar, </span>I, II) bu konuda şöyle yazıyor: “Gracchus her şeyden önce, zenginliği değil, ama Roma yurttaşlarının tümünü yükseltmeyi tasarlıyordu.” Plutarkhos ve Appianos, Tiberius Gracchus’un İtalya’da kölelerin çoğalmasından kaygı duyduğu ve “Sicilya’da, daha yakın zamanlarda köleleri yüzünden bu bölgenin mülk sahiplerinin başına neler geldiği”ni anımsattığını söylemek konusunda söz birliği yapıyorlar: “Romalıların bu adada, bu asilere karşı yapmak zorunda kaldıkları savaşın kolay olmadığını ve çabucak bitmediğini, ama uzadıkça uzadığını hatırlattı...” (Appianos, <span class="char-style-override-8">İç savaşlar, </span>I, 9).</p>
				<p class="paragraf">Tiberius Gracchus’un tasarısı aslında, özellikle büyük toprak sahiplerinin çıkarlarını kollayan birkaç ek ve değişiklik ile 367 tarihli ve devlet mülkü topraklarla ilgili Licinia ve Sextia yasasının unutulmuş maddelerinin tekrar yürürlüğe konulması girişiminden başka bir şey değildi. “İtaatsizlikleri nedeniyle cezalandırılmaları ve cezayı ödedikten sonra da yasanın hükmüne karşı sahip oldukları topraklardan atılmaları gereken bu insanlara, (tasarı) yalnızca, bedelini alarak, haksız yere işgal ettikleri toprakları boşaltmalarını ve yaşamak için bunlara gereksinimi olan yurttaşlara bırakmalarını buyuruyordu.” (Plutarkhos, <span class="char-style-override-8">Tiberius Gracchus, </span>IX).</p>
				<p class="paragraf">Yasacı, kamusal toprakların yararlanma hakkı tavanının 500 jugerum (125 hektar) olarak sınırlanmasının resmiyet kazanmasını istiyordu, ama bu payın çaktırmadan 1000 jugeruma çıkmasına izin veren bir düzeltici madde de getiriyordu: 500 jugerumluk toprağı elinde bulunduran bir kimsenin iki yetişkin oğlu varsa, her biri için ayrı ayrı 250 jugerumluk pay olmak üzere 500 jugerumluk paydan da yararlanabiliyordu. Bundan fazlasının <span class="char-style-override-8">ager publicus’</span>a iade edilmesi gerekiyordu, ama bu topraklar üzerinde yapılan ıslah çalışmalarını ya da yaptırılan yapıların zararını karşılamak üzere, eski zilyetlerine (elinde bulunduran) hazine tarafından hakkaniyetli bir tazminat ödeniyordu. Bu şekilde devlet tarafından geri alınan toprakların, 30 jugerumluk paylar halinde, aidat karşılığında ve başkasına devredilmezlik koşuluyla, yoksul yurttaşlara dağıtılması gerekiyordu. Kamu malı toprakların yeniden dağıtımını yönetmek üzere üç üyeli özel bir komisyon görevlendirilmişti.</p>
				<p class="paragraf">“Bu reform ne kadar yumuşak olursa olsun, halk bundan memnun oldu”, diye yazıyor Plutarkhos (<span class="char-style-override-8">Tiberius Gracchus, </span>X), ama kamusal topraklarının büyük gasplarının (zorbalıkla ele geçiren) zorlu direnmesiyle karşılaştı. Bunların kışkırtmalarıyla, kendisi de büyük bir toprak sahibi olan tribunus Marcus Octavius vetosunu kullanarak yasanın geçmesini engelledi.</p>
				<p class="paragraf">Bu muhalefet nedeniyle, Tiberius Gracchus’un reformu, ancak, yapılan çok önemli anayasa değişikliklerinin kabul edilmesinden sonra gerçekleşebildi. Ve Tiberius, Halk Meclisi’ne “halkın çıkarlarına karşı davrandığı için” “(Appianos, <span class="char-style-override-8">İç savaşlar, </span>I, 12) tribunus Octavius’un görevden alınmasını ve onun yerine makamının görevlerine daha düşkün bir tribunusun seçilmesini önerdi. Böylece, magistratuslar (yüksek memurlar) üzerinde halk denetimine yer vermeyen eski Roma anayasasına kesinlikle yeni bir ilke giriyordu: Çünkü Roma’da bütün kamu görevlileri seçildikleri süre sona ermeden görevden alınmazdı. Ve yazılı temel maddeler bulunmadığı için, Tiberius’un önerdiği önlem, herhangi bir magistratusun Halk Meclisi’nin iradesiyle görevinden alınması yolunu açabilirdi.</p>
				<p class="paragraf">Bu nedenle, bu önleme istemeye istemeye başvurdu. Uzun süre ve ısrarla Octavius’a vetosunu kaldırması için rica etti. Hatta otuz beş tribusdan oyuna başvurulan ilk on yedisinin oy birliğiyle önergesini desteklemesinden sonra, Tiberius oylamayı durdurdu ve Octavius’a vetosundan vazgeçmesi için yalvardı ve onun vetosunda direnmesi üzerine, önergesi sonuna kadar oylandı.</p>
				<p class="paragraf">Octavius görevden alındı ve onu yerine, Tiberius’un bir yandaşı halk tribunusluğu görevine seçildi; Halk Meclisi’ne yeniden sunulan, kamu topraklarının yeniden dağıtımıyla ilgili yasa tasarısı halk tarafından kabul edildi ve yasa gücü kazandı. Gracchus’un kendisinin, 18 yaşındaki küçük kardeşi Caius’un ve yasanın öncülerinden biri olan kayınpederi Appius Claudius’un içinde bulunduğu bir tarım komisyonu seçildi. Plutarkhos ve Appianos Tiberius gibi bir ılımlı reformcunun, soylu sınıfın genel hoşnutsuzluğuna neden olan köktenci eylemlere zorunluluk gereği başvurmak zorunda kaldığında söz birliği etmektedirler.</p>
				<p class="paragraf">Ama senatonun yetkisini maliye ve eyalet yönetimi alanına indirgemek için aldığı önlemlerle (bunların da nedeni soyluların direnmesiydi) “<span class="char-style-override-8">optimates</span>” (memur aristokrasisi) arasında, daha da büyük bir öfke patlamasına yol açtı. Tarım triumvirleri (üçler komisyonu) görevlerini yerine getirmek için gerekli olan ödenekleri isteyince, senatus, büyük pontifex ve tarım reformunun en amansız düşmanlarından biri olan, büyük toprak sahibi Publius Seipio Nasica’nın raporuna dayanarak, komisyona günde 9 as gibi gülünç bir tahsisat ayırdı. Tiberius gerekli kaynağı sağlamak amacıyla, “Asya eyaletinin yönetimiyle ilgili” üçüncü bir yasayı Halk Meclisi’ne oylattı. Kral Attalos’un bu eyaleti vasiyetle Roma halkına bıraktığı bahanesiyle, senatonun eyaletle ilgili yetkisi elinden alındı, yönetimi Halk Meclisi’ne aktarıldı ve gelirleri de tarım reformu komisyonunun emrine verildi. Bu kaynakların belli bir miktarı, geri alınan toprak payları tazminatlarının ilk ödemelerinde kullanılacaktı. Bu önlem sayesinde komisyon nihayet çalışmaya başlayabildi ve biz de biliyoruz ki, sonraki yıllar içinde, gasp edilen toprakların geri alınmasıyla büyüyen kamusal topraklardan 70.000 adet toprak payı dağıttı. (Hatta üzerlerinde Gracchus’lerin yazıtları bulunan sınır taşları bulundu).</p>
				<p class="paragraf">Ama soylu sınıfın ve senatonun, geçmişi çok eski iktidarlarını kemiren yasacıya olan kinleri son sınırına ulaşmıştı. Ona karşı korkunç bir iftira kampanyası başlattılar, denenmiş yönteme başvurup kral olmayı aklına koyduğu dedikodusunu yaydılar, tehditler savurdular: “Gracchus tekrar sıradan biri olunca gününü görecek” (Appianos, <span class="char-style-override-8">İç savaşlar, </span>I, 13) dediler. Aristokratik rejimin savunucuları artık doğrudan doğruya hayatını hedef almak konusunda duraksama göstermediler: Soylular egemenliklerini korumak için her türlü şiddet hareketine hazırdılar.</p>
				<p class="paragraf">Tiberius 132 yılında ikinci kez tribunus olmak isteyince felaket gelip çattı. Seçimler Gracchus için uygun olmayan koşullarla yapıldı, çünkü senato alışılmış kurallara aykırı olarak seçim tarihini yaza, “çiftçi yurttaşların... mevsimlik işleri yüzünden zaman bulamadıkları” (Appianos, <span class="char-style-override-8">İç savaşlar, </span>I, 14) bir döneme atmıştı. Bununla birlikte, kentlerin yoksul halkı onu büyük ölçüde destekledi ve tribuslar oy sandıklarına onun lehine oy atıyorlardı. Ama onun tekrar seçilmesine karşı olan bazı tribunusların haince davranışı yüzünden seçim bir meydan savaşına dönüştü. Forum’un yakınlarındaki Fides (Sadakat) tanrıçasının tapınağına tam takım toplantı halinde bulunan senatus bu kavgaya karıştı. Masa ve koltuk ayakları, sıra kırıklarıyla silahlanan senatörler, büyük pontifex (Pontifex Maximus: Dini işlerin çoğuna bakan başrahip) Scipio Nasica’nın arkasından dışarı fırladı; makamına saygı gösteren halk Pontifex Maximus Scipio Nasica’ya yol veriyordu; senatörler ve önderleri, böylece, Gracchus’un bulunduğu yere ulaşıp, onu ve en sadık üç yüz yandaşını öldürdüler. Plutarkhos’un aktardığına göre, Tiberius’un cesedine yakışıksız hareketlerde bulunup, yandaşlarının cesetleriyle birlikte Tiber nehrine attılar. “İntikam hırsları bu kadarıyla kanmadı: Dostlarından bir bölümü duruşma falan yapılmaksızın sürgüne gönderildi ve yakalayabildiklerini de öldürdüler.” (Plutarkhos, <span class="char-style-override-8">Tiberius Gracchus, </span>XXIV).</p>
				<p class="paragraf">Appianos, çok haklı olarak, bu andan itibaren Roma’da “yasaların yerini oldu-bittiler ve şiddet olaylarının aldığı”na (<span class="char-style-override-8">İç savaşlar, </span>I, 17) işaret ediyor. Bu olayların en büyük sorumlusu, sınıflarının ortaksız egemenliğini sağlamak için kendi politikalarından başka bir politika kabul etmeyen, ama reformun ilke ve amaçları kendi çıkarlarına hizmet etmemeye başladığı andan itibaren tümü “hukuk” ve tüm “yasallık”ı bir yana fırlatıp atan soylularındı. Tiberius bu ilkelerin (“hukuk”, “yasallık”) çok görece bir değeri olduğunu anlayamadığı için hayatını kaybetti. “Yasaya saygı” ilkesine bağlı olarak yetiştirilmişti, barışçı ve anayasal yolla gerçekleştirilecek reformlara safça inanıyordu.</p>
				<p class="paragraf">Bundan on iki yıl sonra, onun eylemini sürdürmek isteyen küçük kardeşi Caius Gracchus’un yazgısı da böyle oldu. Halk kitlelerini yaptığı konuşmalarla coşturan büyük bir hatipti. Ağabeyinin trajik ölümünden on yıl sonra, 123’te tribunus seçilen Caius Gracchus de halkın daha köktenci bir yöntemle yönlendirilebileceği kanısında değildi: Gerçekte, Tiberius’un ılımlı programının ve reformist taktiğinin doğrudan sürdürücüsüydü. Ama Halk Meclisi’nin kararlarına itirazsız bir otorite, karşı konulmaz bir güç –hiç değilse bunu düşünüyordu– kazandırabilmek için, senato ve soylu sınıfa düşman olan bütün öğeleri birleştirmeye çalıştı. Senatonun düşmanlarını halkın davasına kazanmak için, iki yıl üst üste (123-122) halk tribunusu seçilince, kesinlikle desteklediği eksiksiz demokratik haklar programının önderi oldu.</p>
				<p class="paragraf">Köylüler için Tiberius Gracchus’un yasası tümüyle yürürlüğe konuldu. O zamana kadar kış uykusunda olan üçlü komisyon çalışmaya başladı ve Caius’un yanına, dostlarından biri, kendisi gibi güçlü ve gözü pek insan, eski consul Fulvius Flaccus görev yapmaya başladı. Kendi keselerinden donanımlarını sağlamakta maddi güçlük çeken küçük mülk sahiplerini bu yükten kurtarmak için, askerlerin silah ve giyeceklerini devlete yükleyen bir yasa çıkartılarak köylülerin askerî yükümlülükleri hafifletildi.</p>
				<p class="paragraf">Köylü sınıfı için çok yararlı, bütün İtalya’da geniş bir yol yapımı ve bayındırlık çalışmaları düzenleyen bir üçüncü yasa, kırsal bölgenin yoksul halkına oldukça önemli kazanç sağlayabilirdi. Ama birçok kentli de yararlandı bu uygulamadan. Appianos, Gracchus bu şantiyeleri kurarak “her türlü işçi ve emekçi kalabalığını kendine bağlamış oluyordu,” diyor. Roma’da, deniz ötesi ülkelerinden ithal edilen tahılın depolanması için büyük devlet ambarları yapılıyordu ve Gracchus’un çıkarttığı <span class="char-style-override-8">“Res frumentaria” </span>(buğday dağıtımı yasası) gereği, kent halkı tenekesi (modius) 6 1/3 as gibi düşük bir fiyatla ve yurttaş başına 5 teneke (modii) olmak üzere aylık buğday dağıtımından yararlanıyordu. Bu önlem yoksul halkın durumunu önemli ölçüde düzeltti. Caius Gracchus, atlıları da senatoya karşı muhalefet saflarına çekmek için elinden geleni yaptı: “Yargılama yasası”nı çıkarttı, bu yasaya göre jüri üyeleri eskiden olduğu gibi senatörlerden değil, artık atlılar arasından seçiliyordu. “Asya eyaletinin yönetimiyle ilgili” özel yasa, bu zengin eyaletin vergisinin kiralanması (vergi müstelzimliği) ve devlet işletmeleri ayrıcalıklarında kendileriyle çekişen doğulu tüccarların rekabetinden kurtarmak Romalı atlılara birçok yarar ve ayrıcalık sağladı. Ayrıca, eyaletlerin Roma yurttaşlarının yararına yönetilmesi tasarısını hazırladı ve hatta Kartaca’nın yıkıntıları üzerine (Junonia adı altında) bir koloni kurulmasına girişti; Latin ve İtalik müttefiklere yurttaşlık hakları verilmesi ortaya atıldı.</p>
				<p class="paragraf">Bu yasalar yüzünden, Appianos’un cümlesini tekrarlayacak olursak, “Roma devleti temelinden sarsılmıştı” (<span class="char-style-override-8">İç savaşlar, </span>I, 22). Senatonun elinde manevi otoriteden başka bir şey kalmamıştı, bütün güç atlılarda ve halkta toplanmış bulunuyordu. Toplantılar çoğaldı. Konuşmacılar aristokrasinin yerine bundan böyle demokrasinin geleceğini söylemeye başladılar. Forum’da söylev verirken, senatörlerin topladığı senatoya yüzlerini değil sırtlarını dönerek halka konuşma yapıyorlardı (Plutarkhos, <span class="char-style-override-8">Caius Gracchus, </span>5). Halkçı önderlerin, yani başta Caius Gracchus’unki olmak üzere tribunusların rolleri alabildiğine büyüdü. Tribunuslar kendi aralarında kura çekerek, deniz-aşırı kolonilerle ilgili işlerin örgütlenmesini paylaştılar, ve Gracchus koloni işleri yönetiminden başka yol, bayındırlık, yiyecek-giyecek işlerini de yüklendi: “Her biriyle nazikçe konuşarak, bir girişimci, zanaatçı, elçi, asker ve bilgin kalabalığı arasında yürüyordu (Plutarkhos, <span class="char-style-override-8">C.Gracchus, </span>6) ve talimatlar veriyordu. Halk tribunusu Roma’nın bir numaralı magistratusu olmuştu.</p>
				<p class="paragraf"><span>Ne var ki Caius Gracchus, senato ve soylu sınıfın henüz kırılmamış olan direncini küçümsüyordu. Halk yığınlarını ondan koparmaya, yalan ve inanılmaz vaatlerle otoritesini yok etmeye çalışan ve en aşağılık demagojiye (halk avcılığı) başvuran soylu sınıf, Plutarkhos’un anlattığına göre “o zamana kadar bilinmeyen yepyeni bir yöntem” kullanıyordu. Gracchus’un tribunusluktaki meslektaşlarından biri olan Livius Drutus, “tribunusluk görevinin uygulanmasını senatoya bırakarak” (Plutarkhos, C.</span><span class="char-style-override-8">Gracchus, </span><span>8) bu politikanın ajanlarından biri durumuna geldi. Dağıtılacak boş toprak bulunmamasına karşın İtalya’da on iki yeni koloni kurulmasını önerdi; bu aldatıcı önergenin, yurttaşların sevgisini kazanmayı amaçlayan demagojik girişimden başka bir şey değildi. Ve Gracchus, İtalik müttefiklere yurttaşlık hakkı verilmesini önerdiği zaman, yandaşlarından biri olan Fannius, yeni yurttaşlarla buğday dağıtımını ve Forum’daki yerleri paylaşmak zorunda kalacaklarını ileri sürerek, halk yığınlarını yasayı oylamamaya çağırdı.</span></p>
				<p class="paragraf">Bu kin kusan, engel tanımayan kampanya amacına ulaştı: Caius Gracchus halk arasındaki otoritesini yitirdi: Tribunusluğa üçüncü kez seçilemedi, aristokratik parti onun yerine azgın bir gerici olan Lucius Opimius’u seçtirmeyi başardı. Halk Meclisi müttefiklere yurttaşlık hakkı vermeyi reddetti ve senato, Kartaca’nın “lanetli toprağı”nda bir koloni kurulmasını yasaklamaya karar verdi. Gracchus’un yandaşları ile düşmanları arasında çıkan bir sokak kavgasında lictorlarından biri öldürülen Opmius, düşmanlarının devlet memurlarını toptan öldürme provası yaptığını ileri sürerek senatoda bu olayı istismar etti. Bu bahanenin üzerine sevinçle atılan senato, Opmius’a sınırsız yetkiler verdi ve Opmius hiç duraksamadan halkçılara korkunç bir baskı uygulamaya başladı. Gracchus’tan daha cesur ve daha kararlı olan Fulvius Flaccus adamlarını silahlandırdı, pleb hareketlerinin eski merkezi Aventinus’u işgal etti. Geç kalmış da olsa, halkı ayaklanmaya çağırmayı tasarlıyordu. Ama Plu-tarkhos’un anlattığına göre, “alçakların silah ve şiddet yoluyla öç aldıkları sırada”, Gracchus her zamanki gibi ihramını giyerek, belinde bir hançerle Forum’a gitti. Yiğitliğiyle tanınmış olmasına karşın “hiç kimse Gracchus’un vuruştuğunu görmedi.” Opmius’un birlikleri Aventinus’a saldırdı. Gracchus ve Fulvius Flaccus bozgun sırasında öldürüldüler ve kesilen başlarına Opmius ağırlıklarınca altın ödedi (121). Bunu izleyen kıyım sırasında en az üç bin “populares” (demokrat) kılıçtan geçirildi ve soylu sınıfın zaferden sonra uyguladığı akıl almaz baskılarla demokratik hareket bir süre durdu.</p>
				<p class="paragraf">Önderlerinin çok sakınımlı, çok ılımlı taktikleri, uzlaşmacı ve orta yolcu politikaları yüzünden başarısızlığa yargılı halk hareketinin reformcu ilk evresi Roma’da böylece sona ermiş oldu. Köle hareketlerinin aksine, halkın başına genç kişiler, soylu kökenli, bu sınıfın ideolojisinden tamamen kopmamış rastlantısal önderlerdi, bir “yol arkadaşları”ydı. Harekete canlılık vereceklerine frenliyorlardı. Eylemlerinin başlıca sonucu, bu eylemlerden çıkan siyasal dersi açıkça ortaya koymak oldu ve bu ders şuydu: Halk Meclisi’nin kabul ettiği anayasal reformlarla, egemenliğini korumak için hiçbir şey karşısında gerilmeyen aristokrasinin müthiş gücünü kırmanın olanağı yoktu. Gracohus’lar, böylece, kendilerine karşın siyasal mücadelenin şiddetlenmesine ve daha etkili taktiğe geçecek olan halk yığınlarının siyasal bilincinin uyanmasına katkıda bulundular.</p>
				<p class="paragraf para-style-override-6"><span class="char-style-override-7">2. Marius: Demokratik askerî diktatörlük girişimi.</span> Caius Gracchus’un ölümünden sonra, benzersiz bir gericilik Roma’ya on yıl egemen oldu. Optimatlar (Optimates: Memur aristokrasisi üyeleri), kamu mülkünden gasp edilmiş toprakları üzerindeki haklarını sağlamlaştırmak ve her türlü yeniden paylaşım girişimlerini engellemek için zaferlerinden yararlandılar. 118 ve 111 tarihli Baebia ve Thoria yasaları uyarınca, zilyet altında bulunan ve tarım komisyonu tarafından dağıtılmış topraklar, bunları ellerinde bulunduranların özel mülkü olarak kabul edildi ve komisyon dağıtıldı. Bunun sonucu olarak, köylülerin kurbanı olduğu topraksızlaşma hareketi, Appianos’un belirttiği gibi bütün hızıyla sürdü: “Zenginler, yoksulların elinden yeniden paylarını aldılar ya da çeşitli bahanelerle bunlara el koydular” <span class="char-style-override-8">(İç savaşlar, I, 27)</span>, bu da öfkelerini kamçıladı.</p>
				<p class="paragraf">Muzaffer soylu sınıf, en utanmaz, en hayasız yöntemlerle zenginleşmek için, yeniden kurulan iktidarından yararlanmakta acele etti: magistratusların (yüksek memurların) zimmetine para geçirmesi, devlet parasını çalması, parayla satılması hiçbir zaman böylesine küstahça sergilenmemişti. Haksız kazançlar görülmemiş lükste bir yaşantının masraflarını karşılıyordu. Birçok insan başkalarından geri kalmamak için kendi olanaklarının üzerinde yaşıyor ve bir kez borçlanınca da, yasal olmayan yollardan zenginleşme çareleri arıyordu. </p>
				<p class="paragraf">Yönetici soylu sınıfın bu kokuşması Roma’nın dış siyasetine de yansımaya başladı. Cumhuriyet elindeki uçsuz bucaksız maddi ve askerî kaynaklara karşın, akrabalarını boğazladıktan ve servetlerine el koyduktan sonra, aralarında Caius Gracchus’un yandaşlarını acımasızca ezmiş olan Lucius Opimius da olmak üzere, üzerine gönderilen Roma sınıfı kökenli generalleri düzenli bir şekilde parayla satın alan Juhurtha gibi bir Numidia’lı kralcıkla tam altı yıl (111-105) başa çıkamadı.</p>
				<p class="paragraf">Bu satılık generaller savaşı gevşek tutuyorlardı; kötü duruma düşüp sıkışıp kalmış Jugurtha’ya bile bile kurtulmak olanağı sunuyorlardı, ele geçirdikleri tutsakları, malzemeleri ve filleri geri veriyorlardı. Hatta Jugurtha bir kez Roma’ya gitti ve ahlak bozukluğunun olanaklarından bol bol yararlandı ve kentten ayrılırken de şöyle konuştu: “Satılık bir kent, eğer bir alıcı bulursa.” Romalı işgalcilerden nefret eden kuzey Afrika yerli halkı arasında öylesine çok seviliyordu ki Afrika eyaleti tehlike altındaydı. Nihayet, 109 yılında, soylu bir aileden gelmesine karşın namuslu bir insan olan Quintus Caecilius Metellus, Jugurtha üzerine gönderildi; Jugurtha’yı Muthul kıyılarında ağır bir bozguna uğrattı ama işler öylesine savsaklandı ki Metemmus kesin bir başarı kazanamadı. Julius Caesar’ın çağdaşı Romalı tarihçi Sallustius, törelerin çöküşünü, kokuşma halindeki senato oligarşisinin toplumsal güçsüzlük ve zararlılığını ortaya çıkartan bu utanç verici “Jugurtha Savaşı”nı ayrıntılarıyla anlatmaktadır.</p>
				<p class="paragraf">Kuzeyde durum iyi değildi. Başlangıçta, 120 yıllarında, Romalılar parlak başarılar sağlamışlar ve zengin Gallia Transalpina’yı işgal etmişlerdi. 118 yılında, Allobroglar ve Arvernler karşısında kazanılan zaferden sonra, eski Gallia oppidumu (kalesi) Narbo’nun kalıntıları üzerinde önemli bir Roma kolonisi kurulmuş ve yeni bir eyalet, Alpler’le Pireneler arasındaki geniş topraklar üzerinde Gallia Narbonensis eyaleti doğmuştu. Ama 111 yılından itibaren, Narbonensis, bir Germen halkı olan Kimberler ile bunlara katılmış olan aynı soydan ya da Kelt soyundan Teutonlar, Ambronlar ve Tigurinlerin yıkıcı istilasına maruz kalmıştı. Üç konsül ve bir proconsulü yendikten sonra, 105 yılında, Aurausio (Orange) yakınlarında iki büyük orduyu yok ettiler; bu savaşta, ünlü Cannae (Cannes) muharebesindeki kadar, 80 bin Romalı öldü. </p>
				<p class="paragraf">Bütün koşullar yeni bir demokratik hareketin canlanmasına ve köylüler, kent yoksulları ve atlılardan oluşan muhalefet güçlerinin yeniden bir araya gelmesine katkıda bulundular. Gracchuslar’ın anayasal taktiklerinin başarısızlığının gözünü açtığı ve optimatların (memur aristokrasisi) taşkınlıklardan ve keyfi yönetimlerinden giderek daha çok gına getiren demokratlar (populares) şimdi daha kesin bir eyleme hazırdılar. Savaş alanlarında uğranılan felaketleri sona erdirecek, sonra gene aynı askerî yöntemlerle iç reformları gerçekleştirebilecek, kendi çevrelerinden olan etkili ve yetenekli bir asker arıyorlardı. </p>
				<p class="paragraf"><span>Aradıkları adamı, Latin kenti Arpinum’lu bir köylünün oğlu olan, 119 yılı tribunusu Caius Marius’un kişiliğinde buldular. Köylü davranışları ve az eğitimiyle, asker yalınlığı ve insanlarla konuşma biçimiyle, bunların yanı sıra doğal yetenekleri ve demokratik düşüncelerinin yürekliliğiyle halkı etkiliyordu. Marius kısa süre içinde halkın sevgilisi oldu. Çevresinde toplanan atlılar, tüccarlar, zanaatçılar ve köylülerden, kendisini bütün seçimlerde destekleyip en yüksek görevlere yükselten Mariuscular partisi doğdu. Praetor görevini yaptıktan sonra Marius propreator olarak İspanya’da hizmet gördü, sonra Numidia’da Metellus’un elçisi oldu ve 107 yılında, Jugurtha Savaşı’nı sona erdirmek özel göreviyle consul seçildi. Bu yıldan itibaren, her yıl artan saygınlığı sayesinde altı yıl üst üste konsül seçildi ki böyle bir olay Roma’da görülmemişti henüz. Böylece, önderleri çevresinde sıkı sıkıya birleşmiş Mariuscu demokratların altı yıl süren egemenlik dönemi başladı Roma’da. </span></p>
				<p class="paragraf">Ordusuna katılan gönüllüler sayesinde, Marius, 106 yılına doğru, aristokratik yönetimin altı yıldır sürüncemelerde bıraktığı Jugurtha Savaşı’nı altı ay içinde, art arda iki savaşta bitirdi. Altı ay sonra, Marius’un questoru Lucius Cornelius Sulla, düşmanın arkasına gözü pek bir akın yaparak Jugurtha’yı ele geçirdi. Roma’ya götürülen Numidia kralı, Marius’un görkemli törenle kente girişini izledi ve Capitolium’un eteğinde idam edildi.</p>
				<p class="paragraf">Marius, 104 yılında, Kimberler ve Teutonlar’la yapılan savaşın başkomutanlığına getirildi; başta Gallia Cisalpina olmak üzere halk sınıflarının en çok değer verdiği eyaletler tehlikeye düştüğü için demokratik öğeler bu savaşla özel olarak ilgileniyorlardı; ayrıca Roma’da korku hüküm sürüyordu. Bu nedenle Marius bu sefere iki yıl büyük bir titizlikle hazırlandı. </p>
				<p class="paragraf">Bu dönemde, uzun süredir (C. Gracchus’un bazı önlemlerinin doğruladığı gibi) demokratik partinin programında yer alan ünlü askerî reformu gerçekleştirdi. Bir yandan, askerlik hizmetinin yükünü hafifletmek için, Caius Gracchus’un yasası uyarınca devletten silah ve yiyecek almalarının dışında, birlikler bundan böyle düzenli aylık almaya başladılar. Piyadenin ücreti yılda 1.200 as, centurionun (Manipulus ve centuria’ya komuta eden alt subay) bunun iki katı, 2 400 as, atlınınki üç katı, 3.600 as idi. Öte yandan, askere alma yöntemi köylünün lehine değişti. Lejyonları oluşturmak için gönüllülere çağrı yapılıyordu: Kent proletaryasının mülksüz ve işsiz öğelerinin büyük bir bölümü çağrıyı yanıtladığı için, gereksinim olduğu takdirde, yalnızca eksikleri tamamlamak için asker alınıyordu. Böylece, eski halk milisi, henüz tam olarak sürekli olmayan bir profesyonel ve ücretli orduya dönüşüyordu. Teknik yönden önemli reformlar yapıldı: Yeni bir askerî birlik birimi olarak <span class="char-style-override-8">cohors</span> (<span class="char-style-override-8">ortis</span>: Piyade bölüğü) kuruldu: Bir cohors üç ya da daha fazla manipulus’tan oluşuyordu. Böylece bir lejyon 10 cohors, 30 manipulus, 60 centuria’dan meydana geliyordu ve lejyonun yapısı düzenlilik ve kesinlik kazandı. Lejyonun savaş malzemesi de güçlendi: Savaş makinaları, “istihkam” birlikleri kullanılmaya başlandı.</p>
				<p class="paragraf">Bununla birlikte bu reformun, kötü toplumsal sonuçları da oldu: Sivil halk bunun sonucu olarak daha da silahsızlandı, askerî hayattan uzaklaştı, savaş sanatından koptu; buna karşılık, sivil halkın yanı sıra ve onun dışında, onu küçümseyen yeni bir meslek oluştu: Savaş sanatını bilen profesyonel askerlerden oluşan korkunç ordu gücü. Ordunun ve halkın birbirinden ayrılmasının, Roma’da her demokratik hareket üzerine yıkıcı yansımaları olacaktı. </p>
				<p class="paragraf">102 yılında, Marius hazırlıklarını tamamladı ve güçlü bir ordunun başında, Kimberler ve müttefiklerine karşı kesin savaşa girişti. Massalia’nın kuzeyindeki küçük Roma kolonisi Aix’in(Aquae Sextiae) yanında, iki gün süren bir muharebede, kuzey İtalya’yı istila etmek isteyen Teuton sürülerini geri püskürttü, sonra Galliyalı Cisalpina’ya geri dönüp, büyük bölümü Alp boğazlarından Gallia Cisalpina’ya girmiş olan Kimberler’in üzerine yürüdü. Milano’nun batısındaki Vercelli’de yapılan kanlı savaş bu ulusun yok oluşuyla sona erdi. Savaşçıların büyük bir bölümü öldüler; 60.000’i tutsak edilip köle olarak satıldı (tıpkı 90.000 Teuton ve Romalıların eline geçen başkaları gibi).</p>
				<p class="paragraf">Marius, Kimberleri ve Teutonları yenerken, yardımcısı konsül Marius Aquilius, aynı yıl, Sicilya’da ikinci köle ayaklanmasını sona erdiriyordu; bu olay Marius’un saygınlığını daha da büyüttü: Ona “Roma”nın kurtarıcısı”, “İkinci Romulus” diyorlar ve kendisinden artık daha cesur toplumsal reformlar bekliyorlardı. İlk kez (103 ve 100 yıllarında) tribunus seçilmiş olan ve bütün seçimlerde Marius’u destekleyen, demokratik partinin en yetenekli önderlerinden biri, L. Apuleius Saturninus bu kampanyayı canla başla yürütüyordu. Apuleius Saturninus, 100 yılında, Marius’la birlikte hazırladıkları ve Gracchuslar’ın tarım yasasının geliştirilmiş bir şekli olan geniş boyutlu tasarısını sundu. En başta Kimberler ve Teutonlar’dan temizlenen Gallia Narbonensis olmak üzere, eyaletlerden sonra aynı şekilde Afrika, Sicilya ve Makedonia’da koloniler kurulmasını öneriyordu. En başta Marius ordularının askerleri, emekli askerleri ve silah arkadaşlarına, sonra Roma yurttaşlarına ve nihayet İtalyanlara olmak üzere kolonlara, o zamana kadar duyulmamış büyüklükle – aile başına 100 jugerum – toprak payı dağıtılacaktı. Bu yasayı, Gracchusların reformlarının başına gelenlerden sakınmak için, uygulanmasına ilişkin olarak senato toplu halde and içecekti.</p>
				<p class="paragraf">Tasarı Halk Meclisi’nde son derece gergin havada tartışıldı. Demokratlar da bu konuda ikiye bölünmüştü. Köylüler ve en başta Marius’un bayrağı altında savaşmış olan ve hukuksal bakımdan ilk kez Romalılarla eşit bir düzeyde görünen İtalyanlar tasarıyı yürekten destekliyorlardı. Apuleius Saturninus’un girişimi üzerine, özel ulaklar aracılığıyla, büyük kalabalıklar halinde Roma’da toplanıyorlardı. Bunun aksine, Roma’da bile, İtalya’ya egemen olmaya alışmış halk, “İtalyanların çıkarlarını desteklediği için” tasarının düşmanıydı. Appianos, oy sandıklarının başında, köylü İtalyanlarla kentliler arasında gerçek bir muharebenin çıktığını aktarıyor (Appianos, <span class="char-style-override-8">İç savaşlar</span>, I, 29-30).</p>
				<p class="paragraf">Ama hiç kuşkusuz karşı çıkan optimatların dışında, yasanın en önemli karşıtları atlılardı; gerçekten de, büyük boyutlu bir kolonizasyonla “Roma halkının mülkleri”ni değerlendiren bu tasarı ve Romalı yurttaşların ve İtalyanların buralara aktarılması, atlılar sınıfını oluşturan vergi müstelzimleri ve tefecilerin ticari işlerine hiç de uygun düşmüyordu. Atlıların düşmanlığı ve demokratik bloktan ayrılmaları, büyük bir servet toplayan ve Julius Caesar’ın kız kardeşiyle evlenerek soylu sınıfla ittifak yapan Marius’u konumunu değiştirmeye zorladı. Zaten, bu birleşmeden daha önce, demokratik hareketin atlılardan oluşan sağ kanadıyla yakın ilişkiler kurmuş olan Marius, bundan böyle senatoyla ittifak ve uzlaşma eğilimi gösterdi. Böylece demokratik partinin dağılmasına ve bu partinin en ilerici ve en aktif üyeleri arasında öndere karşı güvensizlik doğmasına yol açtı. </p>
				<p class="paragraf">100 yılının seçimleri kesin bunalımı başlattı. Marius’un etkisi öylesine azalmıştı ki demokratlar konsüllük için, parlak hatip ve Saturninus’un en önemli yandaşlarından biri olan praetor C. Servilius Glaucia’nın adaylığını desteklediler. Halk tribunusluğa, Apuleius’la birlikte, eski bir köye olan ve Tiberius Gracchus’un oğlu geçinen L. Equtius diye biri seçildi. Soylu sınıfın ve atlıların aday gösterdiği kişiyi halk sopalarla dövdü ve soylu sınıfın adayı Memmius bu şekilde can verdi. Seçim mücadelesi gerçek bir silahlı ayaklanmaya dönüştü ve ayaklanmayı destekleyen Apuleius Saturninus, Glaucia, sahte Gracchus ve Marius’un askerlerinin desteklediği “kırlılar” Capitolium’u ele geçirmeyi başardılar. Devletin tehlikede olduğunu ilan eden senato, demokrat konsüllerin, Marius ve Valerius Flaccus’un, olağanüstü önlemler almalarını, silah depolarını açtırmalarını, bütün “iyi yurttaşlar”ı silahlandırmalarını ve ayaklanmayı bastırmalarını buyurdu. Cicero’nun tanıklığına göre, “bütün senato... ve onun peşinden atlılar silaha sarıldılar, bütün praetorlar ve soylu gençler onlara katıldılar” (<span class="char-style-override-8">Eski Rabirius için</span>, 20-21) ve hiç kuşkusuz kendilerini, klientleri, asalakları ve azatlıları izlediler. Giritli okçu birliği Capitolium’a karşı saldırıya geçirildi. Çevresi sarılmış ücretli asiler teslim oldular, senatonun buyruğunu istemeye istemeye uygulamış olan Marius eski yandaşlarını öldürtmek istemedi ve hepsini senato binasına kapatmakla yetindi. Ama bunun bir oyun olduğunu düşünen soylu delikanlılar senatonun damına çıkıp kiremitlerini kaldırdılar ve aralarında Apuleius’un da bulunduğu tutukluları taşlayarak öldürdüler: Tribunusun katili Rabirius adında genç bir atlıydı.</p>
				<p class="paragraf">Bu üçüncü bastırma ve önderlerinin kıyımından sonra, halkçı hareket tekrar on yıl uykuya daldı. İkiyüzlülüğü yüzünden saygınlığını yitiren Marius bir süre için siyasal yaşamdan çekildi ve tapınakları ziyaret etmek bahanesiyle doğuya gitti. Ama bu gerçekte yalnızca Roma’yı değil ama bütün İtalya’yı ve hatta eyaletleri sarsacak olan daha korkunç bir patlamadan önceki durgunluktan başka bir şey değildi. Demokratik hareketin bu üçüncü evresi, Roma tarihinde “Toplumsal Savaş” adıyla bilinir. </p>
				<p class="paragraf para-style-override-6"><span class="char-style-override-7">3. İtalya’da toplumsal savaş ve doğu eyaletlerinin ayaklanması.</span> Toplumsal savaş, İtalyan halkının giderek daha kalabalık bölümünü kendi yörüngesine çekti. Ne toprak dağıtımında, ne de toprak tahsisinde hakkı bulunmasına karşın, askerlik hizmetinin bütün yükü gerçekte İtalyan müttefiklerin sırtına biniyordu. Büyüyen öfkeleri Roma demokrasisinin önderlerini sıkıştırmıştı. C. Gracchus, Filvius Flaccus ve Apuleius Saturninus “toplumsal sorun”u (<span class="char-style-override-8">socius</span>-müttefik) sorununu ortaya atmışlardı yani İtalyan müttefiklerin yurttaşlık hakkının genişletilmesi sorununu. </p>
				<p class="paragraf">1. yüzyılın ilk yıllarında bizzat İtalyanlar açık mücadeleye hazırlanıyorlardı. 90 yıllarında, “İtalia” adı altında, üyeleri ulaklar aracılığıyla ilişki kuran, kendi aralarında rehine değiş tokuşu yapan, Roma’ya karşı ayaklanma bayrağı açmak için silah ve kaynak toplayan ve dört bir yana dal budak saran gizli bir konfederasyonun oluştuğu görüldü. Caius Gracchus’un düşmanının tribunus oğlu Genç M. Livius Drusus’un gürültü çıkaran bir demagojik girişimi sonunda harekete geçmelerine yol açtı. Ilımlı ve ödün vermeye eğilimli soylu sınıf kliğinin temsilcisi olan Drusus, bazı kısmi uzlaşmaların kabulü yoluyla, yıkılmakta olan aristokrasinin etki ve saygınlığını yeniden diriltmek çareleri arıyordu. Genel uzlaşmayı ve öfkelerin yatışmasını sağlamak için, ilk ağızda büyük bir senato ve tribunusluklar reformu önerdi. Senatonun yarısı 300 soylu, öteki yarısı da 300 atlıdan oluşacaktı ve mahkeme jüri üyeleri de eşit olarak bunların arasından seçilecekti. Ayrıca, halk yığınlarını yeni karma yönetim düşüncesine kazanmak için de ucuz buğday dağıtımını ve İtalya ve Sicilya’da yeni koloniler kurulmasını öngörüyordu. Nihayet, bütün İtalyan müttefiklere yurttaşlık hakkı verilmesini bu amaçla da bunlar için yeni tribuslar kurulmasını tasarlıyordu. Ama Drusus’un tasarısı, bu reformların hazırlayıcılarının dışında kimsenin ne anlaşma, ne de uzlaşma sözcüklerini duymak bile istemediği Roma ve İtalyan toplumlarının bütün katmanlarında, genel bir kaynaşmaya neden olmaktan başka bir işe yaramadı. Ve Drusus da tıpkı Gracchuslar gibi daha etkili araçlara başvurmak zorunda kaldı. İtalik halkların gizli örgütleriyle gizli ilişkiler kurarak, onlarla karşılıklı yardımda bulunmaya ant içti. Sonra, evinin eşiğinde bilinmez bir katilin kılıcıyla öldürülünce ve cinayetin sorumluluğunu İtalyanların üzerine atmak isteyen senato, gizli örgütlere zulmetmeye girişince, uzun zamandır hazırlanan ayaklanma patlak verdi. </p>
				<p class="paragraf">Ayaklanma Asculum’un başkenti Picenum’da başladı, burada hareketin merkezlerinden birini temizlemeye gelen bir Roma praetoru öldürüldü. Ardından hemen komşu Sabinlere (Marslar, Pealingler), Samnitlerin dışında kuzey İtalya’ya yerleştirilmiş olan Gallialıların çoğunun yaşadığı dağlık Samnium bölgesine, Latifundiaların yayılmasıyla kendilerin büyük bir tehdit altında hissetmeye başlayan köylü nüfusun büyük bir bölümünü kapsayan ülkelere, hemen hemen bütün Campania, Apulia, Lucania ve Calabria’ya yayıldı.</p>
				<p class="paragraf">Büyük çiftliklerden kaçmış olan çok sayıda tarım kölesi asilere katıldı ve bunlardan tam takım bölükler kuruldu. Roma müstahkem kolonileri, garnizonlarının komutanlarının bağlılığı sayesinde dayanabiliyordu ancak. Örneğin, Samnitler, Campania’daki Nola, Stabiae (Castellammare di Stabia), Minturnae, Salernum (Salerno) gibi Roma kasabalarını ele geçirince, Roma askerî kolonları ve köleler hemen onların yanına geçtiler ve kendilerini izlemek istemeyen, büyük ailelere mensup subaylarını kılıçtan geçirdiler. Asilerin Judacilius komutasında ayaklandığı Apulia’da da aynı şeyler oldu. </p>
				<p class="paragraf">Ayaklanma, Roma yıllıklarında (annales) Toplumsal Savaş<span class="dipp"><a class="footnote-link" href="#footnote-225-19" id="footnote-225-19-backlink">19</a></span> <span class="char-style-override-8">(bellum sociale)</span> adını alan bir iç savaşın boyutlarına ulaştı. Ayaklananlar, biri Mars Quintus Pompedius Silo, öteki Samnit C. Papius Mutilus, iki <span class="char-style-override-8">imperator</span> (komutan) yönetiminde, Roma örneğine uygun 100 bin kişilik bir düzenli ordu çıkarmaları bir yana, federal bir İtalyan yönetimi de kurdular. C. Papius Mutilus, Pealing kenti Corfinium’u başkent olarak seçti, ayaklanmaya katılan bütün ulusların temsilcilerinden oluşan senatus, yönetim ve hukuk işleriyle görevli on iki praetor bu kentte bulunuyordu, İtalyan halk meclisi de burada toplanacaktı. Üzerinde “İtalia” yazısı ve boynuzlarıyla Roma’nın yırtıcı dişi kurdunu yere seren, çiftçinin yardımcısı ve yoldaşı boğanın resmi bulunan bir federal para basıldı.</p>
				<p class="paragraf">Savaşın ilk on sekiz ayında (90-89) ayaklanmacılar, üzerine gönderilen Roma orduları karşısında belirgin bir üstünlük sağladılar. Consul P. Rutilius Lupus, Marslar karşısında müthiş bir yenilgiye uğradı ve savaş alanında öldü. Meslektaşı Lucius Julius Caesar’ın da başına aynı şey geldi. Roma bile tehlikedeydi: Hemen yakınlarında savaşılıyordu.</p>
				<p class="paragraf">Doğu’da da çok zorlu bir savaş yapmak zorunda kalan cumhuriyet durumu daha da kötüleşmişti. Toplumsal savaşla hemen hemen aynı zamanda, 89 yılında başlayan bu çatışma aşağı-yukarı bütün doğu eyaletlerinin ayaklanmasına yol açmıştı. Roma’nın ulaşamayacağı bir yerde, Karadeniz kıyıları üzerinde Pontos adlı güçlü bir Hellenistik devlet kurulmuştu. Bu krallık III. yüzyıldan itibaren kuzey Kappadokia’da doğmuştu, ama doruk noktasına IV. Mithridates Eupator (114-63) döneminde ulaşmış ve hemen hemen bütün Karadeniz bölgesine yayılmıştı.</p>
				<p class="paragraf">Devlet bu dönemde Küçük Armenia, Kolkhis ve Saumacus ayaklanmasının bastırılmasından sonra Mithridates’in tacını giydiği Bosphoros krallığı, Tavros Khersonesos’u ve Olbia’yı kapsıyordu. Batı kıyısının Grek kentleri İstria, Tomi, Mesembria, Apollonia da Mithridates’e bağlı bulunuyor ve paralarına Mithridates’in baş resmini koyuyorlardı. (Appianos, “Roma Tarihi”nin [Romaika] XII. Bölümünü “Mithridatica” adıyla bu krala ayrılmıştı).</p>
				<p class="paragraf">Bu hükümdarın 300.000 kişilik bir ordusu ve çoğunda korsanların hizmet gördüğü 400 savaş gemilik bir donanması vardı. Romalıların İtalya’da uğradığı güçlüklerden yararlanan Mithridates, 89 yılında, Roma’ya karşı açıkça savaşa girdi. Birlikleri, aceleyle toplanmış Roma birliklerini kolayca yendi, Bithynia’yı ve hatta Roma’nın Asya eyaletini istila etti; Arkhelaus komutasındaki donanması boğazları ve Rodos hariç Ege adalarını ele geçirdi ve güçlü bir ordu Trakya ve Makedonya üzerinden Hellas’ı istila etti.</p>
				<p class="paragraf">Roma yönetiminin ve âşaracıların soygun ve şiddetinden bunalmış olan halklar Mithridates ve yardımcılarını her yerde kurtarıcı gibi karşıladılar; Atina daha birlikleri gelmeden ayaklandı. Halkın sevgisini daha çok kazanmak isteyen Mithridates, birliklerinde, kendisiyle ittifak yapan ülkelerde borçların silinmesi, toprakların paylaşılması ve kölelerin azat edilmesi gibi büyük toplumsal reformlar gerçekleştirmek niyetinde olduğunu ilan etti. Onun buyruğu ve halkın etkin katkısıyla, Romalı memurlar, tefeciler, tüccarlar ve bunların ajanları her yerde toptan kılıçtan geçirildi. Bu şekilde öldürülenlerin sayısı 80 bini buluyordu; malları paylaşıldı ve köleleri azat edildi. Mithridates ayaklanmacı İtalyanlarla yakın ilişkiler kurdu ve onların hemen yardımına gitmeye söz verdi.</p>
				<p class="paragraf">Toplumsal savaş ve zengin doğu eyaletlerinin neden olduğu benzersiz bir para bunalımı, Roma’nın durumunu iyice kötüleştirdi. Devlet yasal paranın sekizde birini eşit gümüş dinar basıyordu ve normal ayarlı para ortadan kaybolmuştu. Alacaklılar alacaklarını kesin olarak hemen ödenmesini istiyorlardı. Borçluların yükünü azaltmak için, praetor Aulus Sempronius Asellio bir moratoryum önerdi, öfkeli alacaklıların bir ayaklanması sırasında öldürüldü.</p>
				<p class="paragraf">Demek ki 80 yılına doğru, toplumsal savaş Roma’da ve elinde bulundurduğu topraklarda doruk noktasına erişmiş dorumdaydı. </p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-19-backlink" id="footnote-225-19">19</a>	Bazı metinlerde “Müttefikler Savaşı” (Bellum İtalicum) olarak geçmektedir. Ancak, Titus Livius’un da kullandığı “Bellum Sociale” savaşın amaç ve içeriğine çok daha yakındır. <span class="char-style-override-8">–çev.</span></p>
					</div>
				</div>
			</div>
		</div>
	</body>
</html>