<html xmlns="http://www.w3.org/1999/xhtml">
	<head>
		<title>5-10.html</title>
		<link href="template.css" rel="stylesheet" type="text/css"/>
<meta content="urn:uuid:0971d8e2-04b1-40d4-ab0d-83d08ffa4385" name="Adept.expected.resource"/>
	</head>
	<body>
		<div id="x5-10.html" xml:lang="tr-TR">
			<div class="Basic-Text-Frame">
				<p class="split"/>
				<p class="ana1">KIRK DOKUZUNCU BÖLÜM</p>
				<p class="r1"><img alt="6.png" class="image" height="8" src="images/6_fmt9.jpeg" width="257"/></p>
				<p class="anabaslik" id="toc_marker-11">ULUSAL ÖZGÜRLÜK HAREKETLERİNİN EZİLMESİ VE ROMA’NIN EGEMENLİĞİNİN BÜTÜN AKDENİZDE GÜÇLENMESİ</p>
				<p class="resim"><img alt="5.png" class="image" height="22" src="images/5_fmt10.jpeg" width="45"/></p>
				<p class="paragraf"><span class="char-style-override-7">I. Üçüncü Makedonia Savaşı (Perseus’a karşı).</span> Boyun eğmiş devlet ve ülkelerin halk yığınlarının direnme hareketini kırmak için Roma’nın en az elli yıl kadar uğraşması gerekti. 180 ve 170 yılları arasında, Roma’nın Hellas’taki aristokrat ve plutokrat fesat ocaklarını açıkça desteklemesi üzerine, Grek demokrat güçler açıkça Roma karşıtı nitelik kazandılar. Bütün gözler, o zamana kadar herkesin nefret ettiği Makedonia ve kralına çevrildi; V. Philippos’un mirasçısı olan Makedonia kralı Perseus, yakışıklı, açgözlü ve zayıf ama bununla birlikte “hareketli bir hayatın yorgunluklarına uygun” (Polybios, XXV, 3, 4) bir gençti. Herkes onun kişiliğinde Roma boyunduruğuna karşı girişilecek mücadelenin önderini görüyordu. </p>
				<p class="paragraf">Perseus, 30.000 kişilik Makedonia, 10.000 kişilik ücretli asker ordusu topladı ve Tuna dolaylarında yaşayan Skodrahları ve Bastarnları Kuzey İtalya’ya saldırmaya kışkırttı; Grek demokratlarıyla, Suriye ve Kartaca ile gizli ilişkiler kurdu. O zamana kadar Roma’ya bağlı kalmış Rodos bile Romalılara ihanet etti. Yalnızca, Makedonia’nın yeniden güçlenmesinden korkmaya devam eden Pergamon kralı Eumenes, kendisine karşı kurulan büyük koalisyonla ilgili olarak birkaç kez Roma’yı uyardı. 171 yılında, senatus üçüncü kez Makedonia’ya savaş ilan etti.</p>
				<p class="paragraf"><span>Ama Grek halk yığınlarını mücadeleye çağırmaktan korkan Perseus, krallığının topraklarını savunmakla yetindi. Daha sonra, Makedonia müstahkem mevkii Pydna yakınlarında yapılan muharebede, 168 yılı konsülü L. Aemilius Paulus, Makedonia ordusunu sardı ve Romalılar bir saat içinde bütün orduyu yok ettiler. Savaşın sonunu beklemeyen Perseus, Samothrake (Semadirek) adasına alçakça kaçıp bir tapınağa sığındı. Herkes tarafından terk edilen kral galiplere teslim oldu ve gönderildiği Roma’da tutsak olarak öldü.</span></p>
				<p class="paragraf"><span>Makedonia devleti kesinlikle ortadan kaldırıldı ve dört özerk bölgeye bölündü. Romalılar krallığın mallarına el koydular, altın ve gümüş madenlerini kapattılar ve halkı ağır bir vergiye bağladılar. Perseus’la ilişki kurmuş olan Grek devletleri kanlı bir şekilde cezalandırıldılar. Romalılar, Epieros’ta 70 kenti yağma edip yakıp yıktılar ve 150.000 kişiyi köle olarak sattılar. Roma’nın yandaşı yerli soylu sınıfın yardım ettiği 10 üyelik bir senato komisyonu, bütün Hellas’ta “Devlete İhanet”le ilgili bir soruşturma yaptı. Bağımsızlık için harekete geçmiş olanlar ölüme mahkûm edildiler ve şüpheli kişiler İtalya’ya sürgüne gönderildiler. Yalnızca Akhaia Birliği’nden bin kişi (bunların arasında, Roma’da yirmi yıla yakın rehine hayatı yaşamak zorunda kalacak olan, geleceğin tarihçisi Polybios da vardı) sürgüne gönderildi. Rodos’un elinden küçük Asya’daki toprakları alındı; Delos adasında vergiden bağışık bir serbest liman kurup Atina’ya veren Romalılar, Rodos’un ticaretine de önemli bir darbe indirdiler. Delos kısa sürede bütün Ege Denizi’nin ticaret merkezi oldu. Büyük Hellenistik devletlerinin de Roma’ya olan bağımlılıkları iyice sıkılaştı. Suriye’de, III. Antiokhos’un yerine geçen IV. Antiokhos, “Senatonun kararlarının kendisi için tanrı yasaları gibi” olduğu konusunda güvence veriyordu. Mısır kralları Roma’ya gelip senatonun destek ve yardımını istiyorlardı.</span></p>
				<p class="paragraf">Roma köleci oligarşisinin bu ustaca doğu politikası, 160 ve 150 yılları arasında, doğu Akdeniz havzası uluslararası ilişkilerinde egemen konumunu güçlendirmeyi sürdürdü. Ama bu politika, aynı zamanda, bütün doğu uluslarında Romalılara karşı kin birikimine neden oluyor ve böylece yeni bir karışıklık hazırlıyordu.</p>
				<p class="paragraf para-style-override-6"><span class="char-style-override-7">2. Hellas’ta ayaklanma (150-146). Sahte-Philippos ve Akhaia Birliği’ne karşı savaş.</span><span> Roma’nın acımaksızın ezdiği Makedonia, özgürlük hareketlerinin en önemli merkezi haline geldi. Roma’nın zorla kabul ettirdiği aristokratik yönetime karşı daha önce de ayaklanmalar olmuştu, ama 150 yılında bütün Makedonia ayaklandı ve Küçük Asya’lı bir keçecinin oğlu olan ve Perseus’un oğlu Philippos olduğunu ileri süren, Andrikos adlı bir serüvencinin çevresinde birleşti. Andrikos, Byzantion’un yanı sıra öteki Grek kentlerinin desteğini sağladı ve Trakya boylarının şefleri buyruğuna askerî birlikler verdiler. Oldukça büyük bir ordunun başında, kendisini karşılamaya gelen Romalıları yendi ve Thessalia’ya girdi. Roma tarafından oldukça büyük bir ordu ile gönderilen praetor Quictius Caecillius Metellus, Andrikos’un Hellas’da ilerleyişini güç de olsa durdurdu ve onu Makedonia’ya çekilmek zorunda bıraktı. Nihayet, Romalı generalin satın aldığı ve savaşın en kızgın anında bütün süvari birliğiyle birlikte düşman tarafına geçen yardımcılarından biri, Telestes sayesinde, 149 yılında Pydna’da yapılan savaşı Metellus kazandı. Tutsak edilen Sahte-Philippos Roma’da idam edildi ve metellus “Makedonia’lı” unvanının aldı. Makedonia, Epieros ve Illyria gibi bütün özerkliğini yitirdi ve bir praetor’un yönetiminde bir eyalet düzeyine indi (148). Ama Sahte-Philippos’un ezilmesinden sonra elli yıl daha yeni sahteciler çıktı Makedonia’da ve birçok yerde ayaklanmalar oldu.</span></p>
				<p class="paragraf"><span>147 yılında, orta ve güney Hellas’ta bir halk ayaklanması patlak verdi. Ayaklanmanın merkezi Akhaia Birliği’ydi. Perseus’a karşı kazandıkları zaferden sonra Romalılar, mümkün olduğu kadar çok kenti ayırarak bu birliği dağıtmaya çalışmışlardı. Bu nedenle, Roma’ya karşı Akhaialılarda büyük bir düşmanlık başladı. Sahte-Philippos’un bozguna uğramasından sonra, demokratların önderleri olan Diaeos ve Kritolaus, “her yerde halk meclisleri toplayarak” açıkça ayaklanmaya hazırlandılar. Kitlelerin, “zanaatkâr ve yoksullar”ın eylemi, Akhaia Birliği’nde o zamana kadar görülmemiş bir gelişme gösterdi. Roma’nın yandaşı Polybios bu durumla ilgili olarak şöyle diyor: “Bütün kentler bağnazca bir öfkeye kapılmışlardı ama sınıf ayrımı olmadan bütün Korinthos başı çekiyordu” (XXXVIII, 8-10). Hareket Peloponnesos’tan Boiotia’ya yayıldı ve dayanak noktası Thebai oldu. </span></p>
				<p class="paragraf">Kritolaus ayaklanmayı Boiotia’da güçlendirmeye çalıştı, ama kuzeyden gelen Makedonia barışlandırıcısı Matellus onu yendi. Romalıların eline geçmemek için bütün Thebai halkı dağlara sığındı. Kritolaus öldü; onun yerine komutanlığa geçen Diaeos, halkın direnmesini güçlendirmek için, köktenci toplumsal önlemler aldı. Borçları kaldıran, ödenmemiş vergileri bağışlayan bir yasa çıkardı, tutuklanmış borçlular serbest bırakıldı ve eli silah tutan herkes silahaltına alındı. 12.000 köle azat edildi ve bunlardan ayaklanmanın merkezi Korinthos’u savunmak için bir birlik oluşturdu. Birlik üyelerinin boş hazinelerini doldurmak için, kadın-erkek bütün zengin yurttaşlara yüksek vergiler getirildi; bu da onları “büyük üzüntü ve kedere” boğdu.</p>
				<p class="paragraf">Hareketin bütün Poleponnesos’a yayılması üzerine, Romalılar, Hellas’a konsül L. Mummius’un komutasında, Giritliler, Pergamonlular, vb., güçlendirilmiş ikinci bir ordu göndermek zorunda kaldılar. Asiler başlangıçta bazı başarılar kazandılar, ama Mummius’un ana birlikleri bunları büyük bir bozguna uğrattılar. Diaeos öldü ve Mummius saldırarak Korinthos’u aldı, kent yağmalandı, yakıldı, yıkıldı. Erkekler kılıçtan geçirildi, kadınlar, çocuklar ve Diaeos’un azat ettiği köleler açık arttırmayla satıldılar (146).</p>
				<p class="paragraf">Ayaklanmaya katılan bütün kentlerin surları yıkıldı ve halkının silah taşıması yasaklandı. Demokratik anayasalar yürürlükten kaldırıldı, bunların yerine vergi ilkesine dayalı ve oligarşik anayasalar getirildi. Bütün birlikler dağıtıldı ve bütün Hellas haraca bağlandı. Akhaia adlı altında orta ve güney Hellas, Makedonia eyaletine bağlandı. Sparta, Atina ve Delphoi, görkemli geçmişlerine bir saygı ifadesi olarak, sözde özerk bırakıldı.</p>
				<p class="paragraf">Bütün baskı önlemleri, hiç kuşkusuz, işgal ordusu başkomutanı Mummius ile senato komisyonunun eseriydi ama Roma yetkililerini zenginler de destekliyordu. Demek ki, Grek bağımsızlık hareketinin kalıntılarının ortadan kaldırılması sorumluluğu yalnızca Roma ordularına ait değildi ama halkına ihanet etmiş olan ve Roma’nın işgalinde, toplumsal devrim tehlikesine karşı, mevcut düzenin ve köleliğe dayalı rejimin devamının güvencesini arayan, Grek toplumunun üst katmanlarını oluşturan, ülkenin büyük köle sahipleri de sorumluydular.</p>
				<p class="paragraf para-style-override-6"><span class="char-style-override-7">3. Üçüncü Pön (Kartaca) Savaşı ve Kartaca’nın sonu (149-146).</span> Kartaca, İkinci Pön Savaşı’ndan sonra kendini toparlamış, başta Mısır ve hatta Pontos olmak üzere, doğu ticaretini önemli ölçüde geliştirmişti. Kartaca tüccarlarının rekabeti, önderleri M. Porcius Cato olan Roma tüccar ve işadamlarını son derece sinirlendiriyordu. Cato’nun senatodaki söylevlerinin hepsi, “Ayrıca, Kartaca’nın yıkılması gerektiğini sanıyorum”, <span class="char-style-override-8">(Ceterum censeo Carthaginem esse delendam)</span> cümlesiyle bitiriyordu. Bu nedenle, Roma yönetimi, Numidia kralı Massinissa’nın, Afrika kıyı bölgesindeki Kartaca topraklarını tek tek ele geçirmesine göz yumuyordu; öyle ki, 150 yılından itibaren Massinissa 120 Libya kasaba ve kentinin efendisi durumuna gelmişti. Bununla birlikte, bu gasplara karşı kendini savunmak isteyen Kartaca’nın talihsiz girişimi, Roma’ya eski düşmanını sonunda ortadan kaldırmak bahanesini sağladı. Afrika’ya büyük bir ordu çıkartıldı ve savaş tehdidiyle Kartacalılar’a verilen ültimatomda, kentlerini kendi elleriyle yıkmaları ve kıyıdan en az on beş kilometre içerlere aktarmaları, yani denizcilikten vazgeçip tarımcı bir ulus olmaları isteniyordu. Bu isteklere yanıt olarak bir halk ayaklanması başladı. Roma’ya yaltaklanan Kartaca senatörlerinin büyük bir bölümü kılıçtan geçirildi, köleler azat edildi ve halk büyük bir coşkuyla silah ve gemi yapımına, surların onarımına koyuldu; kente yiyecek sağlamak üzere bir ordu oluşturdu. Savaş deneyimi olan Asdrubal savunmanın başına geçirildi. </p>
				<p class="paragraf">Saldırganlar iki yıl boyunca (149-147) Kartaca halkının kahramanca direncini kıramadılar. Roma ordularının saygınlığı ağır şekilde yaralanmıştı. Bunun üzerine, tüccar ve sanayici çevreleri, savaş kliğinin en önemli temsilcilerinden biri aynı zamanda nitelikli ve kültürlü bir insan olan Publius Cornelius Scipio Aemilianus’un (Paullus Aemildus’un oğlu ve Scipio Africanus’un evlatlığı) Afrika başkomutanlığına getirilmesi için askerî ve aristokrat çevrelerle anlaştılar. Yeni başkomutan Kartaca önünde durumu tamamen değiştirdi. Kartacanın meskûn mahalleleri işgal edildi; hendekler ve toprak tabyalarla kıstağın anakarayla olan ilişkisi kesildi; bu durum kuşatılmış halkı açlığa mahkûm etti ve nihayet Roma ordusunun da 85.000 askerini yitirdiği bir savaşta Kartaca ordusu yok edildi.</p>
				<p class="paragraf">146 yılı ilkbaharında, Scipio, halkın geri kalan bölümünün sığındığı kent merkezine ve Kartaca kalesine karşı şiddetli bir saldırı başlattı.</p>
				<p class="paragraf">Scipio kendisine boş alan sağlamak için kenti yaktırdı, beş katlı evleri yıktırdı. Saldırı aralıksız altı gün, altı gece sürdü ve ancak yedinci gün Romalılar, Kartaca’nın Akropolis’i olan Byrsa’yı ele geçirebildiler.</p>
				<p class="paragraf">Kartaca’ya karşı uygulanan şiddeti, genellikle Romalılardan yana çıkan Polybios bile suçladı. Kent temellerine kadar yıkıldı ve yeri kutsal ilan edildi, yani buraya yapı yapılması yasaklandı. Neredeyse bütün halk kılıçtan geçirildi ve hayatta kalanlar köle olarak satıldılar; askerlere özel mülkleri yağmalama izni verildi; kamu yapılarının ve tapınakların zenginlikleri Roma hazinesine gitti. Müttefik Numidia’ya bırakılan toprakların dışında Kartaca toprakları üzerine Roma “Afrika” Eyaleti kuruldu ve ülke, hemen hemen bütün kentlerin yıkılmasından sonra bir tarım bölgesine dönüştü, eski Kartaca plantasyonları Roma soylu sınıfının büyük malikâneleri durumuna geldi. Köleci Roma oligarşisinin artık Kartaca rekabetinden korkması gerekmiyordu. </p>
				<p class="paragraf para-style-override-7"><span class="char-style-override-7">4. İspanya’da ayaklanma. Viriathus ve Numantia Savaşı.</span> Roma fethi İspanya’da da kıyasıya bir direnmeyle karşılaştı, silahlı mücadele aşağı yukarı iki yüzyıl sürdü (Bk: Appianos, <span class="char-style-override-8">Roma Tarihi, </span>VI. kitap <span class="char-style-override-8">İberica</span>). </p>
				<p class="paragraf">İkinci Pön (Kartaca) Savaşı’nın sonucu olarak, Roma, İspanya’da (İberia), ülkenin güney ve doğusunda, Pireneler’den Cebelitarık’a uzanan dar bir kıyı şeridini işgal etmişti. Bu topraklar, Baetica ve Turdetania’yı (bugünkü Granada ve Endülüs), İspanya’nın kolayca Romalılaşan en verimli, maden yatakları bakımından en zengin ve en uygarlaşmış bölgelerini kapsıyordu. Yarımadanın, henüz klanlar düzeninde bulunan, özgür ve savaşçı Karpetan, Keltiber, Lusitan, vb., boylarının yaşadığı orta, batı ve kuzey bölgelerinde durum başkaydı. Romalıların istila girişimi buralarda yaman bir direnmeyle karşılaştı; zaten bu uluslar boyun eğmiş olsalar bile, güneyli komşularının tersine, özgürlüklerini yitirmeye razı olmak istemiyorlardı ve sürekli ayaklanmalar çıkıyordu.</p>
				<p class="paragraf">Lusitania’da çıkan bu ayaklanmalardan biri, bağımsızlık savaşının, Grek tarihçisinin (Polybios, XXXV, I) dediği gibi, “ateş savaşı”nın işareti oldu. Yetenekli ve yiğit bir komutan ve İspanya’nın ulusal kahramanı haline gelen, basit Lusitan çobanı Viriathus, bu savaşın ruhu ve örgütçüsü oldu. 135 yılı dolaylarında, Romalıların İspanya’daki durumu bir ara öyle tehlikeli bir duruma girdi ki Viriathus için son derece elverişli bir barış antlaşması yapmak zorunda kaldılar: Antlaşmada, Viriathus “Roma halkının dostu” ilan ediliyor ve bütün isyancı uluslar işgal ettikleri toprakları koruyorlardı. </p>
				<p class="paragraf">Ama senato bu barış antlaşmasını “Roma halkına kesinlikle yaraşmaz” buldu. Cumhuriyetin İspanya’daki başkomutanı C. Servilius Caepio’un satın aldığı hainlere uyurken Viriathus’u öldürttü (141 yılı, bazı kaynaklara göre de 139). Sonra, Decimus Junius Brutus yönetiminde güçlü bir Roma ordusu Lusitaina’yı (Portekiz) ateş ve kana boğdu ve “dünyanın sınırındaki” Galicia’yı işgal etti. 140 yılında, Romalılar, İberia yarımadasının batısında egemen duruma geçtiler ve burada koloniler kurmaya başladılar.</p>
				<p class="paragraf">Durius (Duero) ırmağının yukarı kesiminde bulunan, savaşçı Keltiberlerin ülkesinde yapılan Numatia Savaşı (143-133), özgürlüğü için çarpışan İspanya halkının kahramanlığının görkemli bir örneğidir. Savaşın Roma için utanç verici evrelerinden biri konsül C. Hostilius Mancinus’un 137 yılında yenilgiye uğrayıp, Roma adına aşağılayıcı bir barış yapmak zorunda kalmıştır. Senato onu Numantialılara teslim edilmeye (ama onlar kabul etmediler onu) mahkûm etti ve yaptığı antlaşma iptal edildi. Roma yönetimi onurunu kurtarmak için Numantialılara karşı, şanlı Kartaca galibi, 134 yılı consulü Scipio Aemilianus’u gönderdi. Scipio, Numantia’yı kulelerle tahkim edilmiş bir kuşatma siperiyle sardı ve kentin çevresini yakıp yıktı. Numantialılara karşı en küçük yakınlık gösteren komşu yerleşim yerleri sakinlerinin elleri kesiliyordu ve cezalandırma seferlerini bizzat Scipio yönetiyordu. Açlığa mahkûm olan kuşatılmış Numitia halkı teslim olmak zorunda kaldı. Teslim sırasında birçoğunu kendisi öldürdü.</p>
				<p class="paragraf">Scipio, halkın hayatta kalan bölümünü sattırdı, kent yerle bir edilip toprakları komşuları arasında paylaştırıldı. Ama bu önlemler İberia halkını ancak kısa bir süre için sindirebildiler; elli yıl sonra, aynı şiddette bir başka ayaklanma patlak verdi.</p>
				<p class="paragraf">Romalılar, İllyria’da, Dalmatia, Gallia ve Liguria’da, öteki “barbar” ulusların da zorlu direnmesiyle karşılaştılar. Bütün hileleri, bütün kalleşlikleri, bütün düzenleri, sözlerini, anlaşmaları, antlaşmaları çiğnemeyi, başkalarını ortadan kaldırmak için bazı şefleri satın almayı, yağmayı, sürgünü ve bütün bir halkın ortadan kaldırılmasını kendileri için yasal sayıyorlardı. Romalılar “dünya egemenliği” için bu kanlı yolda ilerliyor ve “büyük Roma İmparatorluğu”nu kurmaya çalışıyorlardı.</p>
			</div>
		</div>
	</body>
</html>