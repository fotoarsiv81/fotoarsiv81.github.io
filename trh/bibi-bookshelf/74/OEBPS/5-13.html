<html xmlns="http://www.w3.org/1999/xhtml">
	<head>
		<title>5-13.html</title>
		<link href="template.css" rel="stylesheet" type="text/css"/>
<meta content="urn:uuid:0971d8e2-04b1-40d4-ab0d-83d08ffa4385" name="Adept.expected.resource"/>
	</head>
	<body>
		<div id="x5-13.html" xml:lang="tr-TR">
			<div class="Basic-Text-Frame">
				<p class="split"/>
				<p class="ana1">ELLİ İKİNCİ BÖLÜM</p>
				<p class="r1"><img alt="6.png" class="image" height="8" src="images/6_fmt12.jpeg" width="257"/></p>
				<p class="anabaslik" id="toc_marker-14">III. YÜZYILIN SONU VE II. YÜZYILIN BAŞINDA ROMA’DA KÜLTÜR DEVRİMİ</p>
				<p class="resim"><img alt="5.png" class="image" height="22" src="images/5_fmt13.jpeg" width="45"/></p>
				<p class="paragraf">Roma’nın büyük bir Akdeniz köleci imparatorluğuna dönüşmesinin neden olduğu derin toplumsal ve ekonomik değişikliklere, bütün Roma yaşamının bunlardan daha az derin olmayan bir değişimi ve maddi manevi uygarlık alanında gerçek bir devrim eşlik ediyordu.</p>
				<p class="paragraf">Her şeyden önce, Roma yayıldığı alan ve nüfusuyla büyük bir kent oldu. İtalya’nın dört bir yanından insanlar Roma’ya akın ediyor, çok sayıda yabancı bu kente yerleşmeye geliyordu, bunlar arasında Grekler, Suriyeliler ve özellikle Yahudiler başı çekiyordu. Roma bütün Akdeniz dünyasının merkezi durumuna geliyordu. Kentte büyük kamusal yapılar ve özel evler yapılıyor, sokaklara taş, pazarlara ve alanlara parke döşeniyordu, Tiber nehri üzerine yeni köprüler atılıyordu. Ama aynı zamanda ve aynı dış görünüşüyle, Roma, kendisinin yaratmış olduğu bu uçsuz bucaksız imparatorluğunun temelinde bulunan derin çelişkileri açık bir biçimde doğruluyordu. Plebin pis kulübelerinin yanı başına, müteahitler üç dört katlı ucuz evler dikmeye başlamışlardı. Ağaç iskelet üzerine pişmiş tuğladan yapılan bu evler bazen yıkılıyor ve sık sık yanıyorlardı. Dar merdivenlerle birbirine bağlanan ve nohut kadar odalara bölünmüş ve her türlü konfordan yoksun katlarda yoksul aileler üst üste yaşıyorlardı. Avlulara ve sokaklara atılan çöpler salgın hastalıklara yuvalık yapıyorlardı. Ama bu karanlık kümeslerin yanı başında, yeni zenginlerin, “sütunlu iç avluları”, şimşirli ve sanatlıca budanmış porsuk ağaçlı bahçeleriyle, helenistik üsluba göre tasarlanmış konaklarını (özellikle Palatinus’ta saray anlamına gelen “Palatium” sözcüğü buradan gelmektedir) diktirdikleri mahalleler yükseliyordu. Burada, banyolu, mozaik döşemeli, duvarları değerli mermerle kaplı ya da freskle bezeli, mobilyaları yaldızlı ve fildişi işlemeli daireler vardı. Roma aristokrasisinin güzellikleriyle ünlü “situs”lerle (görünüm, kır görünümü) ve deniz kıyılarında yaptırdıkları “kent villaları” da şatafatlarıyla göz kamaştırıyordu, bunların en ünlüleri bugün Tivoli olarak bilinen Tibur ve Baia (Baies) idi. Roma soylu sınıfı kendini bütün duyuların zevkine teslim etti. Konukların çatlayıncaya kadar pisboğazlık ettikleri, çılgınca sarhoş olup kendilerinden geçtikleri şölenler için hiçbir masraftan kaçılmıyordu. Törelerin eski ağırbaşlığının yerinde yeller esiyordu: Kadınların giydiği gösterişsiz giysilerin yerini lüks kumaşlar almıştı; şemsiye, tavuskuşu tüyünden yapılmış yelpaze, türlü çeşitli fantastik saç biçimleri moda oldu. Açık-saçık mim gösterileri, yaban hayvanı sürek avları, kanlı gladyatör çarpışmaları bu dönemde çok tutulan gündelik eğlence haline geldiler. O zamana kadar, insan kurban etmenin kalıntısı olarak cenaze törenlerinde devam eden insan kırımı gladyatör oyunlarında gündelik halk gösterisi niteliği kazandı. </p>
				<p class="paragraf">Ama bu yabancılardan alınan kötü alışkanlıkların yanı sıra, yabancı uygarlıkların ve özellikle Hellas’ın kültürel değerleri de yayılmaya başladılar. Loratius’ün de dediği gibi, “Tutsak Hellas kendisini yenen kaba ülkeyi fethetti ve köylü Latium’u sanatla büyüledi.” M.Ö. II. yüzyılın başından itibaren, Grek eğitimci her zengin Roma evinin zorunlu parçası haline geldi.</p>
				<p class="paragraf">Bu hellenizm hayranlığının etkisi altında, M.Ö. III. yüzyılın sonu ve ikinci yüzyılın başından itibaren, kendine özgü yeni Roma kültürü oluşmaya başladı.</p>
				<p class="paragraf">Grek kökenli bir köle olan eğitici Tarentin Livius Andronhicus Roma edebiyatının babası sayılır; Homerus’un <span class="char-style-override-8">Odysseia</span>’sını Latinceye çevirdi ve ilk Roma trajedi ve komedilerini Grek örneğine uygun olarak kaleme aldı.</p>
				<p class="paragraf">Roma’nın ikinci büyük şairi, yedi kitaplık ilk Latin epik şiirinin <span class="char-style-override-8">(Pön Savaşı)</span> yazarı Oneius Naevius, büyük ölçüde Grek kültürünün etkisinde kalmış olan Campania’da yetişti. Naevius ayrıca Grek trajedi ve komedilerini çevirdi, kendisi de trajediler, “praetexte”lar yazdı. (Temsillerde bütün oyuncular lâl rengi şeritli, beyaz resmî Roma cübbesi yani “praatexta” giydikleri için oyunlar bu tanımla anılırlar, “bahane sözcüğü de “praetexta’dan türemiştir). Yapıtlarından birinde şöyle bir cümle yer almaktadır: “Ben özgürlüğü her zaman yürekten sevdim ve ona paradan daha çok değer verdim.” Fakat, “Romalı Aristophanes” olmak isteyen Naevius, bazı güçlü insanların hatalarını alaya aldığı için zindana atıldı, Roma’dan kovuldu ve 200 yılına doğru sürgünde öldü.</p>
				<p class="paragraf">Aynı demokratik düşünce, yoksul bir Umbria’lı göçmen olan Titus Maccius Plautus’un (254-184 dolayları) yapıtlarına da esin kaynağı olmuştur.</p>
				<p class="paragraf">Plautus, Roma’da çeşitli işlere girip çıktıktan sonra tiyatroya hizmet görevlisi olarak girdi ve daha sonra, çok tanınmış bir komedi (oyunlarından 21’i günümüze ulaştı) yazarı oldu. Oyunları hep Hellas’ta geçer, ama “Grek töreleri”ni eleştirip alaya alıyormuş gibi yapıp, bunların Roma’ya hiç de yabancı olmadıklarını sezdirirler. Yergici imgeleyen gücü, yeni Roma toplumunun halkın tiksindiği bazı yanlarını eleştirir. Muzaffer askeri <span class="char-style-override-8">“Palavracı Asker”</span>de, zenginlik tutkusunu <span class="char-style-override-8">“Gömlek”</span>te. Aynı zamanda, yoksullara ve hatta kölelere sevgi gösterir <span class="char-style-override-8">(Stichus).</span></p>
				<p class="paragraf">Roma’da II. yüzyılın birinci yarısında başlayan siyasal gericiliğin de kendi şairleri vardı. 204 yılında Roma’ya gelen, Hellenleşmiş Calabia kökenli Ennius, Roma aristokrasisinin şairi oldu. Şu “Naevius hödüğü”nü açıkça alaya alıyor ve onun tersini savunarak, Scipio Africanus’u göklere çıkartıyordu. Annales adlı şiirinde, Aeneas’tan başlayarak halkın nefret ettiği “Zamanlamacı” Fabius Maximus’a kadar Roma kahramanlarını övüyordu. Ama, aynı zamanda, Hellas’ın materialist ve rasyonalist filozoflarının (Epikharmos ve Euemeros) öğretilerini şiirlerinde sergiliyordu. Roma yurttaşı hakkını elde ettikten sonra, 169 yılında öldü. Scipio’lar aile mezarlıklarında onun için bir anıt yaptırdılar. </p>
				<p class="paragraf">Ennius’un yeğeni, şair ve ressam Pacuvius (220-130), Aiskhylos, Sophokles ve Euripides’e öykündüğü trajedilerle ünlendi, ama halk onun yapıtlarıyla ilgilenmedi. Halk, senatör Terentius Lucanus’un azatlısı, aristokrat eğilimli komedi şairi Publius Terentius Afer’in (190-159 dolayları) yapıtlarına da ilgi göstermedi. Terentius, komedilerinde (toplam olarak 6 oyun) Roma toplumunun aydın seçkinlerinin beğeni ve anlayışının sözcülüğünü yapıyordu. Atasözü niteliği kazanan, “Ben insanım: İnsansal olan hiçbir şey bana yabancı değildir.” <span class="char-style-override-8">(homo sum, et humani nihil a me alienum-puto)</span> cümlesi onundur.</p>
				<p class="paragraf">Güzelsanatlar, özellikle Paulus Aemilius ve L. Mummius’un getirdikleri olmak üzere, Grek kentlerinden yağmalanıp Roma’ya getirilen başyapıtlar sayesinde gelişmeye başladılar. O zamandan itibaren, sanat yapıtı kolleksiyonculuğu çok yaygınlaştı, ve bunların özgünleri isteği karşılayamadığı için de, Grek modellerinin kitle halinde taklitleri yapılmaya başlandı. (Belvedere Apollon’u bu yeniden üretimlerden biridir.) Grek ressamlara bol bol savaş sahneli resimler ısmarlanıyordu. Daha sonra Romalı ressamlar da çıktı. 304 yılından başlayarak, Fabius’lardan biri Salus tapınağını kendi eliyle dekore etti ve <span class="char-style-override-8">Pictor</span> (Ressam) lakabı ailesine buradan kaldı. Şair Pacuvius, Hercules tapınağına yaptığı resimle de ünlendi. III. ve II. yüzyıl yapıtlarından, ne yazık ki, bir III. yüzyıl mezarının küçük bir parçasından başka bir şey günümüze ulaşmadı. Bu dönem Roma heykelciliğiyle ilgili olarak daha çok bilgiye sahibiz. Ölülerin mumdan maskını çıkarma eski geleneği, yüz çizgilerinin taş ya da mermere aktarılması geleneğini doğurdu: Yüzdeki kusurlara varıncaya kadar tam benzerlik isteniyordu. Gerçekçiliği şaşırtıcı Roma büst sanatının kaynağında bu gelenek bulunmaktadır. O dönemin mimari anıtlarından 179 yılında yaptırılan Aemilianus bazilikasının bazı kalıntıları kaldı.</p>
				<p class="paragraf">Grek felsefesinin etkisi altında, eskinin safyürek düşünceleri de, hiç olmazsa toplumun yüksek katmanlarında, değişikliğe uğradılar. Scipio Aemilianus’un dostları arasında, yaptığı seferlerde kendisine tarihçi Polybios gibi eşlik eden Grek felsefecisi Panetius da bulunuyordu. Cato’nun arkasında yer alan, eski Roma geleneğinin yandaşları, Grek felsefesi düşüncesinin istilası karşısında güçsüz kalıyorlardı. Grek filozofları birkaç kez Roma’dan süren senato kararları <span class="char-style-override-8">(Senatuas Consultum)</span> da bir işe yaramadı.</p>
				<p class="paragraf">Roma tarih yazıcılığı (historiografi) III. yüzyılın sonundan itibaren gelişmeye başladı. Senatör Fabius Pictor, 200 yılına doğru, resmî kroniklere, aile geleneklerine ve başka kaynaklara dayanarak, kuruluşundan kendi dönemine kadar, ilk Roma tarihini yazdı. Greklere Roma devletinin gücünü kanıtlamayı amaçlayan bu yapıt onların dilinde yazılmıştı. Fabius’tan sonra gelen, I. Cincius Alimentus (İkinci Pön Savaşı’nda bulundu) ve Postumius Albinus (150 yılına doğru) gibi “eski kuşak yıllıkçılar” (annalist major) da Grekçe yazdılar. Ama Cato, bazı bölümleri günümüze ulaşan Crigines’ini Latince yazmıştı. Cato bu tarih yapıtında, kroniklere, yazıtlara ve öteki belgelere dayanarak Roma’nın ve birçok İtalik kentin doğuşlarını ve ilk dönemlerini anlatıyordu. Tarihçilerin büyük kişilere verdikleri aşırı öneme karşı çıkarak, “Perseus’u konsül Paulus değil Roma halkı yendi,” demiştir.</p>
				<p class="paragraf">Doğa bilimleri ve matematik de, büyük bir olasılıkla bu dönemde gelişmeye başladı Roma’da. Matematik, balistik, mekanik bilgileri olmaksızın, Romalı mimarlar ve mühendisler <span class="char-style-override-8">(praefecti fabrum)</span>, büyük yapılar (bazilikalar), su kemerleri, köprüler yapamazlar, beş sıra kürekli kadırgaları denize indiremezlerdi. Ama o dönemden hiçbir Romalı matematikçinin, fizikçinin ya da mekanikçinin adını bilmiyoruz. Yalnızca, bir Roma subayının 168 yılı güneş tutulmasını haber verdiği söylenmektedir.</p>
				<p class="paragraf">Din alanında büyük bir devrim gerçekleşti. M.Ö. VI. ve V. yüzyıldan itibaren, tarımın gelişmesiyle birlikte, ilkel animism, tarla çalışmalarını yönlendiren tanrıların kültürüne karışmaya başladı. Köylünün çalışmalarını etkileyen doğa güçleri büyük bir önem kazandılar: Romalılar için “baba tanrılar” haline geldiler. Vevactor ile Reparotor çift sürme tanrıları, İnsitor ekim tanrısı, Proserpine filizlenme tanrıçası, Flora çiçek açma tanrıçası, Matura, olgunlaşma tanrıçası idiler. Köylünün efendisi bu birçok tanrının başında, “çok iyi, çok büyük” <span class="char-style-override-8">(optimi maximi)</span> tanrılar üçlemeci bulunuyordu: Gökyüzünün, fırtınanın ve yağmurun, daha sonra da şarabın tanrısı Jupiter, tarlaların, tarım çalışmalarının ve aynı zamanda savaşın tanrısı Mars, ve görevleri kesinlikle belli olmayan Quirinus.</p>
				<p class="paragraf">Roma halkının bu ilk kültürünün en çarpıcı özelliği, son derece akılcı, basit ve sapına kadar yararcı niteliğe sahip oluşuydu. Duruma göre bir tanrıya yakarırken, iki taraf için zorunlu olan sözleşmeli <span class="char-style-override-8">(religio)</span> bir ilişki kurmaya çalışıyorlardı: Yani, karşılıklı “al gülüm ver gülüm” <span class="char-style-override-8">(do ut des)</span> ilkesine göre, dinsel bağıt yerine getirilirken gerekli bütün formalitelere tam olarak uyulursa ve bütün koşullar açık açık dile getirilirse, tanrının da kendi yükümlülüklerini yerine getirmek zorunda kalmasının güvencesinin elde edilebileceği düşüncesinden hareket ediyorlardı. Eski Roma dininin ayin usulüne ilişkin bu biçimcilik, bağlantılarının kölesi olan –ki ilkçağ Romalısı böyle biriydi– küçük çiftçinin kaygılarını gideriyor olmalıydı. </p>
				<p class="paragraf">Ama Etrüsk egemenliği döneminden itibaren, Roma’da mesleklerin ve ticaretin gelişmesiyle ve İtalya’nın komşu bölgeleriyle daha yakın ilişkiler kurulmasıyla birlikte, yabancı “yeni tanrılar” Roma dininde giderek daha çok yer almaya başladılar.</p>
				<p class="paragraf">Etruria’dan ithal edilen Juno ve Minerva, Jupiter’le birleşip “Capitolium üçlemesi”ni oluşturdular ve resmî pantheonun en büyük tanrıları oldular. 500 yılından itibaren, Herakles, Kastor ve Polydeukes, Apollon ve Artemis (Diana) gibi Grek kültleri Roma’ya nüfuz etmeye başladılar. Ceres, Liber ve Libera gibi eski Roma tanrılarından denk isimler alan Demeter ve onun uyduları Dionysos ve Kore’nin kültleri Sicilya’dan aktarıldılar, bu da Roma’nın gereksinimlerini karşılamak için bu eyaletten sürekli buğday satın alınmasının nedenlerini açıklamaktadır. Pleb sınıfının kalesi durumuna gelen Aventinus üzerine oturtulan tapınakları Grek üslubuna göre yapılmıştı ve kült Grek rahibeler tarafından “Grek usulü” kutsanıyordu. Apollon kültüyle birlikte ve büyük bir olasılıkla birlikte Cumae’den ünlü Grek kadın kahinlerin kehanetlerinin toplandığı kitap olarak kabul edilen “Sibyllalar’ın Kitapları”nda Roma’ya getirilmişti.</p>
				<p class="paragraf">Sonuç olarak Roma dini, II. yüzyılın ortasında, eski ve yeni öğelerin en garip bileşimlerinden biri görünümündeydi. Toplumun üst katmanları dine karşı kayıtsız, hatta kuşkucu olmuşlardı. Birçok gözde devlet adamı, görevlerini yaparken, (örneğin C.Flaminius) kuş falıyla açıkça matrak geçiyorlardı. Ve halk arasında, Roma’da olduğu kadar İtalya’da da, Dionysos Esrikleri örneğine uygun olarak gizli dernekler halinde kurulan çeşitli Grek mezhepleri (Orphik din, Dionysos dini) kendilerine yeni yandaşlar topluyorlardı.</p>
				<p class="paragraf">Yaşlı Romalılar, bazen, yedi bin kişinin cezalandırılmasına yol açan, 186 tarihli Bacchanalia (Baküs adına yapılan gizli-dinsel bayram) duruşması örneğinde olduğu gibi, bu sapkınlıklara karşı şiddetli tepkiler yaratmayı becerebiliyorlardı. Ama hiçbir polis önlemi, devlet dininin boyunduruğundan kurtulan halk yığınlarının hakkından gelmeyi başaramıyordu. Roma oligarşi yönetimi, özgür halkın alt katmanları üzerinde egemenlik araçlarından biri olan manevi geme artık sahip bulunmuyordu. </p>
			</div>
		</div>
	</body>
</html>