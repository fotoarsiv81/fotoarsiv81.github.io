<html xmlns="http://www.w3.org/1999/xhtml">
	<head>
		<title>5-19.html</title>
		<link href="template.css" rel="stylesheet" type="text/css"/>
<meta content="urn:uuid:0971d8e2-04b1-40d4-ab0d-83d08ffa4385" name="Adept.expected.resource"/>
	</head>
	<body>
		<div id="x5-19.html" xml:lang="tr-TR">
			<div class="Basic-Text-Frame">
				<p class="split"/>
				<p class="ana1">ELLİ SEKİZİNCİ BÖLÜM</p>
				<p class="r1"><img alt="6.png" class="image" height="8" src="images/6_fmt18.jpeg" width="257"/></p>
				<p class="anabaslik" id="toc_marker-20">AUGUSTUS’UN HÜKÜMDARLIĞI</p>
				<p class="resim"><img alt="5.png" class="image" height="22" src="images/5_fmt19.jpeg" width="45"/></p>
				<p class="paragraf"><span class="char-style-override-7">I. Triumviratum’un dağılması. Octavianus iktidarı ele geçiriyor.</span> Bununla birlikte, tıpkı birincisinde olduğu gibi, ikinci triumviratum da giderek üyelerinden birinin diktatörlüğüne dönüşmekte gecikmedi. Ve bu kez de, başlangıçta üç ortak arasında en siliği gibi görünen, ama en yetenekli, en inatçı, en dayanıklı olduğunu kanıtlayan ve kendine en iyi desteği sağlayan kişinin kendini kabul ettirdiği görüldü.</p>
				<p class="paragraf">Octavianus, Philippoi zaferinden sonra da, askerlerini ödüle doyurmak için, kara listeler ve müsadere politikasını aralıksız sürdürdü; kara listeye alınanların mallarının dışında, daha önce de belirttiğimiz gibi, yerleşmeleri için seçilen on altı en büyük İtalyan kentinin (başlangıçta bu amaçla seçilen on sekiz kentin ikisi Sextus Pompeius’un eline geçmişti) halkının mallarını askerleri arasında paylaştırdı. Bu önlemlerin sonucu, bir ekonomik bunalım ve İtalya’da anarşi oldu. Mülk sahipleri “cellat” Octavianus’a olan kinlerini gizlemiyorlardı. Öfkeleri, 41 yılında çıkan şiddetli bir ayaklanmaya, Perusia Savaşı’na (ayaklanmanın merkezi olan, kayalık bir yaylada bulunan çok iyi tahkim edilmiş Etruria kenti) yansıdı. Bu hareketin başında, Octavianus’u daha da gözden düşürmeyi ve Antonius’un tek başına iktidarını sağlamlaştırmayı amaçlayan, triumvirin kardeşi Lucius Antonius ile karısı Fulvia bulunuyordu. Ama Octavianus üç orduyla kuşatıp Perusia’yı aldı: Kent yağmalanıp yıkıldı. Üç yüz senatör ve yerel soylu sınıfın önde gelen kişisi “Tanrısal Caesar” sunağının önünde idam edildi.</p>
				<p class="paragraf">Bu askerî terör rejimi, bununla birlikte, uzun süre devam edemezdi. Kendisi de kara listeler döneminde ucuza kapattığı topraklar sayesinde büyük bir toprak sahibi ve büyük bir köle sürüsünün efendisi durumuna gelen Octavianus, İtalya’nın varlıklılar ve mülk sahipleri sınıfıyla barışmaya çalışıyordu. 30’lu yılların başlarında, politikası yeni yönelime girdi: Bu politika, Octavianus gibi zenginleşmiş Caesar’cı küçük topluluğun desteği ile İtalyan municipialarının varlıklı katmanları ve zengin yüksek soylu sınıfın geri kalanlarıyla yakınlaşmayı amaçlıyordu. Bu politika, kara listelerin ve müsaderelerin önce yavaşlamasında sonra da durmasında, müsadere kurbanlarına tazminat ödenmesinde, kara listelerin ve kaçakların bağışlanmasında, o zamana kadar askerî valilerin (praetor yetkisiyle donanmış prokonsül yardımcıları) egemenliği altında bulunan İtalyan kentlerine yerel yönetim özerkliği verilmesinde kendini belli ediyordu.</p>
				<p class="paragraf">Aynı zamanda, Perusia Savaşı’nın başarısızlıkla sonuçlanmasından sonra, İtalyan toplumunun hali vakti yerinde çevrelerinde, bir siyasal isteksizlik, servetinin geri kalan bölümünden rahatça yararlanmak için özel yaşamda uyuşukluk ve kendi köşesine çekilme ve giderek daha zararsız olmaya başlayan Octavianus rejimine razı olmak eğilimleri gözlemlenmeye başladı. Mülk ve köle sahibi sırasına yükselmiş Caesar’cı subaylar ve kolonlaşmış eski askerler bu eğilime büyük katkılarda bulunuyorlardı. Bu yeni toprak sahipleri katmanlarının edindikleri malların güvencesi ancak triumvirler iktidarı olabilirdi. </p>
				<p class="paragraf">Ama Octavianus lehine dönüşen en büyük nedenlerinden biri, Sicilya’ya iyice yerleşip İtalya’yı açlığa mahkûm eden ve yeni bir köle ayaklanması tehditi altında tutan Sextus Pompeius karşısında kazandığı zaferdi. Adama gereksinimi olan Sextus Pompeius kaçak kara listelilere olduğu kadar kara ve deniz kuvvetlerinin en yoğun kesimini oluşturan kölelere kucak açıyordu. Zaten Pompeius birliklerinin başkomutanı da azatlı Mendorus’tu. Triumvirler uzun süre Pompeius’un üstesinden gelememişler ve onunla bir anlaşma yapmak zorunda kalmışlardı. Octavianus’un donanması, en iyi generali Agrippa’nın komutası altında ve ancak 36 yılında, korsanlar kralının donanmasını Sicilya’nın kuzey kıyılarında tamamen yok etti. Bu eyalette sürgün durumda bulunan kara listelilerin Octavianus’a katılması, Agrippa’nın bütün adayı ele geçirmesine olanak sağladı. Octavianus’un da kendi öz yaşam öyküsünde yazdığı gibi, bu hareket sırasında tutsak edilen otuz bin köleyi, “cezalandırmak işini kendilerine bırakarak efendilerine teslim etti.” Efendileri bulunamayan altı bin köle çarmıha gerildiler. Bu “köle savaşı”nı kutlamak için, senato Octavianus’un bir altın heykelini Forum’a dikti ve kendisine ömür boyu tribunusluk verdi. </p>
				<p class="paragraf">İtalyan toplumunun hali vakti yerinde katmanlarının ve zenginleşmiş eski askerlerin desteği sayesinde Octavianus triumviratus içinde öne geçti.</p>
				<p class="paragraf">Octavianus, 36 yılında, kendisine onursal büyük rahip görevini vererek Lepidus’u dışarıda bıraktı. Roma İmparatorluğu’nun bütün batısı ve burada bulunan bütün lejyonlar bu tarihten itibaren Octavianus’un eline geçti.</p>
				<p class="paragraf">İki önemli triumvir, Octavianus ile Antonius arasındaki ilişkiler Perusia Savaşı’ndan bu yana gergin bulunuyordu. Bununla birlikte, Antonius, Octavianus’la geçici bir barışmaya ve uzlaşmaya razı olmuştu, çünkü 40 yılında, Parthia kralının oğlu Pacorus, Roma’nın zengin Asya, Suriye ve Fenike eyaletlerini yakıp yıkmış ve Roma bütün doğuyu yitirmek tehlikesiyle karşı karşıya bulunuyordu. Bu barışma triumviratum’u beş yıl daha uzatan 37 tarihli Farantum anlaşmasıyla pekiştirilen 40 tarihli Brundisium antlaşmasıyla onaylandı.</p>
				<p class="paragraf">Parthlara karşı uzun ve tehlikeli savaş hazırlıkları, Antonius’u doğunun en zengin ülkesi Mısır’la yakın ittifak kurmaya zorladı. Mısır kraliçesi Kleopatra ile evlenip, kendisine “kralların kraliçesi” unvanı almasına izin verdi ve çocuklarına doğu Roma’nın topraklarından haslar tahsis etti. Bununla birlikte Antonius’un Parthlara karşı yaptığı sefer bir başarısızlıkla sonuçlandı: Crassus’ün yazgısından kurtulmayı ve ordusunun geri kalan kesimini Ermenistan içlerine götürmeyi güçlükle başardı (M.Ö. 36). Octavianus’un yandaşları Antonius’a saldırmak için bu durumdan ustaca yararlandılar.</p>
				<p class="paragraf">Bozuşma 32 yılında oldu. Octavianus, Roma’da gerçek bir hükümet darbesine girişti: Yanına silahlı adamlarını alıp senatoya gitti ve Antonius’un yandaşı 400 senatörü senatodan attı ve Antonius yandaşı olan iki konsülü onun yanına sığınmaya zorladı.</p>
				<p class="paragraf">Yüzyılların geleneğini yıkarak Antonius’un (Kleopatra ve çocukları lehine olan) vasiyetnâmesini kendisine teslim etmeleri için Vesta rahibelerine zorladı ve Halk Meclisi’nde okutarak triumvirlik yetkilerinin Antonius’un elinden alınmasını sağladı. Roma halkının topraklarını korumak için Kleopatra’ya savaş ilan edilid. </p>
				<p class="paragraf"><span>İki ordu, Antonius’un İtalya’ya çıkıp Octavianus’un elinden almak amacıyla üs kurduğu Ambrakia (Arta) körfezinde, Adriyatik’in doğu kıyısında karşı karşıya geldiler. Askerî bakımdan Antonius daha güçlüydü, ama Octavianus bütün İtalya-Roma ve hatta Grek köleci toplumunun desteğine sahip bulunuyordu. Ayrıca, yerli halk yiyecek vermek istemediği için Antonius’un ordusu açlık çekiyordu; ordusunda karışıklıklar çıkmaya başladı. Sayıca daha az olmasına karşın, bu durumdan yararlanan Octavianus donanması, Agrippa’nın komutasında, 2 Eylül 31 günü Actium burnunda, Antonius’un donanmasını ağır bir yenilgiye uğrattı. Antonius kara ordusunu terk ederek Mısır’a kaçtı, ordu da savaşmadan, kendi isteğiyle Octavianus’a teslim oldu. Octavianus, 30 yılında, Asya, Suriye, Fenike, Filistin ve Doğu’nun son bağımsız devleti Mısır’ı Roma egemenliğine aldı. Antonius ile Kleopatra intihar ettiler, ve Mısır özel bir statüyle Roma eyaleti oldu; Mısır, Octavianus ve ailesinin özel mülkiyeti gibi bir yerdi artık.</span></p>
				<p class="paragraf">Roma’nın gücü, 30 yılında, on iki yıllık bir çöküntüden sonra tekrar kurulmuş bulunuyordu ve ortak askerî diktatörlük yerini Octavianus’un artık tartışılmaz monarşisine bırakıyordu. Yeni bir çağ, Roma İmparatorluğu çağı açılıyordu.</p>
				<p class="paragraf para-style-override-6"><span class="char-style-override-7">2. Octavianus yönetiminin toplumsal tabanını yeniden örgütlüyor, M.Ö. I. yüzyılın son yirmi yılı.</span><span> Roma’nın tek egemeni olan Octavianus, Caesar’ın izinden gitmedi ve askerî diktatörlük sistemine geri dönüşten ya da Helenistik tipli bir mutlak monarşi sistemini kabul etmekten içtenlikle kaçındı. İç politikası, ordu ve köle sahiplerinin diktatörlüğünü, amaçları ve hedefleri bakımından tutucu olan, ama cumhuriyetin kurallarını koruyan bir diktatörlük kurmaya çalışıyordu. Bütün varlıklı ve köleci katmanların birliğine dayanıyordu bu sistem ve ordu bu düzende bu katmanların huzurunun savunulması ve kaynaklarının genişletilmesi için, uygun bir ücret karşılığında, ikinci dereceden bir rol oynuyordu. </span></p>
				<p class="paragraf"><span class="char-style-override-8">Kutsal Augustus’un İşleri (Res gestae divi Augusti)</span> adı altında yayınlanan Octavianus’un öz yaşam öyküsü, iç politikasının genel çizgisini çıkarmak için çok değerli bir kaynak oluşturmaktadır. Anıtkabirinin girişine kazınmış olan bu levhalar bize kopyalar halinde ulaştı, bunların en eksiksizi Ancyre’de (Ankara) bulunmakta ve bu nedenle de “Ankara yazıtı” adıyla anılmaktadır. Ama Augustus çoğu zaman abartarak, olayların anlamını değiştirerek, yalnızca övgüye değer işlerinden söz ettiği için, bu kaynaktan sakınımla yararlanmak gerekir.</p>
				<p class="paragraf">Daha ilk satırlardan itibaren kendine mal ettiği ve <span class="char-style-override-8">İşler</span>’inde sık sık yinelediği övgüye değer işlerinden birisi, askerlerine iyi bir konum sağlamış ve ödüllendirmiş olmasıdır: Özellikle, üç yüz bin toprak payının paylaştırılmasının, para dağıtılmasının, İtalya ve imparatorluğun öteki kesimlerinde çok sayıda askerî koloni (28) kurulmasının altını çizmektedir.</p>
				<p class="paragraf">Ama Octavianus yalnızca bol bol ödüllendirmekle kalmadı, aynı zamanda devletin bütün askerî güçlerini buyruğu altına aldı. Octavianus, Actium’dan sonra, henüz Hellas’tayken, ordusunu terhis etti, silahaltında sadece en emin ve en disiplinli askerlerden oluşan 28 lejyon (150 bin kişi dolaylarında) bıraktı. Bu 28 lejyon ve buna denk sayıda eyalet askerlerinden oluşan yardımcı birlikleri Augustus’un saltanat döneminde değişmeden kaldılar. Her asker yirmi yıl süreli bir sözleşme imzalamak zorundaydı, bu süre içinde tamamen komutanlığın buyruğu altına girmiş oluyordu. Böylece Roma’nın ilk sürekli ve ücretli ordusu kurulmuştu. Asker yıllık bir maaş ve emeklilik ödeneği (yaşlılık günlerinin güvence altına almak için toprak ya da para) alıyordu. Ordu, başkentten uzakta, sınırlarda bulunuyordu. Asker hizmet dönemi içinde kışlada yaşıyordu ve aile kurmak hakkına sahip değildi.</p>
				<p class="paragraf"><span>Birlikler artık katı bir disipline sokulmuşlardı. Octavianus, İtalya’da yalnızca kendi muhafız birliğini, her biri 1.000 kişiden oluşan dokuz bölüklük “muhafizlar”ını ve polis kuvvetlerini (“kent bölükleri”) bırakmıştı; bunların siyasal işler üzerinde herhangi bir etkide bulunmaları ise olanaksızdı. Octavianus ordunun bütün yönetimini kendi ellerinde tutuyor ve centurionların atanmasına varıncaya kadar en küçük ayrıntılara karışıyordu. Caesar gibi özel adı haline getirdiği “imparator” unvanını her fırsatta vurguluyordu.</span></p>
				<p class="paragraf">Octavianus’un, 44 ve 43 yıllarında kendisine destek aradığı, Roma toplumunun demokratik katmanlarından birdenbire uzaklaştığı görüldü. Saray şairlerinin, koruyucularının yeni konumunu yansıtan şiirlerinde, 27 yılına doğru, halk için “horlanmaya ve tiksinilmeye lâyık” (Horatius, <span class="char-style-override-8">Odes</span>, II, 16; III, I, 2), “aşağılık ayaktakımı” gibi dolu deyimlerin ortaya çıktığı görülür. Sonuç olarak, yasaların oylanması ve comitialarda magistratus (halk meclislerinde yüksek memur) seçilmesi anlamsız bir formaliteye dönüştü ve bunun sonucu olarak, Roma halk yığınlarının o zamana kadar son derece etkin olan toplumsal ve siyasal yaşamı uyuşmaya başladı. Ve halkı iyice susturmak için, “ekmek ve oyunlar”ı tek gereksinim haline getirerek, türlü çeşitli bağışlarla bilinçli olarak baştan çıkartılıyordu. Buğday tayını, adama başına beş ölçek olmak üzere yeniden yükseltildi. Ve eyaletlerden gelen buğdaylarla ilgili düzenlemeleri bizzat Octavianus üstlendi. Ayrıca, <span class="char-style-override-8">İşler</span>’inin 15. bölümünde, halka para dağıtılmasını böbürlenerek bir bir sayar. Bu koşullar altında, Roma halk yığınlarının, halk meclislerinde egemen iradesinin kuşkulu ifadesine, sadaka ve gösterileri yeğlemeye başlaması çok doğaldır. Köleci düzeni sağlamlaştırmak için alınan önemli önlemlerden biri de kölelerin azat edilmesi hakkına getirilen sınırlamalardır. 10 yılında, aralarından birinin efendilerini öldürmesi durumunda bütün ev kölelerinin idam edilmesini öngören eski yasa tekrar yürürlüğe konuldu.</p>
				<p class="paragraf">Octavianus, sürekli olarak, köleci toplumun üst katmanlarıyla yakınlaşma politikası izledi. Senato, iç savaşlar sırasında rastlantısal olarak üye olmuş kişilerden birkaç kez temizlendi. Senato vergisi, en azından yüz bini taşınmaz malları temsil etmek üzere bir milyon sestertius’a çıkartıldı. Senato artık yüksek devlet memurluklarından birini yapmış olan altı yüz üyeden oluşuyordu ve yüksek memurların sayısı da konsüllük, praetorluk, vb., ayrıcalıklardan yararlanan kişilerin sayısını çoğaltacak biçimde arttırılmıştı. Senatoda bir araya gelen zengin ve yüksek aristokrasinin temsilcilerine büyük saygınlık ve önemli ayrıcalıklar (Erguvan rengi geniş bir şeritle bezeli tunik, tiyatro ve arenada onur yerleri, ordu ve eyalet yönetiminde yüksek görevler) tanındı. İkinci sınıf olan Atlılar’ın vergisi 400 bin sestertium olarak saptandı. Erguvan rengi dar şerit bezeli tunik giyiyor, altın yüzük takıyorlardı; gösterilerde senatörlerin hemen arkasında yer alıyorlardı, yönetim ve ordunun en gözde görevleri bunlara ayrılmıştı. Praetor muhafızlığı (<span class="char-style-override-8">praefecti praetorio</span>) üst subayları, procuratorlar yani eyaletlerin mali ve ekonomik işlerinin yönetimiyle görevli yüksek memurlar (küçük eyaletlerde gerçek vali görevi yapıyorlardı) bunların arasından seçiliyordu. Municipiaların zengin soylu sınıfının temsilcileri artık Roma yüksek memurluklarına alınıyordu, bu da kendilerine senatonun yolunu açıyordu.</p>
				<p class="paragraf">“Kurtarıcı ve velinimet” Augustus’a adanan birçok yazıt, bu çevrelerin yeni düzenden hoşnut olduklarını kanıtlamaktadır. Zamanın aydın azınlığı da (örneğin Horatius, Virgilius) Ovtavianus’u göklere çıkartıyordu.</p>
				<p class="paragraf">Böylece Ovtavianus, yardımları sayesinde Roma İmparatorluğu’nun efendisi olduğu güçlerden tamamen uzaklaşıyordu: Caesar’ın diktatörlüğü döneminde üzeri küllenen ve 15 Mart 44 tarihinden sonra bir süre alevlenen eski Caesar demokrasisinin yüzyılın son yirmi yılında artık izi kalmamıştı. Actium’dan sonra, Octavianus, İtalya’nın bütün büyük ve orta köle sahipleri sınıfının temsilcisi ve lideri olmuştu ve bu yeni temel üzerinde, hesaplı bir yavaşlıkta, yeni tip bir monarşik yapıyı –imparatorluk– yükseltmeye koyuldu.</p>
				<p class="paragraf para-style-override-6"><span class="char-style-override-7">3. Principatus (Hükümdarlık).</span> Roma toplumunun üst katmanlarında cumhuriyetçi gelenek ve alışkanlıkların hâlâ oldukça güçlü olduğunu çok iyi kavrayan Augustus, Caesar’ın aksine, Seneca’nın tam anlamıyla dile getirdiği gibi, Hükümdar, cumhuriyetin örtüsü altında gizleniyordu” cümlesiyle özetlenebilecek bir uzlaşma yapmayı başardı. Gizlenmiş bir monarşiden başka bir şey olmayan bu rejim, cumhuriyetçiler için bile kabul edilebilir bir görünüş olarak, en önemli yönetim yapısı olan Julianus’un Roma Senatosu’nda altın bir kalkan üzerine Octavianus’un onuruna kazınmış pohpohlayıcı yazıtın da ilan ettiği gibi “yiğitliği, hoşgörüsü, adaleti ve dindarlığı nedeniyle”, “princeps”in yani bir numaralı yurttaşın cumhuriyetteki rolünü onaylayan “principatus” adını aldı.</p>
				<p class="paragraf">Principatus’un başlangıç tarihi olarak genellikle M.Ö. 13 Ocak 27 tarihli kabul edilir. Senatonun bir görkemli oturumunda, Octavianus, bir söylev vererek, düzen yeniden kurulduğu için bütün yetkilerini bıraktığını ve kendi özel yaşamına çekileceğini bildirdi. Ve daha sonra, gerçekten, Hellenistik monarşinin bütün simgelerini reddediyor, “kutsal” olarak tanımlanmayı kabul etmiyor, Hellenistik sarayların doğulu teşrifatını çevresinden uzaklaştırıyor ve en azından sözle olsa bile, arzusunun cumhuriyetçi kurumları yıkmak değil, aksine onarmak ve güçlendirmek olduğunu dile getiriyordu.</p>
				<p class="paragraf">Ama, hiç kuşkusuz, yalanın ikiyüzlülükle buluştuğu siyasal bir komediden başka bir şey değildi bu davranış, çünkü, aynı oturumda, senatonun ve halkın yalvaranlarına “boyun eğen” Octavianus, henüz tam bir egemenlik kurulmamış bütün sınır eyaletlerinin, yani bir bakıma birliklerinin bulunduğu bütün toprakların proconsul’ü görevini üstlenmeyi kabul etti. Böylelikle, imparator unvanıyla başkomutan yetkilerini <span class="char-style-override-8">(imperium infinitum)</span> koruyordu. Senato Octavianus’u eski eyaletlerin (Korsika, Sardinya, Sicilya, Afrika ve Asya-Pergamon) “yönetim yükünden kendisini kurtarmayı” onayladı, bu “senato” eyaletlerine senato tarafından pokonsüller atandı. Ama imparator bu eyaletlere, aynı zamandı, kendi temsilcilerini, asker toplamakla, savaş vergisi almakla ve mallarının yönetimiyle görevli procuratorlar gönderiyordu. İktidarın, imparator ve senato arasında paylaşılan bu ikili görünüşü, Octavianus’un yandaşlarına onun cumhuriyet kuruluşlarına olan saygısını övmek olanağı sağlıyordu.</p>
				<p class="paragraf">Bu temel yetkilere daha sonra birçok ayrıcalıklar eklendi. 19 yılında, Octavianus “yaşam boyu konsül” oldu: 12 lictor’a sahip olma hakkını başkanlık ettiği senatoda yılın iki konsülü arasında bir <span class="char-style-override-8">sella curilis</span> (Curul sandalyesi) hakkını, halk toplantılarını toplamak, seçimleri yönetmek ve kendisi için gerekli görünen ferman yayınlamak hakkını aldı. 36 yılından bu yana ömür boyu tribunus’tu ve dokunulmazlığını ve Senato’nun ya da Halk Meclisi’nin işlemlerini veto etme hakkını onaylayan bu yetkiler kendisine 23 yılında verildi. 12 yılından itibaren büyük rahip oldu. Geçim gerçeklerinin yönetimini elinde tutarak, senatonun yönetimine bırakılmış eski devlet hazinesinden <span class="char-style-override-8">(aerarium)</span> daha zengin olan kendi devlet hazinesini düzenliyordu. Octavianus, ayrıca, sayım ve senatoda temizlik yapmak için gerekli olan yetkileri devirli olarak üstleniyordu. Cumhuriyet yönetiminin görevlerinin bir tek insanın elinde toplanması gerçekte onu bir hükümdara dönüştürüyordu. Yeni düzenin yandaşları, bu gücün Ovtavianus’a keyfi bir krallık yönetimi uygulamasına izin vermediği, fakat onu yalnızca tartışılmaz bir güç” haline getirdiği ve onu cumhuriyetin bir numaralı yurttaşı –princepas– yaptığı izlenimi yaratmaya çalışıyorlardı. Octavianus 27 yılından itibaren kendine “princeps” demeyi alışkanlık haline getirmişti. Bu unvana çok saygın iki unvan daha eklenmişti: Ulu anlamına gelen Augustus “vatanın babası.”</p>
				<p class="paragraf para-style-override-6"><span class="char-style-override-7">4. Augustus’un içeride tutucu, dışında saldırgan politikası.</span> İç politikasında, yalnızca, köleci toplumun temellerini güçlendirmeyi, cumhuriyetin eski zamanlarını diriltmeyi amaçladığının altını çizmek arzusu, Octavianus’un bu geçmişin ve tarihinin incelenmesini desteklemesinde yansıyordu. Bulgulanan tarihsel yapı ve belgeleri Titus Livius’a bizzat haber veriyordu. Virgilius, <span class="char-style-override-8">Aeneis</span>’i için onur ve ödüllere boğuldu. Gözden düşen Ovidius Naso, Octavianus’un yanında saygınlık kazanmak için Fasti’sine güveniyordu. M.Ö. 9 yılına doğru, Halikarnassos’lu Dionysios’un <span class="char-style-override-8">Romaike Archaeologia</span>’sı yayınlandı.</p>
				<p class="paragraf">İfadesini yarı-resmî tarih yapıtlarında bulunan geçmişin ülküleştirilmesi, Augustus yönetiminin en önemli yeri “eski Roma ulusu”na ayırmak için gösterdiği kaygıya yansıyordu. Yurttaşlık hakkını yaygınlaştırmış olan Caesar’ın tersine, bu hak, Augustus’un principatus’u döneminde pek ender olarak, o da kişiye özel ve olağanüstü hizmetler için veriliyordu. Azatlılar özel olarak <span class="char-style-override-8">“peregrinus”</span>lar (yabancılar) arasına ya da Latin hakkından yararlanan kişiler arasına yazılıyordu. Roma’nın öteki uluslar karşısında egemenlik ve sömürü hakkının altını çizmek için, Roma’lı ve Romalı olmayanlar arasına kesin bir sınır çizgisi çizilmişti.</p>
				<p class="paragraf">Principatus, aynı şekilde, “eski töreler”in yaşatılmasıyla da ilgileniyordu. Babanın evin bütün insanları ve köleler üzerindeki eski “hayat ve ölüm” yetkisini yürürlüğe koyarak, yıkılmakta olan Roma ailesinin diriltilmesi için bir dizi yasa çıkartıldı. “Julia yasaları” uyarınca, en az üç çocuğu olanlar yönetim mesleğinde ayrıcalıklı statüden yararlandılar; bekârların hakları sınırlıydı; davranışları kusurlu olan eşlerin (kadın) mallarına el konulabiliyor ve sürgüne gönderiliyordu (Augustus’un kızının ve torunun uğradığı ceza).</p>
				<p class="paragraf">Augustus, eski Roma yaşamının bir başka dayanağı olan dinsel anlayışı da diriltmek istiyordu. Yapmacık bir sofuluk <span class="char-style-override-8">(pietas)</span> yurttaşlık erdemlerinin temeli olarak kabul edildi. Eski tapınaklar onartılıyor, yenileri yaptırılıyordu; bu arada cesedinin yakıldığı yere “Kutsal Caesar’ın tapınağı” yaptırıldı. Özellikle eyaletlerde yaygın olan imparatorun yeni kültü özel olarak korundu.</p>
				<p class="paragraf">Augustus’un dış politikası, Roma’nın geleneksel saldırgan politikasını izlemekten başka bir şey yapmıyordu. İspanya ve Gallia’ya onun döneminde tam olarak boyun eğdirildi. Ayrıca, Alplerin güney yamaçlarında yaşayan Salaslar’a boyun eğdiren Romalılar, bu dağların belli başlı geçitlerine (Simplon ve Saint-Bernard) 25 yılında egemen oldu. Sonra, Augustus’un evlatlıkları olan Drusus ve Tiberius’un komutasında, orta ve doğu Alpleri ele geçirdiler ve Ren ve Tuna nehirlerinin yukarı vadilerinde Rhetia ve Vindelicia (Bugünkü kuzey İsviçre ve Bavyera) adında iki yeni eyalet kurdular (M.Ö. 15). Daha sonra (M.Ö. 9) Tuna’nın orta kesimine erişen Romalılar burada Pannonia (Bugünkü Macaristan ve Avusturya) eyaletini kurdular. Aynı dönemde, Moesialılar ve Getaelilere karşı yapılan amansız bir savaştan ve tahkim edilmiş kasabalarının yakılmasından sonra, Romalı generaller aşağı Tuna’ya sağlam bir şekilde ayakbastılar ve burada Mesia (Bugünkü Sırbistan ve Kuzey Bulgaristan) eyaletini kurdular. Bu eyalet İstros, Tomes ve öteki Grek kolonilerini de kapsıyordu. Roma’nın etkisi Karadeniz’in kuzey kıyısına öylesine yayılmıştı ki, bir zamanların güçlü Bosphoros krallığının başında bulunan kraliçe Dynamia, Roma’nın korunuğu Pontos kralı Polemon ile evlenmek, Augustus’un heykellerini diktirip, yazıtlarda “Dünyanın efendisi, kurtarıcısı ve velinimeti” gibi tanımlamalar kullanmak zorunda kaldı.</p>
				<p class="paragraf">Ren ve Tuna nehirleri boyunca gerçekleştirilen bu askerî ilerleme, “Augustus’un davası”nı ülküselleştiren modern burjuva tarihçilerinin sık sık ileri sürdükleri gibi, kuzeyde, barbar dünyaya karşı “doğal sınırlar bulmak” arzusuna hiçbir şekilde mal edilemez. En çetin ve en yoğun mücadelenin, bu “doğal sınırları”ın öteki yakasında, Tuna ve Ren’in ötesinde (bugünkü batı Almanya toprakları) yapılması olgusu bile bu varsayıma karşı tanıklık etmektedir. Saldırı girişimleri bu bölgede, 12 yılında, Drusus’un yönetiminde başladı; Drusus, Ren ve Elbe nehirleri arasında yaşayan bütün Germen uluslara dört yılda boyun eğdirdi. Augustus’un sevgili evlâtlığı Drusus’un ölümünden (bir sefer dönüştü arttan düşerek öldü) sonra, komutanlığı imparatorun ikinci evlatlığı Tiberius aldı ve onun M.Ö. 5 yılında yaptığı seferler sayesinde, Elbe ağzına kadar bütün kuzeybatı Almanya, Germania adı altında Roma eyaletine dönüştü. Elbe’nin kaynaklarında yaşayan Marcomannilerin büyük krallığının hesabını görmekten başka bir iş kalmamıştı; bu amaçla Romalılar iki ordu kurdular.</p>
				<p class="paragraf">Ama bu yayılma, Pannonia ve Dalmatia uluslarının büyük ayaklanmasıyla Pannonia’nın güneyinde durduruldu, ayaklanmaya karşı aralarında Mesia lejyonları da olmak üzere Tuna ordusunun bütün birlikleri gönderildi. Büyük bir korkuya kapılan Roma’da İtalya’nın istilası bekleniyordu; eli silah tutan herkes askere alındı ve hatta gönüllü kölelerden bölükler kuruldu. Başkomutan Tiberius’un yönettiği Roma birliklerinin bu ayaklanmayı bastırması için üç yıl (M.Ö. 9-6 yılları arası) gerekti.</p>
				<p class="paragraf">Ama Pannonlar ve Dalmatlar karşısında kazanılan zaferin kutlanmasından üç gün sonra, Roma, Germania’da büyük bir ayaklanmanın çıktığını öğrendi. Cheruscilerin genç komutanı Arminius, aralarında generali P. Quintilius Varus da olmak üzere, üç lejyon ve dokuz yardımcı bölükten oluşan Roma ordusunu, savaş hilesi ile balta girmez Teutberg Ormanı’na çekerek yok etmişti (M.Ö. 9). Bu felaket Roma’yı yeniden acılara boğdu. Augustus, üzüntüsünden, birkaç ay saç-sakal bıraktı ve zaman zaman başını kapıya vurarak, “Quintilius Varus, bana lejyonlarımı geri ver,” diye bağırıyordu. (Suetonius, <span class="char-style-override-8">Augustus,</span> 23).</p>
				<p class="paragraf">Roma, Ren nehrinin ötesindeki bütün Germania’yı yitirdi ve Tiberius ile Drusus’un oğlu Germanicus’un 12 ve 13 yıllarında yaptıkları seferlere karşın burada tekrar egemenlik kurmayı başaramadı. Seksen bin dolaylarında askerin (8 lejyon) ve yeni Yukarı ve Aşağı Germania eyaletlerini korumak üzere yaptırılan bir müstahkem mevki zinciriyle tutulan Ren’in sol kıyısını savunmakla yetindi.</p>
				<p class="paragraf">Büyük barbar dünyasının öncülerinin indirdiği bu iki korkunç darbe, köleci Roma İmparatorluğu’nun içinde yok olacağı gelecekteki mücadelenin habercileriydi.</p>
				<p class="paragraf">Augustus, M.S. 14 yılında ölünce, bir senato kararnâmesiyle tanrılar düzeyine çıkartıldı ve cesedi olağanüstü törenlerle kendisinin ölümünden önce yaptırdığı anıtkabirine konuldu; öldüğü aya <span class="char-style-override-8">(sextilis),</span> onun anısına, “augustus” (ağustos) adı verildi. Ama kurduğu siyasal düzenin uzun süre yaşayıp yaşamayacağını tahmin etmek henüz olanaksızdı. Her ne olursa olsun, vasiyetnamesinde, Augustus kendisinden sonra geleceklere artık silaha sarılmamalarını ve barışçı bir dış politika izlemelerini salık veriyordu.</p>
			</div>
		</div>
	</body>
</html>