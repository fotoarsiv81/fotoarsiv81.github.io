<html xmlns="http://www.w3.org/1999/xhtml">
	<head>
		<title>5-8.html</title>
		<link href="template.css" rel="stylesheet" type="text/css"/>
<meta content="urn:uuid:0971d8e2-04b1-40d4-ab0d-83d08ffa4385" name="Adept.expected.resource"/>
	</head>
	<body>
		<div id="x5-8.html" xml:lang="tr-TR">
			<div class="Basic-Text-Frame">
				<p class="split"/>
				<p class="ana1">KIRK YEDİNCİ BÖLÜM</p>
				<p class="r1"><img alt="6.png" class="image" height="8" src="images/6_fmt7.jpeg" width="257"/></p>
				<p class="anabaslik" id="toc_marker-9">BATI AKDENİZ EGEMENLİĞİ İÇİN ROMA VE KARTACA ARASINDAKİ MÜCADELE</p>
				<p class="resim"><img alt="5.png" class="image" height="22" src="images/5_fmt8.jpeg" width="45"/></p>
				<p class="paragraf"><span class="char-style-override-7">I. M.Ö. III. yüzyılın başında Roma.</span> İtalya’nın fethi Roma’yı, Akdeniz’in en büyük devletlerinden ve dönemin dünya politikasının en önemli etkenlerinden biri durumuna getirdi. 273 yılında, Mısır kralı Ptolemaios Philadelphos dostluk ve ittifak önermek üzere Roma’ya bir elçi gönderdi ve aynı yıl Roma elçileri bu ziyarete karşılık vermek için ilk kez İskenderiye’ye ayak bastılar.</p>
				<p class="paragraf">Ayrıca, Apenninler yarımadasının ticaretle uğraşan büyük kent-devletlerini (Capua, Neapolis, Tarentum, vb.) ellerinde bulundurmaları ve müttefiklerin kendi aralarında ticaret yapma yasakları, Roma’lı tüccarlara bütün İtalya’da aracı ticaret tekelini sağladı. Para işlemlerinin dışında kredi ve faiz işleri de yapan sarraf birliklerinin; Apulia, Lucania ve Bruttium’un devletten kiraladıkları otlaklarında, köle çobanların güdümünde otlayan büyük sürülerin sahibi olan hayvan tüccarlarının; dış ticareti eline geçirmiş ve özellikle Hellas’a, daha önce güney İtalya Grek kentlerinin ticaretini yaptığı tuzlama, yün ve deri ihraç eden tüccarların ortaya çıktığı görüldü.</p>
				<p class="paragraf">Kendi önemlerinin bilincinde olan bu yeni tüccar ve zanaatçı öğeler, Roma politikasını kendi çıkarları doğrultusunda yönlendirmeye çalışıyorlardı. Bundan dolayı, yandaşlarından biri olan censor Appius Claudius, 312 yılında, bunlara Roma halk meclisinde egemen konumu sağlamayı denedi: Başkent nüfusunu, kentlilerin oyunun her zaman üstün geleceği şeklinde, bütün Roma tribusları arasında yeniden pay etti. Bu değişiklik onun ardılları tarafından hemen iptal edildi, ama 287 yılında ortaya çıkan ciddi halk ayaklanmaları senatoyu Hortensia yasasını oylamak zorunda bıraktı; senato, bu yasaya göre, o sırada tüccar ve zanaatçı öğelerin artan bir etkiye sahip oldukları comitia tributaların kararlarını onaylama hakkından vazgeçiyordu. Bu kararlar artık senatonun onayı olmaksızın yasa gücüne sahip oluyorlardı.</p>
				<p class="paragraf">Roma, ticaretinin gelişmesi nedeniyle, yalnızca yerel mübadelede geçen eski bronz parasını 268 yılında bıraktı ve Greklerde çoktandır kullanılan gümüş ölçüsünü getirdi. Para, Juno Moneta (“Haberci”) tapınağının mahzenlerinde basılıyordu; bu nedenle “para” (“moneta”, “monnaie”, “money.”) sözcüğü “haberci” tanrıçanın adından türemiştir. Üzerinde Roma tanrıçasının başı bulunan gümüş “dinar” para birimi oldu. “Dinar” değer bakımından Grek “drahmi”sine eşitti; dörtte birine “sestertius” (sesters) deniliyordu; “as”, dinar’ın onda biri değerinde mangır (içinde biraz gümüş bulunan bakır –Ö.İ.) oldu; bu nedenle üzerine “X” sayısı basıldı ve <span class="char-style-override-8">denarius</span> (dinar) sözcüğü de “On as” anlamına geliyordu.</p>
				<p class="paragraf">Gene tüccar ve zanaatçı çevrelerin yararına olmak üzere, Appius Claudius, ticari işlemlere kolaylık sağlamak amacıyla Latin alfabesini büyük ölçüde basitleştirdi ve Appius Claudius’un klienti Cneius Flavius o zamana kadar “pontifex”lerin (Roma rahibi) gizi olarak kalmış olan adli koğuşturmaları yayınladı.</p>
				<p class="paragraf">Bu tüccar sınıfının temcilcileri, III. yüzyılın ilk yarısında, öylesine güçlendiler ki, İtalya’nın fethinden hemen sonra, Roma’yı batı Akdeniz havzasındaki büyük rakibi, eski Fenike kolonisi Kartaca’ya karşı savaşa girmeye zorlayacak duruma geldiler. Batı Akdeniz egemenliğini ele geçirmek için yapılan bu Pön (Romalılar, Kartacalılar için Fenikeli anlamına gelen “Poeni” sözcüğünü kullanıyorlardı) Savaşları, İlkçağın emperyalist savaşları olarak tanımlanmaktadır (“Roma ile Kartaca arasındaki savaş ikisi açısından da bir emperyalist savaştı.”); çünkü Roma ve Kartaca’nın sömürgeci (kolonici) ve fatih oligarşileri arasındaki bir çıkar çatışmasından kaynaklanmaktaydılar ve iki devletin halkının yıkımına ve yoksullaşmasına neden oldular.</p>
				<p class="paragraf para-style-override-6"><span class="char-style-override-7">2. Kartaca.</span> IX. yüzyılda kurulan Fenike kenti Kartaca (Kart-hadtha, başka bir deyişle “Yeni Kent”) Afrika kıtasından bir kıstakla ayrılan bir yarımada üzerinde, olağanüstü elverişli bir konuma sahip bulunuyordu.</p>
				<p class="paragraf"><span>Dıştaki, ticaret gemisi rıhtımlarıyla ticarete ayrılmış; içteki, 220 savaş gemisi alacak şekilde düzenlenmiş ve birçok tersane ve dokları kapsayan iki iç limandan oluşan görkemli limanı, Kartaca’nın en önemli bölümüydü. Birkaç katlı evleri, dükkânları, ambarları, konutları ile bir merkez pazaryerinin çevresine konmuş olan Kartaca’yı ve limanını sağlam surlar koruyordu. İlkçağ yazarları (Polybios, Strabon) Kartaca’nın nüfusunu, biraz abartarak, 700.000 kişi tahmin ediyorlar.</span></p>
				<p class="paragraf"><span>Kartacalılar, yaygın deniz ticaretleri tabanına dayanarak, bütün batı Akdeniz kıyılarını ve adalarını kapsayan, büyük bir ticaret ve koloni imparatorluğu kurmuşlardı; koloni ve ticaret acentalarını tam anlamıyla Afrika’ya (Leptis, Utica, Thapsus), bugünkü Fas kıyılarına, güney İspanya’ya (Gades-Cadix- vb.), batı Sicilya’ya (Panormos, Drepana, Lilaeum-Lilybaion-), Korsika’ya, Sardinya’ya, Balear adalarına yaymıştı. Boyun eğmiş halkları her yerde Kartaca’lı valiler yönetiyordu. Fenikeli denizcilerin girişimci ruhları, cesaretleri ve ustalıkları kentlerine büyük zenginlikler yığıyordu: Afrika’nın okyanus kıyılarının zenci köleleri, altın tozu, fildişi, Britanya’nın kalayı, Kuzey Denizi’nin amberi. Polybios, Kartaca’yı dünyanın en zengin kenti sayıyordu. </span></p>
				<p class="paragraf">Kartaca, imparatorluğunu korumak ve genişletmek için, bir bölümü zorla silah altına alınan yerli halktan (Numidialılar, Libyalılar), bir bölümü yarı barbar uluslardan (Ligurlar, Keltler, Samnitler-“Campanialılar”-) ücretli askerlerden oluşan mükemmel bir ordu kurmuştu. Kartacalı komutanların komuta ettiği bu birliklerin donanımı kusursuzdu ve savaş filleriyle takviye edilmişti. Grek tipi üç sıra kürekli kadırgalarından hem çok daha büyük, hem daha hızlı beş sıra sürekli kadırgaları ilkin Kartacalılar denize indirdiler.</p>
				<p class="paragraf"><span>Kartaca’da iktidar büyük bir zengin köle sahibi, tüccar ve büyük toprak sahibi topluluğunun elinde bulunuyordu. Tarım bu kentin ekonomik yaşamında önemli bir yer tutuyordu: Verimli Badradas vadisinde, üzerlerinde köle çalıştırılan geniş topraklar uzanıyordu. Bu nedenle, Kartaca’nın iç politikasının büyük bir bölümüne, yönlendirici görevleri ele geçirmek için hiçbir şeyden çekinmeyen iktidardaki oligarşinin tüccar ve tarımcı kesimleri arasındaki mücadele egemen olmuştu. Aristoteles (</span><span class="char-style-override-8">Politika</span><span>, II, 8, 5-6) bu konuyla ilgili olarak, Kartaca’da bütün görevlerin satın alındığını bile ileri sürmekteydi. Diktatör yetkilerine sahip olan “Beşler kurulu” ve hemen hemen bütün yüksek memurların –2 kral (suffet), 28 üyeli yüksek kurulları ve başkomutan– bağlı olduğu korkunç “yüz yargıçlar” mahkemesi, en zengin ailelerin (en zengin ve en etkili olanı Magon ailesiydi) üyeleri arasından seçiliyordu. Halk meclisi, halkın hoşnutsuzluğunu çoğaltmaktan başka bir işe yaramıyordu. Yöneticilerinin insanlık dışı eylemlerini aklamak için, rahipler halkın ruhuna bilinçli olarak zulüm tohumları ekiyorlardı: Tanrıça Tanit’e (Fenike’nin Astarte’si) köleler, tutuklular, suçlular kurban ediliyor ve yeni doğmuş çocuklara kadar Bael’e (Moloh) kurban sunuluyor, vücutları putun açık ağzından içeri atılıyordu; zenginler kendi çocuklarının yerine yoksullardan satın aldıkları çocukları kullanıyorlardı (</span><span class="char-style-override-8">Plutarkhos, Boş inançlar üzerine,</span><span> 13). İnsan kurban etme geleneği Kartacalılar’da öteki ilkçağ uluslarına oranla daha uzun sürdü. </span></p>
				<p class="paragraf">Boyun eğmiş uluslara ve boylara yapılan baskılar duyulmamış boyutlardaydı. Libyalılardan (Afrika’nın yerli halkı) alınan vergi çiftçilerin gelirlerinin yarısını aşıyordu. Kartaca ticaretinin en önemli mallarından biri, kendilerine “insan avcıları” lakabının takılmasına neden olan köle ticaretiydi; köle emeği, aynı şekilde, Afrika ve Sicilya’nın birçok zengin mülklerinde kullanılmaktaydı.</p>
				<p class="paragraf">Toplumsal ilişkilerin Kartacada çok gergin olduğunu tahmin etmek hiç de güç bir şey değil. Eski yazarlar, oligarşinin fesat ocakları arasındaki mücadelelerle ilgili olarak verdikleri bilgilerin dışında, çeşitli halk ayaklanmalarından söz etmektedirler.</p>
				<p class="paragraf">Toplamsal iç çelişkiler, köleliğe dayalı Kartaca devletinin en zayıf yanını oluşturuyordu. Bu çelişkiler, o dönem Roma’sındaki çelişkilerin sertlik düzeyine ulaşmaktan uzaktı ve henüz ilkel olan toplumsal yapısı, bu nedenle, daha bağdaşıktı.</p>
				<p class="paragraf para-style-override-6"><span class="char-style-override-7">3. Birinci Pön (Kartaca) Savaşı.</span> Roma ile Kartaca arasındaki ilişkiler, Roma’da tarımcı öğelerin üstünlüğü devam ettiği, iki devlet Greklerin ve Etrüsklerin kişiliğinde ortak düşmana sahip oldukları sürece, dostça kaldı. Ama Roma dış ticaretinin gelişmesiyle birlikte, bu ilişkiler bozulmaya başladı. Roma tüccar ve sanayicileri, Phrrhos’un Sicilya’da uğradığı bozgundan sonra, bütün adayı ele geçirecek duruma gelmiş olan Kartacalıların artan gücünden özellikle tasalanmaya başladılar. Bu nedenle, İtalya ile Sicilya arasındaki boğaza egemen durumda bulunan Messana (Messina) kentinin Kartacalılar’ın eline geçtiği (265) haberi Forum’u çok heyecanlandırdı. Daha önce, 280 yılına doğru, Samnit ücretli askerleri (“Mamertinler” ya da kendi kendilerine taktıkları adla “Mars”ın oğulları) Syrakusai’den (Syracusae) gelerek kenti ele geçirmişlerdi. Syrakusai tiranı II. Hieron’un misilleme yapmasından korkan Mamertinler, Kartacalıları yardıma çağırmışlar, Messana’ya bir garnizonlarını yerleştiren Kartacalılar, böylece, hemen hemen kentin ve boğazın efendileri durumuna gelmişlerdi.</p>
				<p class="paragraf">Tüccarların ve sanayicilerin koruyucusu durumunda bulunan etkili Appius Claundius ailesi, kötü duruma düşen İtalik yurttaşlara yardım etmek bahanesiyle “Messana olayı”na karıştı ve bunu savaş olgusuna dönüştürmeyi başardı. Halk meclisi, Senatus’un arzusunun tersine, konsül C. Appius Claudius’a Messana’yı “kurtarmak” görevini verdi. Appius Claudius, kendisine senatus çevrelerinden “Odun kafa” <span class="char-style-override-8">(Caudex)</span> lakabının takılmasına neden olan kışkırtıcı bir yöntemle işleri çözümlemeye kalkıştı: Kartaca komutanının garnizonunu Syrakusai’den geri çekmeye zorladı ve savaş ilan etmeksizin, Syrakusaililer ve Kartacalılara karşı askerî harekât başlattı (264). Polybios, <span class="char-style-override-8">Tarihler</span><span class="char-style-override-7"> </span>adlı yapıtının birinci kitabında bu savaşın parlak ve ayrıntılı bir anlatısını vermektedir. </p>
				<p class="paragraf">Savaş Romalılar için çok iyi sonuçlar verdi, Sicilya’nın en önemli Grek kentlerini ele geçirdiler. Bununla birlikte, Kartaca’nın karşı saldırısının gelebileceği Panormus, Drepana, Lilbaeum (Lilybaion) gibi belli başlı Kartaca müstahkem mevkilerini ellerine geçirmediler. Bu nedenle, Roma, beş sıra kürekli 100 kadırgalık güçlü bir donanma yaptırmak zorunda kaldı. Romalılar kadırgalarını, uçlarında düşman gemilerinin yanlarına takılan kancalar bulunan seyyar merdivenlerle donattılar; acemi kaptanlarının manevralarına güvenemeyen Romalılar bu kancalı merdivenler sayesinde düşman gemilerine rampa ederek, borda bordaya savaşa girebiliyorlardı. Kartacalıları şaşırtan bu taktik sayesinde, yeni filonun başında bulunan konsül C. Duillius, Sicilya kenti Mylae’nin (Milazzo) yakınlarındaki Lipari adalarının denizinde Kartaca donanmasını ağır bir yenilgiye uğrattı. Senatus onu görkemli törenlerle karşıladı ve bu ilk deniz zaferinin onuruna Forum’a, tahrip edilen düşman kadırgalarının mahmuzlarıyla süslü bir “Deniz zafer anıtı” (Bir deniz utkusunu anmak için dikilen gemi başı biçiminde sütun) dikildi.</p>
				<p class="paragraf">Ama Romalılar zaferlerini abartmışlardı. Sicilya’nın güneyindeki Ecnomus (Eknomos) burnu önünde Kartacalıları ikinci bir bozguna uğratan (256) Romalılar, Afrika’ya iki konsül ordusuyla (50.000 kişi dolaylarında) çıktılar ve Bagradas’a kadar bütün zengin Kartaca topraklarını yakıp yıktılar. Bu eyaletin 20 bin insanı Roma’ya köle olarak gönderildiler. Ama bu uzak seferler nedeniyle toprakları bakımsız kalan köylü askerlerin hoşnutsuzluğu yüzünden, Romalılar, konsül M.Attilius Regulus’un komutası altında Afrika’da kırk savaş gemisi ve 15.000 asker bırakarak geri döndüler. Bunun üzerine, yeni ücretli askerler sağlayan Kartacalılar bu küçük orduyu yenilgiye uğrattılar.</p>
				<p class="paragraf">Bu yetmiyormuş gibi, Regulus’un ordusundan arta kalanları toparlamak üzere gönderilen 360 teknelik Roma donanması, geri dönerken, Sicilya önlerinde battı. Ve 249 yılında, Drepana’yı almaya kalkışan donanma, komutanı konsül P. Claudius Pulcher’in akıl almaz yönetimi yüzünden Kartacalıların eline geçti. Bunun üzerine Roma donanmasının kaybı toplam olarak 700 adet beş sıra kürekli kadırgaya yükseldi ve deniz üstünlükleri sona erdi.</p>
				<p class="paragraf">Kartaca gemileri İtalya sahillerini yakıp yıkmaya başladılar ve Etruria kıyılarına bir dizi müstahkem koloni kurmaları gerekti.</p>
				<p class="paragraf">249-241 yılları arasında, savaş şansı Kartaca’ya gülüyor ve Romalılar Sicilya’da da başarısızlığa uğruyorlardı. Drepana ve Lilbaeum (Lilybaion) kuşatmaları uzuyor ve batı sahili kentlerinin demokrat Greklerin garnizonlarını giderek güçlendiriyorlardı. Kartaca başkomutanı Hamilkar (“Yıldırım”) Barkas, kuşatılmış kentlerin arkasında ve zorla ele geçirilmez konumda bulunan Eryx tepesini işgal ederek, Romalıların ulaşım olanaklarını hemen hemen kesti. Kendilerini yıkan savaştan uzun süredir bıkmış bulunan Romalı çiftçiler, yenilgiyi kabul etmiş gibiydiler.</p>
				<p class="paragraf">Bunun üzerine, bu savaşı kışkırtmış olan ve sonucuyla en çok ilgilenen tüccarlar ve sanayiciler, kişisel bağışlar ve para toplama yoluyla, kendi hesaplarına, 200 hızlı kadırgadan oluşan yeni bir donanma hazırladılar. Bu yeni filo, 241 yılında, konsül C. Lutatius Catulus’un komutasında denize açıldı ve Kartaca donanmasını Aegates adaları yakınlarında büyük bir yenilgiye uğrattı: 70 düşman gemisi batırıldı ve 50’si tutsak alındı, anakentle ilişkileri kesilen Drepana (Drepanum) ve Lilbaeum (Lilybaion) teslim oldular ve Kartaca, galiplerle görüşme yapmak zorunda kaldı.</p>
				<p class="paragraf">241 yılında yapılan barış antlaşmasına göre, Kartaca, Sicilya ve komşu adalardaki topraklarından vazgeçmek, on yılda 3.200 talontonluk savaş tazminatı ödemek, fidye almadan bütün Roma tutsaklarını bırakmak ve İtalya’dan ücretli asker sağlamayı kabul etmek zorunda kaldı. Batı Sicilya ilk Roma “eyaleti” (Provincia) oldu ve batı denizleri artık savaş ve ticaret filolarına, yeni askerî ve ticari girişimlere açıldı.</p>
				<p class="paragraf para-style-override-6"><span class="char-style-override-7">4. Birinci Pön (Kartaca) Savaşı’ndan sonra Kartaca ve Roma.</span> Kartaca kendisi için felaketle biten bu savaştan öylesine güçsüz çıkmıştı ki Sicilya’dan boşaltılan ücretli askerlerine geri kalan ücretlerini ödeyemedi. Buna kızan ücretli askerler ayaklandılar (241). Acımasızca sömürülen yerli halk (Libyalılar) ve Kartaca çiftliklerinde çalışan köleler bunlara katıldılar; böylece, asilerin sayısı 100 bine ulaştı. Utica’yı ele geçirdikten sonra, Kartaca’yı kuşattılar. Bütün Kartaca tutsaklarını idam ediyor ve Kartaca yandaşı zengin Libyalıların ellerini kesip kente yolluyorlardı. Önderleri olan Libyalı Mathos ile Campania’lı köle Spendius halk tarafından tutulup seviliyorlardı. Bu ayaklanmanın sınıfsal niteliğinin bilincinde olan, Kartaca kentinin düşmanları Hieron ve Roma senatosu Kartaca yönetimine yardıma koştular: Hieron yiyecek gönderdi, Romalılar da İtaliot uluslardan ücretli asker sağlamalarına izin verdiler. Bu ayaklanma üç yıl sürdü ve acımasızca bastırıldı (238). Sicilya savunmasının şanlı komutanı Hamilkar Barkas ayaklanmaya son darbeyi indirdi. Verdiği andı bozarak, görüşmeye gelen Spendius’u ele geçiren Hamilkar Barkas, onu çarmıha gerdirdi, sonra öndersiz kalan Libyalıları ve köleleri ezdi; umutsuzca direnmeyi kırıp Mathors’u tutsak aldı ve onu Kartaca’da idam ettirdi. “Ücretli askerler savaşı”nı Polybios (1, 65-88) ayrıntılarıyla anlatmaktadır; sınıfsal niteliği dolayısıyla, doğal olarak kıyıcı olan bu savaşı, yazar, gördüğü savaşların en acımasızı olarak nitelemektedir.</p>
				<p class="paragraf">Ücretli askerler karşısında kazandığı zaferden sonra, Amilkar Barkaes, Kartaca’nın batı eyaletlerinde düzeni yeniden sağlamak ve Roma’ya girişilecek yeni bir savaş amacıyla, İberia’da (İspanya) güçlü bir üs kurmakla görevlendirildi. Amilkar görevini başarıyla yerine getirdi; Sierra Nevada madenlerini ele geçirdi ve dağlı İberler’e boyun eğdirdikten sonra, bunlardan 150.000 kişilik bir ordu kurdu. Onun bir sefer sırasında öldürülmesi üzerine, savaş hazırlıklarını damadı Asdrupal devam ettirdi. Anakentin İspanya’daki en önemli müstahkem mevkii olan Yeni Kartaca’yı (Cartegena: Carthago Nova) kurdu. Çevredeki gümüş madenlerinde 200.000’e yakın köle çalışıyordu. Asdrupal, Romalıların gözünü küllemek için, iki devletin etki alanlarının sınırı olan Ebro (İberus) ırmağını sınır kabul eden bir antlaşma yaptı onlarla: Kartacalılar bu ırmağın kuzeyine geçmemeyi kabul ettiler.</p>
				<p class="paragraf">Yurttaşların büyük bir bölümünün zenginleşmesine yol açan Kartaca zaferi, deniz-ötesinde yeni topraklar fethini Roma politikasında gündeme getirdi. Yönetimde bulunan aristokrasi içinde bile bizzat ticarete atılan ya da azatlıları aracılığıyla ticaret yapan senatörler görüldü. Bunun sonucu olarak, saflarında isyancı Kartaca ücretli askerlerin de savaştığı Sardinya ve Korsika adaları işgal edilip Roma eyaleti (provincia) haline getirildi. Yeni efendiler, ada halkını, insan avı için özel olarak yetiştirilmiş köpeklerle yakalayıp köle olarak sattılar. 229 yılında, İlliryalı korsanlarla savaşmak bahanesiyle bir Roman donanması Kerkyra’yı işgal etti ve kara ordusu da, kraliçe Teuta’nın yönettiği İllirya krallığını ortadan kaldırdı ve burasını Balkan yarımadasının kuzeyinde bir ileri karakol haline getirdi.</p>
				<p class="paragraf">Tüccar ve sanayicilerin çevrelerinin bu dış politikası, köylü kitlelerinin karşı çıkmasına neden oldu ve yeni halkçı partinin etkisini genişletti. Bu parti, comitia centuriata’larda reform yaptırmasını başardı; buna göre her sınıfın oy veren 70 centuria’sı olacaktı. Bunun sonucu olarak, atlılarla birlikte 88 centiruia’sı olan birinci sınıf, 285 centuria’sı olan öteki sınıflar karşısında azınlığa düştü. Böylece, savaş ve barış sorunu, yani dış politika ve bunun yanı sıra en önemli yüksek memurlukların seçimi, orta sınıfların eline geçmiş oluyordu. Küçük ve orta toprak sahipleri, İtalya ve tarım kolonilerinde toprak sağlayacak olan kendi temsilcilerini yönetime getirmeye başladılar. 223 yılında, bir “yeni adam”, genç tribunus C. Flaminius, <span class="char-style-override-8">ager Gallicus</span>’u, yani 280 yıllarında Gallialı Senonlardan fethedilen, Picenum’un kuzey sınırlarında bulunan toprakları köylüler arasında paylaştıran yasayı oylattı. Bu paylaşımdan öylesine çok insan yararlandı ki, bunlar için iki yeni tribus (34 ve 35.inci) kuruldu.</p>
				<p class="paragraf">Flaminius 223 yılında konsül seçildi ve galyalıları yerlerinden sürüp çıkarmayı, köklerini kazımayı ve topraklarına Roma’lı kolonlar yerleştirmeyi amaçlayan halkçı partinin savunduğu, Gallia Cisalpina’nın fethi planını gerçekleştirmeye koyuldu. Flaminius’un galyalılara karşı giriştiği başarılı savaş, başkentleri Mediolanum’un (Milano) alınması ve Gallia Cisalpina eyaletinin kuruluşuyla sonuçlandı. Flaminius, Po vadisinde birçok koloni (Cremona, Placentia) kurdu, buraların yeni sâkinlerine, aile başı 30 jugerum olmak üzere bol bol toprak dağıtıldı. “Via Flamina” (Flamina yolu) bu kolonileri Roma’ya bağlıyordu.</p>
				<p class="paragraf">218 yılında, bir başka halkçı önder, Claudius, kendi adını taşıyan ve senatörlerin ticaretle uğraşmalarını, büyük ticaret teknelerine sahip olmalarını yasaklayan bir yasayı comitia’lara kabul ettirdi. Bu yasa, sadece Flaminius tarafından desteklenmesine karşın, senatoyu epeyce karıştırarak geçti.</p>
				<p class="paragraf">Bu dönemde, Roma’nın eski toplumsal ve siyasal yapılarını daha demokratikleştirme yönünde önemli değişiklikler oldu. Ve bunun sonucu olarak, toprağın ayaklarının altından kaydığını hisseden soylu sınıfın kalesi senatoda, halk yığınlarının dikkatinin iç işlerden dış işlere doğru kaydığını görmek hiç de şaşırtıcı olmasa gerekir. Bu nedenle, Roma dış siyaseti, Claudia yasasının onaylandığı yıl (218), İkinci Pön (Kartaca) Savaşı’nın çıkmasını hızlandırmak için elinden geleni yaptı.</p>
				<p class="paragraf para-style-override-6"><span class="char-style-override-7">5. İkinci Pön (Kartaca) Savaşı (218-201).</span><span> 221 yılında, bir süre önce bir İspanyol yurtsever tarafından öldürülen Asdrubal’in ölümünden yararlanan Roma senatosu, Erbo (İberus) ırmağının güneyindeki Grek-İber kenti Sanguntum’u koruması altına alarak, bu generalle yapmış olduğu antlaşmayı bozdu. Kartaca’nın İspanya’daki ordusunun başkomutanlığına, Hamilkar Barkas’ın yirmi beş yaşındaki oğlu Hannibal atanmıştı. Babası onu daha çocukken sonsuza dek Roma’nın düşmanı olacağına yemin ettirmişti. Grek öğretmenlerin yönetiminde kusursuz bir eğitim gören Hannibal, kısa sürede parlak bir komutan oldu. Titus Livius (XXI, 4), kendisine göre, Roma’nın yeminli düşmanı Kartaca’nın sinsilik ve gaddarlığını temsil eden bu çarpıcı insanın görkemli bir portresini bıraktı; İkinci Pön (Kartaca) Savaşı incelemesinde Romalı tarihçiyle birlikte temel kaynağımız olan Polybios (I, III) da Hannibal’i buna benzer bir kimlikte tanıtmaktadır. Savaş çıkarmak için bahane arayan Hannibal, Sanguntum üzerine yürüdü ve burayı sekiz ay süren bir kuşatmadan sonra aldı ve halkın hayatta kalan bir bölümünü Kartaca’ya gönderdi. Romalılar hemen Kartaca’ya bir elçi gönderip, “Roma halkının müttefiklerine karşı şiddet kullanmak”tan suçlu Hannibal’in kendilerine teslim edilmesini istediler. Kartaca “senatosu” bu isteği geri çevirdi, Roma bunun üzerine Kartaca’ya 218 yılında savaş açtı.</span></p>
				<p class="paragraf"><span>Roma senatosu tez ve kesin bir yengiden emin bulunuyor ve Kartaca’nın hesabını görmek için Afrika’ya sefer hazırlıyordu. Ama Hannibal, 90 bin Libyalı ve İber piyadeden, 12 bin süvariden ve büyük sayıda filden oluşan görkemli bir orduyla, 218 yılı ilkbaharında, karadan İtalya üzerine yürüyerek Romalıların planlarını bozdu. Kuzey İspanya’nın boyun eğmemiş bölgelerinden elde kılıç kendine yol açmak, güney Gallia’nın kıyı bölgelerinden zorla, tehditle ve armağan vererek geçmek zorunda kaldı. Hannibal, Rhone (Rhodanus) nehrine yarıya inmiş bir orduyla ulaştı ve ancak Eylül ayı sonunda, geçitlerin daha şimdiden aşılmaz olduğu Alp Dağları’nı geçmeye girişti; birçok asker ve yük hayvanı buzlarla kaplı yolları geçerken uçurumlardan yuvarlandı. Hannibal, on beş gün sonra, Gallia Cisalpina düzlüğüne indiği zaman, 20.000 piyadesi, 6.000 süvarisi ve 3 fili kalmıştı. Ama kısa bir süre önce Roma’ya boyun eğmiş olan Keltler hemen onun saflarına katıldılar. Hannibal, Roma öncülerini Ticinus’ta yendikten sonra, Po nehrini geçti ve Trebia kıyılarında, kendisiyle karşılaşmak için acele eden konsül Tiberius Sempronius ve konsül P. Cornelius Scipion’un ordularını bozguna uğrattı.</span></p>
				<p class="paragraf">Gallia Cisalpina ve halkçı partinin son yıllarda kazandığı toprakların yitirilmesi Roma’yı iyice karıştırdı ve partiler arası mücadele adamakıllı şiddetlendi. Halkın çıkarları konusunda, senatus ve soylu sınıf, yeteneksizlik ve ihmalcilikle suçlandı. 217 yılında halkın gözdesi C. Flaminius konsül seçildi ve senatonun karşı çıkmasına karşın, Aretium’da toplanmış ve Roma yolunu tutan ordunun komutanlığını aldı.</p>
				<p class="paragraf">Ama Hannibal, düşmanın bu dağlık bölgedeki mevzilerinin çevresini dolaştı. Birlikleri, büyük insan ve hayvan kaybına karşın (son fil öldü ve Hannibal bir gözünü yitirdi), Toscana’nın geçilmez kabul edilen bataklıklarını dört günde aştılar ve sonunda Roma ordusunun arkasına ve kendilerini Roma’ya götürecek açık yola ulaştılar. Düşmana yetişmek için aceleyle harekete geçen Flaminius, Trasimunus gölü ile çevresindeki dağların arasındaki dar geçitte Kartacalıların kendisi için hazırladıkları tuzağa düştü; bütün ordusuyla birlikte konsül de yok oldu (217). Bu yalnızca Romalıların uğradığı ikinci felaket değil, aynı zamanda halkçı partinin de yenilgisiydi.</p>
				<p class="paragraf">Hannibal, bununla birlikte, doğruca Roma üzerine yürüyeceğine, önce Roma konfederasyonunu ortadan kaldırmaya girişti. Adria Denizi kıyısı boyunca Lucania’da ilerledi ve kendini Roma boyunduruğundan kurtulmuş olan İtalik halkların kurtarıcısı ilan ederek Campania’ya girdi. Yolu üzerinde karşısına çıkan bütün kolonileri ve öteki bütün Roma ve Latin yerleşim yerlerini yakıp yıkarak ilerledi. Senatonun gözdesi dictator Quintus Fabius, pek ihtiyatlı olduğu düşünülen taktiği yüzünden kısa zamanda sevilmeyen biri haline geldi; kesin bir çarpışmadan sakınarak, dağ yollarından paralel olarak ilerleyerek düşmanın hareketlerini izlemekle yetiniyor, ovalardaki ve vadilerdeki küçük kolon çiftliklerini kaderiyle baş başa bırakıyordu. Uyguladıkları bu taktik yüzünden Cunctator (“Zamanlamacı”) lâkabını kazandı.</p>
				<p class="paragraf"><span>216 yılında, senatonun bir başka adamı L. Aemilius Paulus ve halkçı partinin temsilcisi C. Terentius Varro konsül seçildiler. Halkın isteklerine boyun eğen senato konsüllere kesin savaşa girmeleri buyruğunu verdi. Ama konsüller arasında uyumsuzluk hüküm sürüyordu ve 216 yazının ortasında Cannae (Cannes) yakınlarındaki Aufidus (Apulia) vadisinde, Romalılar için elverişli olmayan bir durumda savaş başladı. Hannibal, Cannae’de (Cannes –güney Fransa’daki “Cannes” değil– Ö. İ.), süvarilerinin üstünlüğünden yararlanarak ve ustaca düzenlemeleri sayesinde, seksen bine yakın bir Roma ordusunu sardı ve hemen hemen yok etti. Kuşatmadan, yanındaki bir avuç askerle birlikte ancak Varro kurtulabildi (bak. Polybios, III, 107-116 ve Titus Livius, XXII, 40, 54).</span></p>
				<p class="paragraf">Cannae’den sonra Roma’nın durumu son derece kötüleşti. Cisalpina Gallialıları kitle halinde ayaklandılar ve Ariminum yakınlarında bulunan Roma birliklerini yok ettiler. Güney’de Samnitler, Lucanlar, Bruttlar Roma’dan ayrıldılar. Büyük Hellas’ın (Magna Graecia: Güney İtalya’daki Yunan kolonileri) birçok kenti Hannibal’den yana geçtiler; Capua bile Roma’ya ihanet etti. Yirmi beş bin kişilik bir Kartaca ordusu Sicilya’ya çıkıp Agrigentum’u ele geçirdi ve 214 yılında, Kartaca ile işbirliği yapmış olan Syracusae’nin ayaklanmasını destekledi. Hannibal’le açıkça ittifak yapan Makedonia kralı, V. Philippos, İllyria’daki Roma topraklarına saldırdı. İspanya’da, Hannibal’in kardeşi Asdrubal, Publius ile Cneius Scipion’un komutasındaki Roma ordularını yok etti. Kartaca’dan artık malzeme yardımı alan Hannibal, 211 yılında, Latium’a bile akın yaptı ve Roma’ya kadar ilerledi; Collina Kapısı’na yaklaşarak, kininin hedefi olan bu kente ilkin kendisi mızrak fırlattı. Roma devleti yıkımın eşiğine gelmişti.</p>
				<p class="paragraf">Ama Roma, emekçi halkının bağlılık ve cesareti sayesinde bir kez daha kurtuldu. Cannae’den sonra, halkçı muhalefet kesildi. Romalılar ve sadık kalmış müttefiklerden, on yedi yaşından yukarı bütün askerler silah altına alındılar. 214 yılında, Roma’nın elinde 18 lejyon bulunuyordu. Hatta orduya alınan 8 000 gönüllü köle (volones) iki lejyon oluşturdu. Roma yönetimi artık ordularını kullanırken daha ihtiyatlı, daha dikkatli davranıyordu. Famius Cunctator’un zamanlama taktiği örnek olarak alındı. Onu örnek alan generaller, Hannibal’in İtalya Konfederasyonu’nu dağıtmak ve bütün düşmanlarını Roma’ya karşı birleştirmek olan temel planını gerçekleştirmesini önlemek için çaba gösterdiler; Romalılar, Hannibal’in sayıca az ordusunu yalıtarak, yeni destekler, yeni kaynaklar bulmasına engel olarak, uzayan savaşın sonunda, ordusunun eriyip yok olacağını hesap ediyorlardı.</p>
				<p class="paragraf">Bu uzun vadeli ve karmaşık, İtalya ekonomisini büyük ölçüde etkileyen planı uygulamak için Roma’ya 215’ten 205 yılına kadar, on yıl geçti. Romalılar, 215 yılından 210 yılına kadar ilk beş yıl, Liris ırmağı boyunca uzanan müstahkem koloni hattının gerisinde, yarımadadaki mevzilerini güçlendirdiler, sonra Campania ve Samnium’un gerilerine kadar ilerlediler. 211 yılında, Capua’yı aldılar; öteki ayrılıkçı Campania kentleri daha sonra düştüler. Asi kentlerin bütün yüksek memurları kılıçtan geçirildiler ya da idam edildiler, halkın büyük bir bölümü açık arttırmayla satıldı ve geri kalanlar Etruria’ya yerleştirildi. Roma savunma hattı daha sonra Apulia ve Lucania sınırlarına aktarıldı; bu harekâtın sonunda Hannibal, güney İtalya’ya kıstırıldı.</p>
				<p class="paragraf">Aynı süre içinde, Sicilya’ya önemli sayıda birlikler gönderildi. Konsül M. Claudius Marcellus, kendilerini sömüren Grekler’den nefret eden adanın eski halkı Sikellerle bir anlaşma yaptı ve Syracusae’yi kuşattı. Kentin savunmasını ünlü matematikçi Arkhimedes (Arşimed) yönetiyordu; Syracusae iki yıl süren kuşatmadan sonra, 211 yılında, ele geçirildi; galipler burada korkunç bir kırım yaptılar ve kenti yağmaladılar. 209 yılında, Romalılar, Sicilya’daki Kartaca ordusunu kesinlikle ezdiler ve ana üsleri Arigentum’u ele geçirdiler. Romalılar, Sicilya’yı yakıp yıktılar ve Kartacalılar bir daha bellerini doğrultamadılar. Kentin yoğun kültürel hayatı sona erdi ve bütün ada, çiftliklerinde sayısız köle sürülerinin çalıştığı bir Roma tarım eyaleti durumuna indirgendi.</p>
				<p class="paragraf">Romalılar, nihayet Hellas’ta da, Hannibal’in müttefiki Makedonialı Philippos karşısında da başarı kazandılar (“Birinci Makedonia Savaşı” sırasında). Philippos, İtalya seferi tasarısından vazgeçmek zorunda kaldı ve 205 yılında, Roma’yla barış yaptı.</p>
				<p class="paragraf">Ama Hannibal’e en büyük darbeyi, İberia yarımadasında 211 yılında ölen proconsul’un yirmi dört yaşındaki oğlu, general P. Cornelius Scipio’nın komutasındaki ordu İspanya’da indirdi. Scipio, 209 yılında, Cartagena (Carthago Nova) yıldırım harekâtıyla, kentin gümüş madenleri, malzeme depolarıyla birlikte ambarlarını ve askerî atölyelerini ele geçirdi. Ülkenin doğu ve güney bölümleri daha sonra Roma eyaleti haline geldiler. Bununla birlikte, Scipio, Hannibal’in kardeşleri Asdrupal ve Magon’un, ordularının kalıntılarıyla birlikte, ağabeylerine yardım için İtalya’ya gitmelerine engel olamadı. Ama bu sefer ikisi için de felaketle sonuçlandı; Asdrubal, Umbria’da Sena Gallica’da yapılan muharebede yok olan orduyla birlikte öldü ve başı Hannibal’in ordugâhına atıldı (207). Magon, Liguria’ya yaptığı çıkartma girişiminde başarısızlığa uğradı. Tarentum körfezine sıkışıp kalmış, ordusunu güçlendirmek umudunu yitirmiş olan Hannibal, Roma için bir tehlike olmaktan çıktı.</p>
				<p class="paragraf">Bunun üzerine, savaşın başlamasından on üç yıl sonra, sıra Roma’nın ilk planına, doğrudan Kartaca’ya saldırmak tasarısına geldi. 205 yılında, konsül seçilen Scipio bu harekâtı gerçekleştirmekle görevlendirildi. Senatonun, hazinenin boş olduğu bahanesiyle ödeme yapmayı kabul etmemesine karşın, zengin Romalıların ve müttefiklerin gönüllü katkılarıyla bu sefer yapıldı. Ganimetin çekiciliği gönüllü katılmalara yol açtı.</p>
				<p class="paragraf">Ordusunu dört yüz yük gemisiyle Sicilya’dan Afrika’ya geçiren Scipio, Utica yakınlarında karaya çıktı ve kenti açlıkla teslime zorlamak için, Kartacanın en önemli ambarı olan Bagradas vadisini yakıp yıkmayla işe başladı. Numidia kralı Massinissanın Kartaca’dan ayrılıp Romalılara katılması, Scipio’ya olağanüstü süvari birlikleri kazandırdı. Kartaca senatosu barış önerisinde bulunmak için Scipio’ya elçi yollamıştı, ama artık başta bulunan Halk Meclisi, Hannibal’i geri çağırmayı ve kentin savunmasını ona vermeyi kararlaştırdı.</p>
				<p class="paragraf">Hannibal bu çağrıyı çoktandır bekliyordu: Kartaca’ya kendiliğinden dönerse, başarısızlığının bedelinin ödetilmesinden çekiniyordu. Ordusunun geri kalan bölümüyle birlikte birkaç tekneye binip, Roma donanmasına görünmeden yurduna geri döndü (203). Afrika’ya gelince, kral Massinissa’nın düşmanı Numidia’lılar arasında ücretli asker topladı. Bununla birlikte, yengiden emin bulunmayan Hannibal, Scipio’ya barış önerdi, ama bu önerisi kabul edilmedi.</p>
				<p class="paragraf">202 yılında, Kartaca’nın güneyinde, Zama yakınlarında yapılan kesin savaş, Hannibal’in düşman ordusunun merkezini yirmi dört fille yarma girişimine karşın, süvarilerin üstünlüğü sayesinde Roma ordusunun kesin zaferiyle sonuçlandı. Bütün Kartaca senatosu Scipio’nun karargâhına gitti, Romalı komutan barış görüşmeleri yapmayı kabul etti. Scipio tarafından yazdırılan barış koşulları son derece ağırdı (201). Kartaca, Afrika’daki topraklarının az bir bölümünü koruyordu; Roma yönetiminin izni olmaksızın komşularıyla savaş yapması da yasaklanıyordu; bütün ordusunu dağıtacak; fillerini ve on adet üç sıra kürek kadırganın dışında bütün donanmasını yok edilmek üzere teslim edecekti; Kartaca, ayrıca, savaş süresince aldığı bütün ganimetleri geri vermeyi, bütün tutsak kaçakları teslim etmeyi ve Afrika’dan ayrılıncaya kadar Roma ordusunun gereksinimlerini karşılamayı üstleniyordu; nihayet, galip taraf Kartaca’ya 10.000 talantoluk büyük bir vergi yüklüyordu. Scipion’un, antlaşmanın uygulanmasını güvence altına almak için, İtalya’ya göndermek üzere, Kartaca’nın en soylu ailelerinin çocukları arasında yüz rehine seçmeye hakkı vardı. Kartaca artık gücünü ve özgürlüğünü yitirmişti, çünkü Romalılar, Kartaca’nın iç işlerine karışmakta gecikmediler; bu durum, Hannibal’i, Roma’ya karşı yeni bir mücadele hazırlamak amacıyla doğuya, Suriye kralı Antiokhos’un yanına kaçmaya zorladı.</p>
				<p class="paragraf">Roma tehlikeli düşmanı karşısında kazanılan zaferi kutladı. Afrika’dan on üç bin gümüş lira getiren Scipio, devletin bir numaralı kişisi durumuna geldi ve kendisine görkemli <span class="char-style-override-8">“Africanus”</span> (Afrikalı) unvanı verildi. Ama İtalya toprakları üzerinde on beş yıl süren savaş ülkenin ekonomisine büyük bir darbe indirmişti. Roma yurttaşlarının yarısından fazlası yok olmuştu: 220 yılında yapılan sayımda 270.000 olan askerlikle yükümlü yurttaş sayısı, 207 yılında yapılan sayımda 137.108 yükümlüye inmişti. İtalik halkların uğradığı insan kaybı da ağırdı, çünkü dört yüz kentin ve hatta birçok bölgenin bütün halkı kısmen Hannibal tarafından ve daha fazlası da Roma’nın cezalandırma seferlerinde kılıçtan geçirilmişti. Romalılar Capua ve Tarentum’un bütün halkını köle olarak satmışlar, Hannibal’e en uzun süre ve inatla bağlı kalmış halklardan biri olan Bruttium halkını toptan yok etmişlerdi. Savaşın yıkımlarından kurtulmuş yerleşim yerlerinde bile halkın huzuru, toprakların boşalması, sürekli askere alınmalar, ağır savaş vergileri, fiyat artışları (örneğin, tuzun fiyatı iki katına çıkmıştı), paranın değerinin düşmesi yüzünden büyük ölçüde azalmıştı. Dört bir yana dehşet ve ahlaksızlık saçan haydut ve serseri çeteleri İtalya’yı talan ediyordu.</p>
				<p class="paragraf">Ama aynı süre içinde ve özellikle Birinci Pön (Kartaca) Savaşı’ndan sonra, başta sanayici ve tüccar katmanları olmak üzere Roma toplumunun üst sınıflarının zenginliği büyümüştü. Romalı tüccarlar, Capua, Tarentum ve Syracusae’nin ticaret ilişkilerinin mirasını toparlıyorlardı. Vefasız müttefiklerden yapılan zoralımlar (müsadereler) sayesinde, devletin toprakları önemli oranda çoğalmış ve bu toprakların hemen hemen tümü, savaş kârlarının ve ganimetlerinin fazlasını tarım alanına yatıran büyük işadamlarının ellerine geçmişti. Halka gelince, toprak dağıtımı istememesini sağlamak amacıyla, 190 ile 180 yılları arasında, Campania, Bruttium ve Gallia Cisalpina’da (Mutina, Parma, Bononia) yıkılan kentlerin yerine yeni koloniler kurularak ağzına bir parmak bal çalınmıştı. Zayıf düşüp saygınlığını yitiren halkçı parti uzun süre siyaset sahnesinden uzaklaştı ve son hızla gelişen Roma plutokrasisi (en zenginler yönetimi) karşısında muhalefetten vazgeçti. Bu nedenlerle, Kartaca zaferini izleyen on yıllarda Roma politikası, zenginleşen soylu sınıf ve durmadan büyüyen servetleri, savaş malzemesi sağlanması ve kolonilerin gelirlerine dayalı “atlılar” tarafından çizilen doğrultuda hiçbir engelle karşılaşmaksızın ilerledi. Akdeniz’in batı havzasının fethi tamamlanınca, yayılmacı tutkuları sınır tanımayan Roma’nın yönetici sınıfları, hemen doğunun fethine hazırlanmaya başladı.</p>
			</div>
		</div>
	</body>
</html>