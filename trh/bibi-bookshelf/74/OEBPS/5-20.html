<html xmlns="http://www.w3.org/1999/xhtml">
	<head>
		<title>5-20.html</title>
		<link href="template.css" rel="stylesheet" type="text/css"/>
<meta content="urn:uuid:0971d8e2-04b1-40d4-ab0d-83d08ffa4385" name="Adept.expected.resource"/>
	</head>
	<body>
		<div id="x5-20.html" xml:lang="tr-TR">
			<div class="Basic-Text-Frame">
				<p class="split"/>
				<p class="ana1">ELLİ DOKUZUNCU BÖLÜM</p>
				<p class="r1"><img alt="6.png" class="image" height="8" src="images/6_fmt19.jpeg" width="257"/></p>
				<p class="anabaslik" id="toc_marker-21">CUMHURİYETİN SONU VE AUGUSTUS’UN PRİNCİPATUS’U DÖNEMİNDE ROMA UYGARLIĞI</p>
				<p class="resim"><img alt="5.png" class="image" height="22" src="images/5_fmt20.jpeg" width="45"/></p>
				<p class="paragraf">Köleci devletin hizmetinde askerî diktatörlük rejimi, halk yığınlarını toplumsal ve siyasal etkinlikten uzaklaştırarak, M.Ö. II. yüzyılın ve I. yüzyılın ilk yarısının fırtınalı dönemde çok canlı olan kültür yaşamı üzerinde zararlı bir etki yaptı.</p>
				<p class="paragraf">Forum’da yapılan ateşli tartışmalar, siyasal duruşmalar, halk birlik ve derneklerinin çalışmalara, her şeyden önce, hitabet sanatının gelişmesine katkıda bulunuyordu. İki Gracchus büyük hatiptiler; Marius döneminde, M. Antonius (triumvirin dedesi, 99 yılı konsülü) ve L. Licinius Crassus belâgatlarıyla ünlenmişlerdi. Bir süre sonra, soylu sınıfın yandaşı Quintus Hertensius Hortalus (69 yılı konsülü), “mahkeme kralı” lâkabıyla anılıyordu, ama Hellenistik saray hatiplerinin etkisinde kaldığı için söylevleri tumturaklı, yapmacıklı ve özentili idi. Demokrasinin ünlü lideri Julius Caesar’ın söylevleri, onun tersine, uyumlu yalınlığıyla ilgi çekiyor ve halkı etkiliyordu. Ama en ünlü hatip, hitabet sanatı bu iki eğilim arasında yer alan Marcus Tullius Cicero’ydu (106-43). En usta Rodos ve Atina hatiplerinden ders almıştı, söylevlerini katı bir plana göre düzenleyerek halkın karşısına her zaman hazırlanarak çıkıyordu, dokunaklı konuşmasıyla dinleyicileri etkiliyordu. Daha sonra yayınlamak alışkanlığında olduğu için söylevlerinin çoğu günümüze kalmıştır. Özellikle, aç gözlü Sicilya valisi Verres’e karşı suçlamaları, Pompeius’a tam askerî yetki verilmesi lehinde yaptığı konuşma, tarım yasası üzerine söylevi, Antonius’a karşı <span class="char-style-override-8">in Catilinam</span> ve <span class="char-style-override-8">Philippicae</span>’leri bilinmektedir. Sanatının büyük ilkelerini <span class="char-style-override-8">De Oratore</span>, <span class="char-style-override-8">Ad Brutum</span> ve öteki kitaplarınla açıklamıştır. </p>
				<p class="paragraf"><span>Gracchuslar döneminde, güncel olayları konu edinen, toplumsal yaşamın düzensizliklerini ve kusurlarını gülünçleştiren, tam anlamıyla Roma’lı bir şiir türü ortaya çıktı: Satir (Yergi). Roma’da “satirin bulucusu” olarak, Latin kolonisi Suessa kökenli şair Caius Lucilius (ölüm 102’ye doğru) kabul ediliyordu. “Halk için” yalın bir dille yazıyor, zamanın en özgür koşuğu olan altı ölçülü dizeyi kullanıyor ve en etkili kişilere bile yergi yazmaktan çekinmiyordu. </span></p>
				<p class="paragraf">M.Ö. II. yüzyılın sonu ve I. yüzyılın başında, tiyatro da güncel konulara değinme yasaklamasından kurtuldu. Yeni yazarlar, Gracchusların çağdaşı Titinus, Cinna ve L. Afranius zamanında yaşamış olan T. Quintus Atta, Roma toplumunu sarsan konulara cesaretle eğildiler ve kişilerine Roma giysileri giydirdiler; bu nedenle yapıtlarına <span class="char-style-override-8">ihramlı komedi</span> <span class="char-style-override-8">(comaedia togata)</span> adı verildi. Sahneye küçük insanları –zanaatçılar, köylüler– çıkardılar, ama bazen soylu sınıfın havailikleriyle de alay ediyorlardı. Yönetici sınıfın temsilcileri bu tür tiyatro oyunlarını, kinlerini dile getiren bir deyimle, “meyhane” <span class="char-style-override-8">(tabernariae)</span> oyunu olarak tanımlıyorlardı. </p>
				<p class="paragraf">Eski halk farsları olan atellanalar Romalıların gözde temsilleri olmuştu. </p>
				<p class="paragraf">Nihayet trajedi de önemli gelişmeler gösterdi. Accius (ölümü 85’e doğru) konuları Grek tarih ve mitolojisinden alınan ama özgün bir biçimde işlenen elli kadar trajedi yazdı; titanlara karşı savaş, kralların (Brutus) sürgüne gönderilmesi, halk ayaklanmaları yazarın gözde konularıydı. Cicero’nun da anlattığı gibi, en gözü pek yargılar, en doğru iğnelemeler, bu özgürlük anlayışı içinde, daha birinci triumviratum döneminde, tiyatronun sıralarında alkış yağmurları başlatıyordu. </p>
				<p class="paragraf">Yaşamın yeni koşulları, eğitimi her zamankinden daha gerekli duruma getirmişti. Ayda 8 as gibi küçük bir parça karşılığında, sokaklarda okuma, yazma ve hesap öğreten <span class="char-style-override-8">litterator</span>’lar bu gereksinimin küçük bir bölümünü karşılıyorlardı. Ortaöğretim “dil biliciler”in (Latin ve Grek edebiyatı, geometri ve müzik) okullarında yapılıyordu. Yüksek öğretimi, çoğu zaman Roma’ya yerleşmiş Grekler olan söz bilimciler yaptırıyordu; yazma sanatı ve felsefe öğretiyorlardı. Bu okullar ve özellikle dil bilimcilerin okulları, İtalya’nın öteki kentlerinde de vardı; Horatius’un aktardığına göre, buralara azatlıların ve askerlerin çocukları da gidiyordu.</p>
				<p class="paragraf">Eğitimin yayılması sayesinde, yalnızca şiir yapıtlarının değil, düzyazı yapıtların da sayıları sürekli olarak çoğalıyordu. Yazarların, yayıncıların köle yazıcılarına yazdırmadan ve Forum ve buraya komşu sokaklarda bulunan kitapçı dükkânlarında satışa sunmadan önce, yapıtlarını okudukları <span class="char-style-override-8">edebiyat dernekleri</span>nin ortaya çıktığı görüldü. Bu şekilde yazılmış kitapların büyük bir bölümü, Augustus döneminde, politikasının yeni yönelimine uygun olmadıkları için yok edildi. Caesar’ın Gallia Savaşı (8 kitap) ve (49-48 yılları İç Savaşı’na ilişkin olarak yazdığı ünlü <span class="char-style-override-8">Commentarii</span>’leri, dönemin kültürlü toplumunun çok yaygın çevreleri için kaleme alınmış bu tür edebi yapıtların bir örneğidir. </p>
				<p class="paragraf">Roma şiiri (temsilcileri meslekten yazar değildi) de gelişmekteydi. Eski geleneklerin yıkılmasıyla, Roma toplumunda bireycilik ortaya çıktı ve bireysel duyguların ifadesi olan lirizm gelişmeye başladı. Roma lirik şairleri, hellenistik şiiri ya da dönemlerinin yapmacık, tumturaklı, bilgili ve mitolojik ölçüştürme ve imgelerle dolu olan “<span class="char-style-override-8">Alexandrinus</span>”unu<span class="dipp"><a class="footnote-link" href="#footnote-225-25" id="footnote-225-25-backlink">25</a></span> örnek alıyordu. Bu şairlerin yapıtlarından günümüze, kişisel duygu ve düşüncelerini, Lesbia’ya (Clodia) olan aşkını ve onun ihanetinin neden olduğu acısını hiçbir süse başvurmaksızın, uyumlu dizelerde dile getirmek için “İskenderiye okulu”nun tumturaklı üslubundan bir ölçüde kurtulmuş olan C. Valerius Catullus’un şiirleri ulaştı. Cumhuriyet yandaşı olan Catullus (54 yılı dolaylarında öldü), Caesar ve gözdelerine olan kinini, sert taşlamalarla dile getiriyordu. Grek yazınından aldığı uyumlu “Eolien” veznini Latin şiirine getirmiş olması da Catullus’un bir başka önemli özelliğidir. Bu nedenle, Roma lirik şiirinin kurucusu olarak kabul edilebilir.</p>
				<p class="paragraf">Roma bilimi de bu dönemde büyük ilerlemeler gösterdi. Bu gelişmenin tohumlarının, başkenti giderek daha sık ziyaret eden ve bazen de buraya yerleşen Grek bilginleri getirmişlerdi. <span class="char-style-override-8">Görev Üzerine</span> adlı önemli bir kitabın yazarı olan büyük Grek filozofu Panaetius (180-110), Scipio Aemilianus’un evinde yaşıyordu. Onun öğrencisi, filozof, tarihçi, coğrafyacı ve astronom olan ünlü bilgin Posidonius (135-50) sık sık Roma’ya geliyordu. Pompeius, Cicero ve Varro’ya öğretmenlik yaptı. Daha önemsiz bir söz bilimci, felsefeci ve şair kalabalığı Roma’ya yerleşmiş, burada genç Romalıları eğitiyorlardı. </p>
				<p class="paragraf">M. Terentius Varro (116-27), cumhuriyet döneminin son yıllarının en büyük bilginlerinden biriydi. İnançlı bir cumhuriyetçi olan Varro, birinci triumviratum’u “üç başlı canavar” olarak tanımlıyordu ve elde silah Caesar’a karşı çarpıştı. Kamu hayatından çekilmek zorunda kalan Varro, yaşamının geriye kalan yıllarını çok önem verdiği geçmişle ilgili belgelerin toplanmasına ayırdı. Ünlü insanların yaşam öykülerini, ünlü görünümlerin betimlemelerini, eski gelenek ve görenekleri, eski zamanların dinini kapsayan bir yapıt olan <span class="char-style-override-8">Roma Halkının Eski Zamanları</span> adlı kitabı 70 yapıtının en önemlisidir. “Roma’nın kuruluş tarihi”ni M.Ö. 754 ve 753 yılları arasına yerleştiren Varro’dur.</p>
				<p class="paragraf">Hayatının sonunda, o zamana kadar bilinen bütün bilimlerin ana ilkelerini sergilediği bir <span class="char-style-override-8">Encyclopaedia</span> kaleme aldı. Ne yazık ki günümüze bu yapıtın küçük bir bölümü (Latin dili üzerine bir incelemenin aşağı-yukarı dörtte biri ve bir tarım kitabı) kaldı. </p>
				<p class="paragraf">Cicero, Grek filozoflarının düşüncelerini halkın anlayabileceği bir duruma getirdiği bazı yapıtlarıyla bilim alanında da yer almaktadır. Soyut düşüncelerin okurun daha kolay anlaması için yapıtlarını daha çok diyaloglar biçiminde adlı kitaplarını bu yöntemle yazmıştır. Seçmeciliği bir felsefe öğretisine bağlanmasına engel oluyordu. Yüzeysel niteliklerine karşın, yapıtları, Roma’da felsefi düşüncelerin evrimi üzerinde yüzyıllar boyunca büyük bir etki yapmıştır. Zaten, felsefe terminolojisini de Cicero hazırlamıştır.</p>
				<p class="paragraf">Ama M.Ö. I. yüzyılın ilk yarısı Roma bilimsel düşüncesinin en önemli temsilcisi, ünlü <span class="char-style-override-8">Doğa Üzerine</span> adlı felsefi şiirin yazarı, büyük şair Titus Lucretius Carus’tur. Şairin hayatı hakkında hiçbir şey bilinmiyor, ancak atlılar sınıfından olduğu düşünülebilir; Ciecero’nun şairin ölümünden sonra yayınladığı şiirini ithaf ettiği praetor Memmius’un yakınlarındandı.</p>
				<p class="paragraf">Lucretius, Epikuros’un maddeci öğretisinin ateşli yandaşlarından biriydi. Üç bölüme ayrılmış olan şiiri altı kitaptan oluşmaktadır. İlk iki kitap, Evren’in biricik gerçek ilkeleri olarak düşünülen atomlar ve sonsuz boşlukla ilgili olarak, Demokritos ve Epikuros’un düşüncelerinden esinlendiği kuramlarını sergilemektedir. Bu atomların boşluktaki hareketinden, bütün doğa olayları ve bütün ilkel yaşam doğar. İkinci bölüm (üç ve dördüncü kitaplar), vücudun öteki bölümleri gibi özdeksel olan ve onunla birlikte ölen “ruh”ün niteliğini inceler; Lucretius bu bölümde, madde ilkesine dayanan duygusal yaşamın değişik olguları çözümlenmektedir. Nihayet, üçüncü bölümde (beşinci ve altıncı kitaplar), dünyanın oluşumunun uygarlığın doğuşunun ve doğanın bazı korkunç olaylarının devsel bir tablosu verilmektedir. İnsan toplumunda bir yığın kötülük ve kusurların ve özellikle, sayesinde “günümüzde bakırın aşağılanıp altının yüceltildiği” (V. 1275) aç gözlülüğün hâlâ sürüp gitmesine karşın, insan, havyan düzeyinden kendi çabalarıyla ve tanrıların hiçbir yardımı olmaksızın uygar konuma gelmiştir. Bir Epikuros hayranı olan Lucretius, insanlığı, karanlık çağların kalıtı olan eski boş inançlarından, dinsel önyargılardan, rahiplerin saldığı ölüm korkusundan ve boğucu öte dünya düşüncesinden kurtardığı için yüceltir. Din, insanların kurban edilmesi gibi suçlara yol açar ve bu nedenle de Lucretius’un gözünde “iğrenç”tir <span class="char-style-override-8">(impia)</span>. </p>
				<p class="paragraf">Öğretisinin geniş halk kitlelerine ulaşmasını sağlamak amacıyla, soyut gerçekleri “şiirin tadına doyum olmaz balında tatlandırmak” için, düşüncelerini şiir olarak açıklar. Roma’nın sahne olduğu çetin toplumsal mücadelenin tanığı olan Lucretius’un yapıtı, “ruh huzuru”nu <span class="char-style-override-8">(ataraksia)</span> salık veren Epikuros öğretisinin anlayışına yabancı olan militan bir tanrıtanımazlığın izlerini taşımaktadır. </p>
				<p class="paragraf">Maddeci anlayışları öğreten tek kişi değildi Lucretius. Caesar da, (büyük rahip olmasına karşın) tanrıtanımazların ve maddecilerin düşüncesine yabancı değildi. “İki kâhin birbirlerine gülmeden bakamazlar” sözü, her halde, bu dönemde ünlenmiştir. </p>
				<p class="paragraf">Uygarlığın gelişmesi, Cumhuriyet’in son yüzyıllarında, Roma ve İtalya toplumunun çok sayıda katmanlarını kültürel yaşama katan şiddetli toplumsal hareket tarafından belirlendi. Augustus’un principatus’u döneminde, Roma toplumuyla bütünleşen İtalyan öğeler, onun, uygarlığının “altın çağına girmesine katkıda bulundular. Ama bu “altın çağ” onun doruk noktası oldu. Askerî diktatörlük döneminde, halk yığınlarının toplumsal hayatı bir uyuşukluk evresine girince, Roma kültürünün başlıca amacı köleci toplumun üst ve mutlu katmanlarının çıkarlarına hizmet etmek ve planlarının gerçekleşmesine katkıda bulunmak oldu. İçeriği koflaşırken dış görünüşü göz kamaştırmaya başladı.</p>
				<p class="paragraf">Augustus, “kerpiç bulduğu bir kenti mermer” bırakmaktan gurur duyuyordu. Augustus döneminde yaptırılan birçok tapınak ve başka yapılar, yeni yönetimi ve köleci Roma’nın yeniden gerçekleştirilen gücünü yüceltmeyi amaçlıyordu ve zaten aralarından birçoğu bizzat hükümdarın hayatının şu ya da bu olayıyla ilgiliydi. Örneğin görkemli Apollon tapınağı, bu tanrının katkıda bulunduğu kabul edilen Actium zaferinin anısına yükseltildi; Capitolium’daki Jupiter Tonituralis (Gök gürleten tanrı) tapınağı, önünde yürüyen köleyi öldüren yıldırımdan Augustus’un kurtuluşunu anımsatmak içindir. Bazı yapılar, ailesinin üyelerinin adlarını taşıyordu: (Hükümdarın eşi) Livia revakı, (kızı) Julia bazilikası, vb. Değerli mermerlerden yapılmış olan yeni Augustus Forum’u şatafatıyla ayırt ediliyordu; ama halk toplantılarına değil mahkemelere ve öteki devlet kuruluşlarına ayrılmıştı. Augustus’un dostu Agrippa, yeni bir su kemeri ve görkemli hamamlardan başka, bir Pantheon, yeniden kurulan Roma İmparatorluğu’nda yer alan bütün ulusların tanrılarına adanmış yuvarlak bir tapınak yaptırdı. Bütün bu yapılar, kendilerine yapmacıklı, soğuk ve resmî bir hava veren gösterişli ve özentili hellenistik üsluba göre yapılmıştı.</p>
				<p class="paragraf">Dönemin heykelciliğinde de aynı akademizm görülür. Sokaklar, alanlar, tapınaklar, Romulus’tan başlayarak Roma kahramanlarının heykelleriyle bezenmişti. Hükümdarın portreleri de özellikle çoktu. Herkesin bildiği gibi, kendisi hiç de bir savaş adamı olmadığı halde, bütün Augustus heykellerinin en tanınmışı, Prima Porta yakınlarında bulgulanan ve hükümdarı zırh kuşanmış muzaffer general duruşunda temsil eden heykeldi. Senato, “barışlandırıcı” Augustus’un onuruna, senato ve halkın önünde yürüyen imparator ve ailesini gösteren anıtsal alçak kabartmalarla bezeli devsel bir “Barış Sunağı” yaptırdı. Ayaklı bardak, işlemeli taş gibi sanat nesnelerinin üzerinde, tanrıların arasında oturmuş ve eyaletlerin bağlılık simgelerini alan Augustus görülüyordu. Roma demokratik dönem sanatının gerçekçiliği artık yalnızca giysilerin ve dekorların işlenmesinde sürüyordu. Yüzler ve figürler ülküselleşmişti: Sanatçılar eski özgürlüklerini, yapıtları da etkileyici kendiliğindenliklerini yitirmişlerdi: Yukarıdan zorlanan yasaya boyun eğmek zorunda kalmışlardı.</p>
				<p class="paragraf">Augustus’un principatus’u döneminde, düşünce özgürlüğü öteki sanat alanlarına artık kabul edilmiyordu. Hitabet sanatı boş belagat denemeleri düzeyine indirgenmişti. Tarihçiler de sansür sıkıntısı çekiyordu. Augustus’un Antonius’a uyguladığı politikayı onaylamayan Caesar’cı tarihçi Asinius Pollion, iç savaşlar tarihi üzerine hazırladığı yapıtı yarım bırakmak zorunda kaldı. Tarihçi ve hatip Cassius Severus, Augustus ve yandaşlarının eylemlerini sertçe eleştirdiği için Girit adasına sürüldü. Bizzat Titus Livius, Pompeius’tan övücü sözcüklerle söz ettiği için, Augustus tarafından “Pompeius’culuk”la tanımlandığını gördü. Tarih, bu koşullar altında, Titus Livius ve Halikarnassos’lu Dionysios’la birlikte, büyük ölçüde resmî bir niteliğe büründü. Roma’nın başarıların ölçüsüzce göklere çıkarmaya ve halk hareketlerini ve önderlerini açıkça kınamaya başladı (Örneğin Titus Livius’ta, V. ve IV. yüzyıl pleb liderleri, aşağılık kargaşa kışkırtıcıları ve demagog olarak gösterilmişlerdi).</p>
				<p class="paragraf">Yalnızca, filoloji ve törebilim (hukuk bilimi-yurttaşlık hukuku) gibi siyaset alanından uzak bilimler, Augustus’un principatus’u döneminde aralıksız gelişme gösterebildiler. Gramerci Julius Higinus ve Verius Flaccus (<span class="char-style-override-8">De verborum significatione</span>) bu dönemde yaşadılar. Hukukun yorumu ve dizgeleştirilmesiyle uğraşan, birbirine rakip iki türebilim okulu, Antistius Labeo ve Ateius Capito’nun okulları da bu dönemde oluştu. Roma yüksek sosyetesi felsefeye karşı büyük bir ilgi duymaya başladı, ama bu ilgi Lucretius’un öğretisi üzerinde değil, ama ruhlarını dış dünyanın koşullarına karşı soğukkanlı, duygusuz ve kayıtsız hale getirebilecek nitelikte kişisel davranış kuralları edinmelerini öğütlediği için, eski gücünü yitirmiş olan Roma soylu sınıfının anlayışına daha uygun olan Stoacı okulun öğretisi üzerinde toplanıyordu.</p>
				<p class="paragraf">Siyasal hayatta kullanılmak olanağı bulamayan toplumsal etkinlik, değişik eğilimde çok sayıda yazınsal topluluklarda yaşamını sürdürüyordu. Yazarların ve amatörlerin yapıtlarının halk huzurunda okunması ve yazınsal tartışmalar moda oldu. Muhalefet buralarda hiç kuşkusuz sesini duyuruyordu.</p>
				<p class="paragraf">Toplumsal güç olarak edebiyatın öneminin bilincinde olan Augustus yönetimi ona da egemen olmaya çalışıyordu. Rejime bağlı ve gözde yazarların maddi gereksinimlerini karşılayabilecek önemli kaynakları olan kişilerin çevresinde, yarı resmî nitelikli edebiyat birliklerinin kurulduğu görüldü. Roma valisi Ch. Cilnius Maecenas’ın topluluğu böyle doğdu. Bu sanat koruyucusunun çevresinde Vergilius, Horatius, Propertius gibi dönemin en ünlü şairleri toplanıyordu. Bunlarla muhalefetin şairleri (Fannius, vb.) arasında şiddetli bir tartışma çıktı ve yüksek koruyucuları sayesinde birinciler rakiplerini saf dışı bırakmayı başardılar.</p>
				<p class="paragraf">Augustus döneminin en büyük şairi, yalnızca Roma edebiyatı üzerinde değil, dünya edebiyatı üzerinde büyük bir etki yapan Publius Vergilius Maro (70-19) idi. Vergilius, Mantua (Mantova) yakınlarında doğdu, burada küçük bir mülkü vardı. Çok iyi bir eğitim görmesine karşın, sevgi ve ilgilerinde olduğu gibi dış görünüşünde de ömrü boyunca “kırsal” bir şeyler korudu. İlk yapıtları olan <span class="char-style-override-8">Bucolica</span>’da (Çoban Türküleri), Theokritos’un zarif idillerinin etkisinde kırsal güzelliklerin türküsünü söyler. Vergilius, kara listeler döneminde, toprağını yitirdi ve haklarının geri verilmesi için yaptığı başvurular onun Caesar’cı partinin bazı önde gelen üyeleriyle yakınlaşmasına yol açtı. 30 yıllarının başında, Maecenas topluluğunun yakınlarından biri oldu ve on yıl kadar sonra, Maecenas’ın, belki de İtalyan tarımının gerilemesinden tasalanan Octavianus’un isteği üzerine <span class="char-style-override-8">Georgica</span>’sını (Tarla çalışmaları şiiri) yazdı. Gerçek bir tarım el kitabı olan bu şiirin dört kitabı, çift sürme, bağcılık, hayvancılık ve arıcılığa ayrılmıştır. Şiirlerde nefis kır manzaraları betimlemeleri vardır. Ama bu yapıtta artık şairin koruyucularının etkisi kendini iyice belli etmektedir. Birinci kitabın önsüzünde, Vergilius, Caesar Octavianus’u ışıl ışıl bir yıldız gibi gökyüzünde parıldayacak yeni bir tanrı gibi sunmak zorunda olduğunu sanmaktadır. Başka bir yerde de içinde yeni tanrının bir heykelini koyacağı mermer bir tapınak yaptırmak niyetinden söz eder.</p>
				<p class="paragraf">Vergilius ikinci sipariş üzerine, Roma’nın geçmişini ve Augustus’un mitolojik atası Troia’lı Aeneas’ı ululamak için, epik şiiri <span class="char-style-override-8">Aeneis</span>’i yazdı. Vergilius, <span class="char-style-override-8">Aeneis</span>’in on iki şarkısında, eski geleneklere ve kendi yapıtlarına dayanarak, uzun yolculuklardan sonra oğlu Julius ve yanındaki Troialılar’la birlikte Latium kıyılarına ulaşan Aeneas’ın Latin krallarının atası oluşunu anlatır; bilindiği gibi Romulus ve Remulus, Roma’nın kurucuları olduğu ve Julia gens’inin ise Julius’tan türediği kabul edilmektedir. Vergilius yapıtını oluştururken, “kehanetler” biçiminde, yakın Roma tarihinin en şanlı öykülerini ve Augustus ile ailesine ilişkin olayları da dizeleştirir. Konu, kahramanlıkları, yiğitlik serüvenlerini, savaşları ve çatışmaları aktarmaya pek az yatkın şairin, barışçı ve yumuşak kişiliğine pek az uymaktadır. Ayrıca, Augustus ve ailesi için yapılan övgüler aşırı ve çileden çıkartıcıdır. Aeneis’i on bir yıl çalışmadan sonra bitiremeyen Vegilius’un, ölümden önce, eksik saydığı bu yapıtını yakmak istediği söylenmektedir. Bununla birlikte, Augustus’un buyruğuyla yayınlanan Aeneis, Ortaçağ boyunca ve modern zamanlarda incelendi ve hayranlıkla karşılandı. Ama çağdaş bilim, büyük ozan dehasına uygun düşmeyen bir işe zorlanmasaydı çok daha mükemmel bir yapıt yaratabilirdi, kanısındadır. Bielinski, Vergilius’u bir “düzmece Homeros” olarak tanımlamaktadır.</p>
				<p class="paragraf">Vergilius’un ölümünden sonra, Roma’nın en büyük lirik şairi Quintus Horatius Flaccus (65-8) şairler prensi oldu. Bir azatlı olan babası, onu yönetim mesleğine hazırlamış ve eğitimini tamamlaması için Atina’ya göndermişti. Horatius burada 4-43 yılları iç savaşına yakalandı, Brutus ve Cassius’un ordusunda hizmet etti. 40 yılında ilan edilen af sayesinde Roma’ya dönünce, triumviratum askerleri babasının küçük toprağına el koydukları için, bir questor’un yanında yazmanlık işi buldu. Kendi deyimine göre, “gözü pek yoksulluk” (<span class="char-style-override-8">paupertas audax</span>) onu şiirle uğraşmaya zorladı. İlk yapıtları olan <span class="char-style-override-8">Epodoslar </span>ve <span class="char-style-override-8">Satiralar</span> da eski cumhuriyetçi ülkülerinin izleri görülür.</p>
				<p class="paragraf">İlk denemeleri Vergilius’la dostluk kurmasına olanak sağladı, büyük şair Horatius’u Maecenas’ın topluluğuna soktu. Bununla birlikte, ilk zamanlar, Maecenas, muhalefetten dönme şairi soğuk karşıladı. Ama yavaş yavaş dost oldular; Horatius, Maecenas’tan armağan olarak güzel bir mülk aldı ve böylece Roma’nın yeni efendileri arasına karıştı. Octavianus da ona özel yazmanı olmasını önerdi. <span class="char-style-override-8">Odalar</span>’ında (Odlar) hayatın tadını çıkarmayı salık veren Horatius erotik konular üzerine dizeler yazdı. Cumhuriyetçi duygularını unutarak, Actium zaferine sevindi ve “Caesar”ın bu seferden sağ-salim dönmesi için yakardı. Horatius 17 yılında, Augustus’un isteği üzerine, <span class="char-style-override-8">Carmen Saeculare</span> (Yüzyılın Türküsü) övgüsünü yazdı. <span class="char-style-override-8">Odalar</span>’ın dördüncü kitabında, Augustus’un üvey evlatları Tiberius ve Drusus’un kahramanlıklarına övgüler düzer. Hayatının son yıllarında, Augustus, Piso’lar ve öteki dostlarına, gündelik yaşam, felsefe ve edebiyata ilişkin konularda <span class="char-style-override-8">Epistola</span>’lar (Şiir Mektuplar) yazdı. Biçim bakımından Horatius’un <span class="char-style-override-8">Odalar</span>’ı Roma lirik şiirinin doruk noktası başyapıtlardır, ama bununla cumhuriyet dönemi şairlerini etkileyen ilerici düşünceler, gururlu özgürlük havası yoktur.</p>
				<p class="paragraf">Augustus döneminin üçüncü büyük şairi olan P. <span class="char-style-override-8">Ovidius</span> Naso’nun (M.Ö.43-M.S.18) trajik bir yazgısı vardır. Zengin bir atlının oğlu olan Ovidius, kamu hayatıyla, devlet işleriyle ilgilenmeyen ve gününü gün eden, çöküş halindeki Roma yüksek sosyetesinin zararlı etkisi altında kaldı. Ovidius kibarlar aleminin havai aşklarının şairi oldu. Yirmi yaşında, üç mitoloji kadını olan Brieseis, Dido ve Medeia’nın aşıklarına yazdıkları mektuplardan oluşan <span class="char-style-override-8">Heroides</span> adlı bir kitap yayınlandı. Bundan sonra, Corinna ile olan aşklarını inanılmaz bir içtenlikle dile getirdi <span class="char-style-override-8">Amores</span>’i (Aşklar) yayınladı. Ama <span class="char-style-override-8">Ars Amatoria</span>’nın (Sevişme Sanatı) yayınlanması saray çevrelerinde müthiş bir rezalet çıkardı: Bu didaktik yapıtları yansılayan erotik şiirinde erkeklere ve kadınlara baştan çıkarmanın ve sevişmenin değişik biçimlerini öğretir. M.S. 8 yılında, Ovidius, batı Karadeniz’in yabanıl kıyılarında bulunan Tomes kentine sürgüne gönderildi. <span class="char-style-override-8">Tristia</span> (Hüzünler) ve <span class="char-style-override-8">Ex Ponto</span> (Karadeniz’den) adlı, Augustus’tan bağış dilediği kitaplarını burada yazdı. Bu yapıtlarında büyük bir içtenlik ve sürgün şairini yaşadığı hayatın katı koşullarının çok dokunaklı betimlemeleri vardır.</p>
				<p class="paragraf">Ovidius bize iki önemli yapıt daha bıraktı: <span class="char-style-override-8">Fastii</span> (Roma takvimiyle ilgili tören ve geleneklerin şiirsel betimlemeleri) ve çoğu zaman aşk serüvenleri sırasında tanrılar tarafından hayvan ya da bitki haline getirilen insanlardan söz ettiği <span class="char-style-override-8">Metamorphosses</span>. </p>
				<p class="paragraf">Ovidius’un çağdaşı öteki ünlü şairler, Tibullus ve Propertius ve hatta Sulpicia gibi kadın şairler de erotik alanda şiirler yazıyorlardı. Özgür şiire lâyık konulara artık şiirde yer yoktu; şairler ya saray şakşakçılığı rolüne razı oluyorlar ya da özel yaşamın ve kişisel duyguların ayrıntılarında kendilerini yitiriyorlardı.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-25-backlink" id="footnote-225-25">25</a>	Grek yazının İskenderiye dönemi; İskenderiye okulu. Bu dönem ve okulun en önemli şairleri Kallimakhos, Herondas ve Theokritos’tur. (Ö.İ.)</p>
					</div>
				</div>
			</div>
		</div>
	</body>
</html>