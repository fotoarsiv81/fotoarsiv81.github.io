<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-29</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-25">Melik IV. Abdurrahman ile Kâsım Bin Hammûd’un Zamanı</h1>
			<p class="mg052">Ali bin Hammûd’un bu şekilde vefatından sonra askerleri Ceziretül Hadrâ valisi bulunan biraderi Kâsım bin Hammûd’u Kurtuba’ya getirip tahta çıkarmışlarsa da, biraderinin katillerini buldurup işkence ile idam ettirdikten başka memleketin muteberleri hakkında aşağılayıcı ve azarlayıcı muamelelerde bulunmuş, mallarını müsadere gibi türlü türlü hoş olmayan kötülükler yapıp ahalinin ileri gelenlerini çaresiz bırakmasından dolayı hepsi zikrolunan Melik Aburrahman el-Murteza’ya meyl ve iltica etmişlerdir.</p>
			<p class="mg025">Bu durum Abdurrahman’ın zayıf kuvvetinin artmasına neden oldu. Daha önce beyan edildiği üzere, merhum olan Ali bin Hammûd katledilen Süleyman üzerine gelirken, Mağrib valiliğine bırakmış olduğu oğlu Yahya, babasının bu şekilde ölmesi haberini alarak vâris olduğu düşüncesiyle yönetime nail olmak iddasıyla Deren dağları etrafında ne kadar asker varsa toplamıştı. Sus memleketinden tedarik ettiği süvarileri de hazırlayarak İspanya’ya geçmişti. Amcası olan Kâsım’ı bozmuş, Kurtuba’da ikamet etmeye başlamıştı. Kâsım da tüm askerleriyle Abdurrahman üzerine hücum ederek onun işini bitirmişti. Bu hal üzere tüm hükümet aralarında taksim edilmek üzere Kâsım ile mukavele imzalamıştı.</p>
			<p class="mg025">Bunun üzerine Yahya, Kurtuba şehrine girdi. Ahali bahsedilen zâlim hareketlerinden dolayı Kasım’dan nefret ettiğinden, kendisi hüsn-ü kabule mazhar oldu. Yahya bu güzel muameleden istifade ederek babasından kendine miras kabul ettiği hükümete diğerini ortak yapamayacağını ilan etti. Bu havadis Kâsım’ın kulağına çalınınca bütün askeriyle Kurtuba’ya gelerek şehre girdi. Bu aralık Yahya şehirden firara mecbur olup Ceziretül Hadrâ’ya ulaştı. Orada Mağrib’den yardım gelmesini bekledi.</p>
			<p class="mg025">Kâsım bu şekilde yeğeni Yahya gailesini bertaraf ettikten sonra, korku ve ibret salmak üzere Kurtuba ahalisinden bazılarını azarlayarak cezaya çarptırdı. Halk kendisinin bahsolunan idaresinden memnun olmadıkları halde bu defa da gösterdiği şiddetten bütün bütün gücenmişlerse de Kâsım’ın gaddarane hareketlerinden korku ile seslerini çıkarmayarak sükûnet üzere kaldılar. </p>
			<p class="mg067"><em>bir insana kötülük edersen eğer</em></p>
			<p class="mg065"><em>düşün onu, ölünceye kadar</em><em></em></p>
			<p class="mg025">Kâsım gafil zımnından ihmalci olup, bu hükümet şeklini hakikate taşımak ve sürekli endişe ettiği hasmı üzerine gitmek için bu zamanı fırsat zannederek, mevcut askerlerinin yeteri kadarını Cehn şehrine sığınan IV. Abdurrahman tarafına gönderdi. Kurtuba ahalisi ise içlerindeki garezi fiiliyata dökmek için bu fırsattan faydalandılar. Kâsım’ın etrafında hiç asker olmadığını görerek eski husumetini harekete geçirdiler. Kâsım’ın oturduğu sarayı muhasaraya başladılar. Özel hizmetinde bulunan bir miktar askerle Kâsım elli gün kadar şiddetli kuşatmaya direnmişse de erzağı tükenmişti. Hariçten de yardım göremeyince askerleriyle saraydan çıkarak muhasara eden askerler üzerine çaresizce hücum etti. Ancak bu hücumda askerlerin ekserisi telef oldu. Kalan birkaç Âmiri neferiyle kendisi de canını kurtararak 413 tarihinde Şirîş valisinin huzuruna gelerek eman dilemişti.</p>
			<p class="mg025">Ceziretül Hadrâ’da bulunan yeğeni Yahya bin Ali, şerh olunan vakadan haber alıp bir miktar süvariyle gelerek Şirîş şehrini muhasara etti. Bunun üzerine şehrin valisi Kasım’ı hasmına teslim etmeye mecbur oldu. Yahya da Kâsım’ı Afrikiye’de bir kaleye hapsedip geri kalan ömrünü orada geçirmeye mahkûm etti.</p>
			<p class="mg025">Diğer taraftan Abdurrahman el-Murteza üzerine gönderilmiş olan askerler vukû bulan muharebede hezimete uğrayıp perişan olmamışlarsa da, askerinin ön saflarında savaşmakta olan Abdurrahman, düşman tarafından bir ok kalbine isabet edince Rahman’ın yanına vasıl oldu. Bu vakıa meydana gelince bütün Ümeyye taraftarlarını özellikle memleketin refah ve asayişi arzusunda olan milleti kedere müptela etti. Hatta Kurtuba ahalisi zâlim Kâsım’ın zulmünün pençesinden kurtulmalarına teşekküren önceden zikredilen Abdurrahman’ın gelişini sevinçle beklemeye başladılar. Şenlikler için zafer takları hazırlamışlarken bu kötü haberler sevinçleri kedere tebeddül etti.</p>
			<p class="mg026">* * *</p>
		</div>
</body>
</html>