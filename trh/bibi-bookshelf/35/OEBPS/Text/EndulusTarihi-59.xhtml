<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-59</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-55">İbni Hûd’un Sonraki Durumu</h1>
			<p class="mg052">Diğer taraftan Aragon kralı Cekom, Belensiye tarafında Benî Sûle, Kastelon, Benol ve sair bazı mahalleri zapt etmekte iken, Cemil bin Ziyân da Turtuşe ile havalisini almıştı. Muhammed bin Ahmer de Vadi-i Lute mağlubiyetinden istifade ederek ülkesini genişletmek için İbni Hud’un topraklarına girmişti. Bu topraklar dahilinde bulunan, Luşe, Elhamâ ve bütün Beşer dağlarını ele geçirmekteydi. </p>
			<p class="mg025">Bir yandan da Portekiz kralı deniz yoluyla Kudüs-ü Şerif’e girmekte olan Hıristiyanları yollarından alıkoyarak onlarla beraber İbni Hûd’un tasarrufu altında bulunan birkaç kaleyi almaktaydı. Kaştale Kralı Ferdinando da yine onun memleketinden bir kaleyi bizzat kuşatmakta olduğundan, bu kadar düşmana mukabelede İbni Hûd şaşkınlığa düşmüş, mamafih yine gayreti elinden bırakmayıp Esice’de hayli asker toplamıştı. Ancak tedarik edilen kuvvetin, üç güçlü düşman üzerine gönderilmesi hususuna gelince; bu kuvvetin üçe ayrılmasıyla, her kısmı, bir düşman üzerine gönderilse her kol zayıflık göstererek istenilen karşı koyma gücüne ulaşılamayacağından bütün askerlerle birinin üstüne gidip onun işi bitirildikten sonra birer birer diğerlerinin de ortadan kaldırılmasına bakılmak sureti tercih edilmişti. </p>
			<p class="mg025">İlk önce Ferdinando’nun kuşatttığı kalenin kurtarılması, sonra İbni Ahmer üzerine gidilmesi kararlaştırılmışken, </p>
			<p class="mg067"><em>istediğine ulaşmak için Allah yardım etmiyorsa</em></p>
			<p class="mg065"><em>hiçbir mahlûk ona yürüyemez (yol bulamaz)</em></p>
			<p class="mg052">sözünce, bu tedbir takdire tersti. O aralık ortaya çıkan bazı maniler bu tedbirin icrasına engel oldu. Zira İbni Hûd bahsedilen kesin kararı vermişken ve bu kalenin kurtarılmasına gitmek üzere iken kalenin uzun müddet karşı koyduktan sonra aciz kalıp düşmana teslim olmuş olduğu haberini aldı. Bu duruma nazaran şimdi onun geri alınmasına çaba sarfetmek külfetten başka birşey değildi. </p>
			<p class="mg025">Gırnata tarafını İbni Ahmer’in pençesinden kurtarmak cihetine müracaat ederek o tarafa gitmeye karar verdi. Fakat bu konuya teşebbüs eder etmez, Kurtuba tarafından gelen feryatçıların getirdikleri korkunç haber kendisini dehşete düşürdü. Ne yapacağını şaşırdı. Bu habere göre, Kral Ferdinando’nun askeri bahsi geçen kaleyi aldıktan sonra, Kurtuba’da bulunan askerin azlığından ve Vadi-i Kebir’in Kurtuba’dan ayırdığı El-Şarkiye mahallesinin alınmasındaki kolaylıktan haberdar olunca Endecar’da<sup><a class="footnote-link" href="#footnote-274-9" id="footnote-274-9-backlink">[9]</a></sup> olan muhafızlarla haberleşerek bir miktar piyade ve süvariyle 633 senesinde Kânunusani’nin sekizinci günü yağmurlu bir gecede bu mahallenin suruna gizlice yaklaştılar. Bekçilerin gaflet uykusunda olmalarından faydalanarak içlerinden birkaçı suru geçti. Daha sonra nöbetçileri katledip Bâb-ı Martuş adlı kapıyı refiklerine açtırarak hepsi birden Şarkiyye’nin içine girdiler. Evleri basıp huzur içinde uyayan ahaliyi yokluk menziline göndererek mahalleyi zaptettiler. Kral Ferdinando’ya ve etrafta bulunan kâid memurlara bu durumu bildirdiler. </p>
			<p class="mg025">Bu haber kral yemekteyken ulaştığından yemeğini bitirmeden hemen atına binip otuz kişilik havas tabiiyetiyle Kurtuba’ya doğru yöneldi. Yolda bulduğu askerleri emrine alarak mümkün mertebe er toplayarak kendisine katılınması için çevreye emirler gönderdi. Şu anda kendisi El-Şarkiyye’de karar kılmıştı. Bu durum üzerine Kurtuba çevresi sakinleri mahallelerini terkederek şehre kapanıp kendisinden meydana gelecek yardımı beklemekteydiler. </p>
			<p class="mg025">İşte İbni Hûd, feryatçı tarafından anlatılan bu kötü haberi dinledikten sonra derhal valileri ve asker zabitlerini toplayarak müzakere yaptı. İçlerinden bazıları, henüz kendine güç takviyesi yapmadan düşmanın üzerine gidilip işlerini bitirmek görüşünde, bazıları da böyle ufak bir şeyin bu hareketlere cüretinin boş olmayıp arkalarında büyük bir kuvvetin bulunmasının muhtemel olduğundan ihtiyatlı olmak düşüncesindeydiler.</p>
			<p class="mg025">Bu son görüş tercih edildi. İlk önce düşmanın durumunu araştırmak üzere emin ve güvenilir birinin tayin edilmesine karar verildi. Bir işin oluşmasına ezeli irade karıştığında, rüşt erbabı basiretsiz kalır. Men edilmesi için alınan tedbirler oluşmasına hizmet eder. Tuhaf olan şu ki, bu önemli hizmetin ifası için de bir yiğit bulunamamıştır. Çok önceleri Kaştale kralından nefret edip Müslümanların tarafına iltica etmiş olan Sevar adlı nankör bir şahıs seçilerek, araştırma yapmak üzere Kurtuba tarafına yollanmıştır. Fakat bu şekilde yapılan müzakere ve araştırmayla beyhude zaman harcandı. </p>
			<p class="mg025">Ferdinando ise bu zaman zarfında bir miktar asker toplamıştı. Sevar da kral nezdinde önceki itibarını kazanmak için bundan iyi fırsat olmaz diyerek din ve devletine hizmet etmek garaziyle Kurtuba’dan dönüşünde kralın askerinin çokluğundan ve gücünden bahsetmişti. Abartılarıyla Emir İbni Hûd’u dehşet içinde bıraktığı gibi Sevar’ın bu haberle geldiği gün Belensiye sahibi Cemil bin Ziyân tarafından da bir mektup gelmişti. Bu mektupta Aragon kralı Cekom’un Belensiye’nin geniş topraklarına indiğini ve şehre yaklaşmakta olduğunu; İbni Hûd tarafından asker gönderilmesi halinde bu beladan kurtulursa bütün memleketlerini ona bırakıp teslim edeceğini teklif etmişti. İbni Hud bir kat daha hayret içinde kaldı. Bu durumu düşünüp tarttı. Kurtuba’nın çevresi hâlâ Ahali-i İslam elindeydi. Bu yüzden muhafazası Hıristiyanlarca müşkül olacağından ve kuşatılsa dahi uzun müddet direneceğinden o tarafa gitmekten vazgeçti. İbni Ziyân’ın teklifini kabul etmeği düşündü. Bu kararından dolayı deniz yoluyla Belensiye’nin imdadına yetişmek üzere El-Meriyye limanına ulaştı. Burada El-Meriyye kaidi Abdurrahman tarafından tertip edilen ziyafette çok yemek yedikten sonra hamama girdi ve bir daha çıkamadı. Bir rivayete göre de zehirlenerek vefat etti. </p>
			<p class="mg026">* * *</p>
			<div class="footnotes">
				<div class="footnote">
					<p class="mg009"><a class="footnote-anchor" href="#footnote-274-9-backlink" id="footnote-274-9">[9]</a>. Endecar; Endülüs’te Kurtuba civarında bir yerin adıdır.</p>
				</div>
			</div>
		</div>
</body>
</html>