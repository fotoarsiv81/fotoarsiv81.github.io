<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-94</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-90">İsmail’in Katledilmesi ve Ebu Said’in Akıbeti</h1>
			<p class="mg052">Bahsedildiği gibi gasp yoluyla Gırnata yönetimine gelen İsmail de çok geçmeden yaptıklarından dolayı cezaya mazhar oldu. Kendisini taç ve tahta kavuşturan Ebu Said’in fesat eliyle tahttan indirildi ve hapsedildi. Sonra da katledildi. </p>
			<p class="mg067"><em>hiçbir el yoktur ki, Allah’ın eli onun üzerinde olmasın</em></p>
			<p class="mg065"><em>hiçbir zâlim yoktur ki, yolu üzerinde başka bir zâlim olmasın</em></p>
			<p class="mg025">Ebu Said, Gırnata tahtına ve âyânların başı olmaya nâil oldu. Bu karmaşa arasında Kadis şehrine çekilmiş olan V. Muhammed, tasarruf hakkını arzu ettiği yönetimi gaspçıların elinden geri almak için Kadis emirine müracaat etti. Kendisine gönderilen bir miktar askerle Ebu Said’in üzerine gelmek üzere süratle hareket etti. </p>
			<p class="mg025">O esnada Fas emiri vefat etti. Gönderilen askerler Afrikiye’ye geri döndü. Böylece kendisi yalnız kalmış oldu. Çaresizce, Kaştale kralı olan ve zâlim lakabıyla meşhur Don Petro tarafından yardım istedi. Gönderilen bir miktar Hıristiyan askeri ile Gırnata üzerine hücuma geçti. Fakat Hıristiyan askerleri yol sırasında hangi kasabaya ayak basarlarsa orada çapula girişip, Müslümanların mallarına el uzatıyorlardı. Bir türlü itaat altına alınmaları mümkün olmayarak, evleri ve menzilleri yakıp, bahçe ve tarlaları tahrip ettiler. Bunun gibi türlü kötülüklere cüret etmeye başladıklarını gördüğünde Muhammed’in hamiyet ve merhameti coştu. Yalnız kendi özel arzusunun gerçekleşmesi uğrunda zayıf Müslümanların bu kadar hasar ve ziyan görmelerine razı olamadı. Hemen iddiasından feragat ederek Ronda şehrine sığındı. Emrindeki Hıristiyan askerlerine memleketlerine dönmek üzere izin verdi.</p>
			<p class="mg025">Ama Gırnata’da Ebu Said’in nihayetsiz mezâliminden usanmış olanlara, isyana kalkışmak için V. Muhammed’in yalnız bu şekilde ortaya çıkması yeterli oldu. Derhal Muhammed’in tahta çıkmasını talep davasıyla Malaka şehri ayaklandı. Diğer büyük beldeler de Malakalıların yoluna gittiler. Taraf taraf fitne ve ihtilal ateşi tutuşmaya başladı. Ebu Said’in etrafını hayret deryası kuşattı. Saltanatının devamı için bir ihtiyat kuvveti tedarikini düşündü. Çünkü hasmı olan V. Muhammed’in bahsedildiği üzere ödünç aldığı askeri kullanmadan Kaştale’yi iade etmiş olmasından dolayı şimdi Kral Petro’nun kin duyacağını düşündü. Kendisi ise krala önceden bedelsiz muteber bir esir hediye etmiş olduğundan, hâlâ kralın kendisine iyi bir karşılık vermesini beklemekteydi. Şimdi ona müracaat edecek olursa her türlü yardıma mazhar olacağını tasavvur etti. Maksadının gerçekleşmesini hızlandırmak için hemen yanına bir miktar süvari alarak bizzat Kaştale’ye gitti.</p>
			<p class="mg025">Gafil Ebu Said, emri altında bulunan muteber asker emirleri, halkın önde gelenleri ve krala hediye olmak üzere tedarik ettiği birtakım at, kıymetli silahlar eşyalar ve mücevherlerle İşbiliye şehrine ulaştı. </p>
			<p class="mg025">Bu sırada Kral Petro kendisini resmi karşılamayla kabul ederek El-Kasr adlı sarayda misafir etti. Fakat sonradan her nedense fikir değiştirdi. O gece Ebu Said’in yanında bulunan bütün para ve eşyayı çalarak, kendisini tâbi olanlarıyla beraber tutuklayıp hapsettirdi. Bundan sonra otuz altı kişi olan önemli zabitlerini merkeplere bindirip civarda bulunan bir ormana gönderdi. Orada her birini bir ağaca bağlayarak, çeşitli işkence ve azab ile katl ve idam ettirdi. Ebu Said’i de bizzat kendi elleriyle öldürdü. Gariptir ki biçare Ebu Said’in isteklerine ulaşma vasıtası zannettiği yardım eli, kendisinin telefine alet olmuştu. </p>
			<p class="mg067"><em>eğer iyilik yaparsan, iyilikle karşılık verirler</em></p>
			<p class="mg066"><em>eğer kötülük edersen, sana daha beterini yaparlar</em></p>
			<p class="mg067"><em>bugün iyilikten, kötülükten haberdar olmayabilirsin</em></p>
			<p class="mg065"><em>ama unutma ki, bir gün gelir seni biri haberdar eder</em></p>
			<p class="mg025">Bundan sonra tahttan indirilen melik V. Muhammed, rakipsiz ve ikinci defa olarak 763 senesinde yönetim makamına çıktı. Hemen tutulan İspanyol esirlerine memleketlerine dönmeleri için izin verdi. Kral ile dostluk ve barış anlaşmasını yeniledi. Kral ile biraderi Henri arasında öteden beri cereyan eden karşılıklı düşmanlık ve ihtilaf bu esnada kızışmıştı. Aralarındaki savaş uzun zamandan beri devam ediyordu. Muhammed ittifak hasebiyle pekçok yardımcı kuvvet göndererek Kral Petro’nun şansının iadesine destek oldu. Fakat Henri hilekâr ve gaddar birisi olduğundan, bazı teminat ve vaadlerle Petro’yu tuzağa düşürdü. Monteyl kalesine hapsedip sonradan onu hançerle vurup telef etti. Ebu Said’in mazlumiyeti cezasız kalmadı. </p>
			<p class="mg067"><em>cihan içinde mücerrebdir intikâm-ı zaman</em></p>
			<p class="mg065"><em>hemîşe yahşiye yahşi verir, yamâna yaman</em></p>
			<p class="mg068">[Zamanın intikamı tecrübe edilmiştir. / Daima iyiye iyi verir, kötüye kötü.]</p>
			<p class="mg025">Melik V. Muhammed müttefiklerinin düçar olduğu hâli görüp bundan sonra Kaştale hükümetiyle münasebeti kalmadığından, askerini toplayarak bir müddetten beri düşman eline düşmüş olan Ceziretül Hadrâ üzerine gönderdi. Kaştale hükümeti ise bu aralıkta da dahili meşgaleleriyle uğraşmaktaydı. Diğer taraflara bakacak vakitleri yoktu. Melik adanın kolaylıkla alınmasına muvaffak oldu. Ancak bu mevki nice müddetlerden beri civardaki hükümetlerin tamahkâr nazarla baktıkları bir yerdi. Bu nedenle İslam ve Hıristiyan devletlerinin çok defa karşılaştıkları savaş meydanı olmuş ve el konulmasına razı olunmayan bir mahal olduğundan 771 senesinde esasından tahrip edilmişti. Bir müddet sonra Henri de vefat etti. Yerine I. Jan, Kaştale kralı olduğunda onunla önceki sulh anlaşmasını yeniledi.</p>
			<p class="mg026">* * *</p>
		</div>
</body>
</html>