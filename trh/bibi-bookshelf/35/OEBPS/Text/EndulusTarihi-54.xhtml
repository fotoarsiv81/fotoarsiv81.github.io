<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-54</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-50">Ortaya Çıkan Sorunlar ve Melik Me’mun’un Teşebbüsleri</h1>
			<p class="mg052">Melik Ebu-l Âlâ İdris El-Me’mun Marakeş’e ulaştığında, bahsedilen meclislerin üyelerini huzuruna çağırarak duyduğu mezâlim ve yolsuzluk olaylarıyla itham ettikten sonra hepsini saray meydanında idam ettirdi. Kesik başlarını hisarın zirvesine astırarak halka sergiledi. Bundan sonra pervasızca Muhamed El-Mehdi’nin zamanından beri itibar gören usûl ve kanunları feshetti. Mehdinin minberlerden zikrini ve sikkelerden ismini yok ettirdi. Bununla beraber İbni Haldun’un beyanına göre bazı şartlarla Hıristiyan teba ve aman verilenler için Marakeş’te yeniden kilise inşasına ve onarımına izin verildi.</p>
			<p class="mg025">Önceki durumlara nazaran Me’mun’un bu teşebbüsleri zamanın gereğine ve maslahata uygun görünse de Cenab-ı Hakk-ı Kadir ezelde sonunu takdir etmiş olduğundan, çare, devletin efradını toplayıp yabancıları men etmek için yetersizdi. Asab ve rükûnlerin bozulmasına neden olan başka türlü yaralar açmıştı... Az müddet sonra Melik İspanya’dan Afrikiye’ye gidişinde İşbiliye ve civar memleketlerin idaresini biraderi Es-Seyyid Ebu Abdullah’a ve Belensiye memleketinin idaresini de diğer kardeşi Es-Seyyid Muhammed’e ihale etmişti. Halbuki Muhammed işlerin düzeltilmesine muktedir olmayan tecrübesiz biriydi. Sebepsiz yere Aragon Kralı Cekom’un ittifak ve himayesini seçti. Devletin yönetilmesinde de türlü türlü uygunsuz hareketlerde bulundu. Bu kötü davranışı ve fesadı sonuçta Mayorka adası Valisi Es-Seyyid bin El-Hakem bin Osman El-Karişi’nin ve Denye Valisi Emir Muhammed bin Daniş’in torunu olan Cemil bin Ziya’nın fesat çıkarmalarına sebep oldu. Bunlardan başka Sarkosta Meliki Hûd oğullarının torunlarından Ebu Abdullah Muhammed bin Yusuf bin Hud El-Cezam’ı ortalığı şu aralık muradına ulaşmak için müsait görmüştü. Şöhreti ufukları kaplamış, düzgün konuşması ve cömertliği ile hayli avane ve yandaş toplamıştı. Ataları gibi mülke ve hükümete nail olmak emelini ortaya koymuştu... Taraftarları da bu maksadın gerçekleşmesi için gerekli para ve asker bulunup toplanmasına emek sarfetmişlerdi. </p>
			<p class="mg025">Gırnata’nın güney doğusunda on beş ve denize on saat mesafedeki dağlarda buluna Arşişe şehrine yakın Askure denilen mevkide heyet bir araya geldi. 625 senesinde Ebu Abdullah Muhammed’i Endülüs’e melik seçerek bu durumu ilân ettiler. Etrafa yas elbiselerini giyip feryat eden birtakım güzel konuşan davetçiler gönderip zulüm görenleri gerek Afrikiyeliler’in musibetinden ve gerek din düşmanlarının zulümlerinden kurtarıp, hepsi için adalet ve hak ile davranacağını belirten yalan vaadlerini neşrederek halkı Ebu Abdullah bin Hûd’un bey’atına sevk ve davet ettiler. Ahalinin güçsüz olanlarıysa uzun zamandan beri zulüm ve zorbalıktan başka muamele görmeyip hak ve adalet kelimelerini kulakları işitmemiş olduğundan;</p>
			<p class="mg067"><em>Bu kadar azap ve eziyetten sonra</em></p>
			<p class="mg066"><em>kendimi nimetler içinde görmek</em></p>
			<p class="mg067"><em>Tanrım, acaba rüya mı görüyorum?</em></p>
			<p class="mg065"><em>yoksa uyanık mıyım?</em></p>
			<p class="mg052">mefhumunca şükran duyarak bu müjdeyi şevk ve memnuniyetle kabul ettiler. Günden güne İbni Hud’un taraftarları artmaya başladı. </p>
			<p class="mg025">Secûne olayında Melik Me’mun’a mağlup olup o zamandan beri avane ve yardımcı bulmaya çalışan Yahya bin Nasr da, bu defa şans yıldızının İbni Hud’un ufkundan doğduğunu görüp Me’mun’un nüfuzunu İspanya’dan bütün bütün def etmek üzere yandaşlarıyla beraber onun ittifak dairesine girdi. Bu şekilde İbni Hud’un kuvvetine bir kat daha kuvvet vermiş oldu. Bir yandan da Belensiye valisi Es-Seyyid Muhammed’in beyan edildiği gibi Aragon kralının himayesine girmesiyle vergi vermeye kadar düşmesi İslam ahalisine son derece ağır geldi. Müslümanlar Es-Seyyid Muhammed’den hoşnut olmadıklarını alenen göstermekteydiler. Kral ise müttefikini isyancıların şerrinden koruma bahanesi ve ordusunu vermekten aciz olduğu maaşlarına bedel olarak düşman memleketi çapuluyla geçindirmek niyetiyle asker diye İslam hudutlarından içeri gönderdiği bir sürü, yağma yapıp kan dökerek gasplar yapmaya ve rızasıyla malını vermeyen acizleri katletmeye kalkıştılar. Mazlumların feryatları gitgide artmaya başladığından gerek Belensiye ve gerek sınıra kadar mevcut olan diğer nahiyeler ve beldeler yakıcı bir ateşin içinde dönmekteydi.</p>
			<p class="mg026">* * *</p>
		</div>
</body>
</html>