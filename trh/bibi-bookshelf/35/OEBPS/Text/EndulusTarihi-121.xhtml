<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-121</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-117">İkinci Müşavere ve Musa’nın Hamiyeti</h1>
			<p class="mg052">Hıristiyanlar bu durumdan istifade edip vakit kaybetmeden firarileri takip ederek şehrin hisarının altına kadar sokuldular ve etrafını çevirmek suretiyle şiddetle tazyike başladılar. İçerde mahsur kalan halk ise bir taraftan açlık belasıyla bîtap, bir yandan da şehrin istilâ edilmesinden korkarak mutedil şartlarla teslim olunmalarını reisler ve seçkin kişilerden talep ettiler. Durum Es-Sağir’e ifade edildiğinde, halkın görüşlerini tamamen anlamak için bir meclis kurulmasını emretti. Orada durum beyan edilerek hazır bulunanların fikirlerini sordu. </p>
			<p class="mg025">Hamiyetli Musa Bin Ebu’l Gazan’dan gayrısı başlarını aşağı eğip kendi selâmetlerini düşünürlerken, Musa söze başlayarak; “Krala aman dilemek fikrinde bulunan gayretsizler, güya selâmetleri ve haram olarak biriktirdikleri mallarının korunması bu şekilde hâsıl olur zannedip nice ümmet-i Muhammed’in helâkına rıza gösterirler. Lâkin Hudâ alîm ve dânâdır ki, bu fikir hastalıklıdır ve akıbeti çok vahimdir. Başka delile ne hacet! Şimdiye kadar kralın himayesine giren Müslüman halkların halleri meydandadır. Hıristiyanların bizim hakkımızda içlerinde yatan kin ve düşmanlık ateşi, Gırnata’yı aldıklarında diner. Hele bir kere bizim dayanışmamızı bozup Gırnata’ya mâlik olsunlar, başımıza ne ateşler yağdırırlar, görülür. Şu halde Gırnata yönetiminde üç milyon Müslüman halk varken İslam hükümetini mahvederek Hıristiyan hükümetine tâbi olmaya ve ellerimizle kendimizi esir ettirmeye neden mecburuz? Bize vâcip olan son nefese kadar millet ve vatanımız uğrunda çalışmaktır. Cenab-ı Hakkın mazlumlar hakkında merhamet ve iyiliği, ızdırap zamanında erişir. İşte ben ölümden korkmadığımı size göstereyim. Önderiniz olup bu yolda can ve başımı fedâ edeyim. Böyle namuslu olmak, namussuzlukla düşmanın kahrı altında esir olmaktan bin kat âlâdır.” deyip sustu. Fakat nefsani zevklerinin devamını isteyen mecliste hazır bulunanlar red ve kabule dair bir söz söylemediler. Çoğunluğun Musa’nın fikrinin hilafında olduğu anlaşıldı. Aman dilemekle şehrin teslimine karar verildi. </p>
			<p class="mg025">Bazı rivayetlere göre Kral Ferdinan daha Gırnata üzerine yürümeden önce içinde tutup “Benim muradım Gırnata devletini gasp ve mahvetmek değildir. Belki bir müddetten beri İslam yönetimi hanedanında meydana gelen nifak ve fesattan dolayı ne hudutlarda güvenlik, ne Gırnata devletinin reayasında ne de Kaştale hükümeti tebasında huzur ve rahat kalmamıştır. Bu hanedan kendi kendilerini düzeltemeyeceklerini anladıklarından, yalnız Gırnata’nın durumunu düzelterek savaş sorunlarını ortadan kaldırmak için Es-Sağir’i himayesi altına alacağını ve bundan sonra bir daha kavga ve çatışma çıkmayacağını, İslam ahalisinin daimi bir refah içinde bulunacağı havadisini Gırnata halkına bildirdi. Çoğunluk saf kalpliler buna inandı. Kralın insaflı niyetine teşekkür etmek gayretini gütmekte olduklarından, mecliste Musa’nın söylediği sözlere saçma gözüyle bakılıp sessiz kalınmıştı. </p>
			<p class="mg025">Fakat bu âna kadar Hıristiyan devletlerin kabul ettikleri ele geçirme usûlüne nazaran bahsedilen vaadlerin nasıl sonuç vereceği meydanda iken Arapların buna aldanmasına aklen ihtimal verilmemiştir. Bu rivayetin, anlaşma sonrası kral tarafından Gırnata halkına yazılmış olan mektup konusundan yanlış olması ümit edilir. Mecliste Musa’nın söylediği sözlerin duruma uygun olduğunu herkes kalben tasdik etmişse de Ebu Abdullah Es-Sağir’in malûm olan şüphesinden dolayı şu zamanda uygulanmasının mümkün olmadığını bildiklerinden susmayı tercih etmiş olduklarına delâlet ederse de, böyle bir şahsın meşrebine hizmet için sekiz yüz senelik Arap devletinin bakiyyesi olan İslam hükümetinin yok oluşuna razı olmuş olduklarından, bu vefasızlıkla hamiyetsizlik ayıbından kurtulamazlar.</p>
			<p class="mg025">Sonuç olarak, bu meclisin karar haberi ile hâcib Ebu’l Kâsım Sentafe’ye gönderilip, gereken mukavelenin tanzimi istendi. Ferdinan ve İzabel, ummadıkları bu haberden dolayı hayrete düşüp çok memnun oldular ve mukavele imzalanmasına onay verdiler. Gırnata tarafından Ebu’l Kâsım Abdülmâlik ile Es-Sağir’in güvendiği kişilerden Yusuf bin Kemişe, krallar tarafından da Gonzalo ile Ferdinand ve Zafre tayin olunarak, Gırnata yakınlarında bulunan Cerine köyü anlaşma mevkisi olarak tahsis edildi. İki taraf murahhasları her akşam gizlice bu mevkiye gelip bir iki saat zarfında anlaşma maddelerini görüşürlerdi. Karar verilen hususları her murahhas efendisine arzedip tasdik ettirdikten sonra diğer maddelerin görüşülmesine başlanırdı.</p>
			<p class="mg025">Bu şekilde görüşme süresi haylice uzadı. Fakat ne Hıristiyan ordusunda ne Gırnata’da karar verilen hususlardan kimsenin haberi olmadı. Nihayet mecliste verilen karar üzerine, biri şehrin halkı hakkında verilecek izinlere ve biri Ebu Abdullah Es-Sağir ile yaltakçılarına mahsus olacak imtiyazlara dair ayrı ayrı iki kıta ahidnâme kaleme alındı. Mukavelename kral, kraliçe, bütün devlet erkânı, memleketin muteberleri, asker zabitleri ve ruhbanlar tarafından tasdik edilip imzalandı. Zikredilen anlaşmanın kelimesi kelimesine, ibaresi ibaresine tercümesi budur:</p>
		</div>
</body>
</html>