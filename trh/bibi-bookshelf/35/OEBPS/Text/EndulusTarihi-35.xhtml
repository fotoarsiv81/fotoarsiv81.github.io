<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-35</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-31">Tavâif-i Mülûk ve Murabıtîn Devleti Zamanı </h1>
			<p class="mg052">İlk ciltte beyan olunduğu üzere, Emevi hanedanı üç yüz seneye yakın bir müddet Endülüs ülkesinde yüksek itibar ve nüfuz ile saltanat sürmüştü. Bu işin sonunda birtakım aksaklıklara yol açan pekçok sebep ve vesile, devletin yapısını harab olmaya meyyal hale getirip, refah ve saadetlerini ortadan kaldırdı. </p>
			<p class="mg025">Rüşt ve basiret sahibi her insanın bildiği gibi, her zaman ve asır kendine has bir tarz üzerinde geçer. Herşeyin anası olan tabiat da devir ve zamanların dönmesiyle değişmektedir. Mesela bundan beş yüz sene önce dünya topraklarında olan insan nüfusu ve diğer varlıklar, o devre mahsus olan tabiatın istidadlarıyla beslenerek bünyelerini sağlamlaştırdıklarından, o bünyede ortaya çıkan bir aksaklığın izalesi de yine bahsedilen asırda hükümran olan tüm tabiatın verdiği besinin feyziyle yeşeren bir deva ile gerçekleşeceği gibi, şimdiki asrın neşv-ü nema kuvvesi de değişmiştir. Bu cihetle ne bahsedilen devrin ürettiği anâsır, şimdi olan ve ne de bu zamanda bulunan büyük arızalar zikredilen asırda kullanılan iyileştirici devalar ile def edilemeyip, belki bu zamanın hastalığının yine bu zamanın ilacıyla tedavi olunması hikmet gereğidir. </p>
			<p class="mg025">Bunun gibi, Emevilerin çöküş sebepleri olan illetin def’i için de bulunduğu devrin âdetine göre bir çare bulunması gerekliliği inkar edilemez. Fakat bahsedilen zamanın üzerinden beş altı yüz sene geçtikten sonra, son bir asırda gelenlerin, içinde bulundukları tarzın cari hükümlerine tatbik ile ‘şöyle edilseydi böyle olmazdı’ demeleri, yahut durumlarını öncekilere misal tutarak ‘falan zamanda falan adam böyle hareket etmekle şöyle olmuş’ diye ona tuhaf bakmaları abesle iştigaldir. </p>
			<p class="mg025">Bundan dolayı, bir olayın oluşumu ve özellikle de güçlü bir devletin meydana getirilmesine gerek olarak pekçok sebep ve âmil lazım olduğu gibi, bu suretle meydana gelen ve yüce bir izzet ve şan ile dünya topraklarında adalet nurları yayan güçlü bir devletin sonraları devrilme ve yok oluşa meyletmesi için de zamanen, dahilen ve haricen türlü türlü vesile ve istidatlarının olması icab eder. Bunların tamamiyle aklın alması ve beyan edilmesine o asırda bulunan araştırmacılar bile müyesser olamadığından sonrakilerin ellerinde bulunan ifadeleri noksan olan tarihlerden istifade ettikleri cüz’i bilgilerle o zamanki hadiselere vâkıf olamayacakları kat’idir. Ancak tarafgirlikten uzak olan bazı tarihlerde bahsedilen belli başlı sebepler düzenli halde kaleme alınmıştır. Sonrakilerin teftiş ve imtihanlarında da bunlar hakkında birkaç taraftan kaleme alınmış olan tarihlerde ittifak görülmüştür. Bunların itibar ve doğruluk derecesi tartılmış olduğundan, bunun gibi tüm sebeplerin bilinmesi faydasız değildir. </p>
			<p class="mg025">Şimdi Emevi devletinin son bulması için yazılan tüm sebeplerin en büyüğü ve ortada olanı, evvel emirde ahlâkın bozulmasıdır ki diğer uygunsuzlukların hepsi bundan doğmuştur. Çünkü Emevi hükümetinin orta zamanlarında ve daha sonraları uğradığı ihtilallerin patlak verdiği mahallerde gösterildiği gibi, bu başkaldırmalar milli ahlâkın değişmesinden neş’et etmiş durumlardır. </p>
			<p class="mg025">Arapların Endülüs memleketini fethedip ele geçirmelerine sebep olan İslam’ın vahid kelimesi, dini gayret ve cihad gibi övgüye şayan hasletler, ileri zamanlarda yerini, asayiş ve vatanseverliğin muhafazası ile huzurun devamı fikirlerine bırakmıştı. Böylelikle vefasızlık ve intikam almakta fırsatçı olan din düşmanlarına izin ve fırsat verilmişti. Bu da halk üzerine tarafgirlik, faydacılık, kindarlık marazlarıyla makam sevgisini illet etmiş, şans da tüm bunlara katkıda bulunmuştu. Bu hastalığın alın terine ve sinirlere sirayetiyle çaresizce bu zamanı karıştırıp bozduğu gibi, giderek devletin velilerinin ve bütün halkın tabiatlarını hastalığa müptela etti. </p>
			<p class="mg025">Ulülemr’in buyruğuna itaat, millet ve devletin kanunlarına riayet ve uygulamalarda ve hükümlerde insaf ve adalet verilen kararların yürütülmesindeki ve görünüşteki metanet ile seçkinlik yok olmuştu. Hem de menfaatlerini gözeten memurlar çoğalmış, yakınlarını def ederek menfaat kazanmak için eminlik ve doğruluk sıfatlarını taşımayan Berberîlere nüfuz verilerek bunlardan asker tertip edilip bu surette refahın dizginleri ve memleketin huzuru onların muhafazasına teslim edilmişti. Daha bunun gibi nice tedbirsiz ve yolsuz işlerle memleketin düzeni bozulmuştu. Valiler de yönetimin düçar olduğu zaafiyet halinden kuvvet kazandılar. Her biri devletin idari işlerinde özgürce buyrukçu olmak davasına kalkışmışlardı. </p>
			<p class="mg025">Bu şekilde İslam hükümeti zorbalar arasında paylaşılarak, hilafetin hükmü yalnız Kurtuba’ya münhasır kalmıştı. Diğer yerlerde halifenin nüfuzunun tesiri yok olmuştu. Bunlardan İşbiliye valisi olan Muhammed bin İsmail bin Abbâd bahsedildiği üzere İşbiliyye civarında İdrisoğulları’ndan merhum Melik Yahya bin Hammûd’a galip gelerek ve bu eyalet dahilinde bulunan sancakların vezirleriyle, meşayihin itibarlılarını paranın kuvvetiyle kendisine çekerek istiklal kazanmıştı. Karmune ve Medine-i Secûne valileri de kendi eyaletlerinde başka başka yönetimler teşkil ederek her biri İşbiliye valisi Muhammed’in yolundan gitmişti. </p>
			<p class="mg025">Yahya bin Hammûd’un Kurtuba’da yönetim tahtına çıkmadan önce, idaresi dahilinde olan Ceziretül Hadrâ, Malaka ve Sebte’den ibaret bulunan hükümetini biraderine ve bir rivayete göre de oğluna vermiş olduğu gibi, Şark taraflarında bulunan Gırnata ve İlbira memleketleri de 420 tarihinden beri Hubûs bin Makes bin Mülekkin es-Sanha elindeydi. O tarafın tüm sahilleri, yani Meriye’den Mervidro’ya kadar olan mevkiler Hâcib Muhammed el-Mansur bin Ebi Âmir zamanından beri Âmiriler idaresinde bulunuyordu. Bu defa da bunlardan Deyne valisi olan Züheyr’in tasarrufu altındaydı. Züheyr, Meriye ve Mursiye’yi zaptedip oralara vekil bırakarak kendisi Bahr-ı Esar-ı Danya’ya kadar giderek, almış olduğu Belyar adalarında ikamet etmekteydi. Ve yine Âmiriler’den Abdülaziz Ebu Hasan bin Abdurrahman da 412 tarihinden beri Belensiye’de bağımsız olarak durum ve işleri idare etmişti. Sonunda Züheyr’e vâris olduğundan o yerleri de Belensiye’ye eklemişti. Böylece başlı başına bir hükümet olmuştu. </p>
			<p class="mg025">Endülüs’ün kuzey tarafında Sarkosta valisi Ebul Hakem el-Münzir ve Tuleytula valisi İsmail bin Zunnûn ve batıda Batalyevs valisi Abdullah bin Mesleme bin el-Eftas<sup><a class="footnote-link" href="#footnote-274-8" id="footnote-274-8-backlink">[8]</a></sup> devlet işlerinin halledilmesinde Müstakil bir görüşteydiler. Her biri eyaletlerini münferit bir yönetim ve Müstakil idare suretinde tutmakta olduklarından, Kurtuba hükümeti kapsadığı kasabalar ve köylerle hemen hemen bir eyalet büyüklüğünde kalmıştı. Etrafında kendisinden ayrılmış on kadar Müstakil yönetim ortaya çıkmıştı. Bu hükümetlerden her birinin ayrı ayrı asker ve sikkesi olmasının dışında, himayeleri altında da derebeylerine benzer müteaddid nahiye sahipleri vardı. Diğer nahiye sahiplerinden veyahut başka emirler tarafından onlara tasallut ve taarruz olması halinde hamilerinden yardım isterlerdi. </p>
			<p class="mg025">Velhâsılı kelam, Melik Abdurrahman Nasr ve Hâcib Mansur zamanlarında bunca himmet ve gayretle oluşturulup güçlendirilen saltanat bünyesi, bahsedildiği gibi sayılı kıtalara taksim edilip ayırılarak eli ayağı kesilmiş güçsüz bir bedene dönmüştü. Bir de Müslümanlar gerektiğinde Hıristiyanlardan pekçok defa ödünç olarak asker almış ve istihdam etmişti. Hatta iki defa yönetim merkezlerine kadar çağırmakla hücuma yol göstermişlerdi.</p>
			<p class="mg025">Bu karmaşık durumda İspanyalılar’da ittifak kurma gücü olmuş olsaydı, İslam yönetiminin İspanya kıtasından tamamen silinmesi az bir gayretle husule gelebilirdi. Ancak onlar da iç işlerindeki bazı karışıklıklarla meşgul olduklarından bu düşüncelerle ilgilenecek vakitleri yoktu. Bu nedenle hiç hareket etmeyip kendi halleriyle uğraşmaktaydılar. 392 tarihinde Kal’atü’l Nesr muharebesinde Aragon ve Navarra kralı Sanşo bin Garsiya ve Kaştale kontu Fernan ve Lion kralı V. Alfons bin Bermod birleşerek Hâcib Muhammed el-Mansur’un üzerine kâfi miktarda askerle geldikleri zamandan Tavâif-i Mülûk zamanına değin bunların süregelen bazı iç durumları tarihi olayların silsilesine dokunması cihetiyle kısaca beyan edilecektir.</p>
			<p class="mg025">Cıllikiye, Asturiş ve Lion (Leon) kralı V. Alfons bin Bermod kraliyet tahtına oturup yirmi sekiz sene müddet yönetimde kalmış, ömrünü kilise ve manastır yapmakla geçirmişti. Fakat 417 tarihinde yani miladi 1026 senesinde Portekiz memleketinde bulunan Vizü kalesini Müslümanların elinden almak emelinde iken yaralanarak vefat etmiş olduğundan, yerine oğlu üçüncü Bermod tahta geçti. Frenk tarihçileri Alfons’un güzel yönetimi ve mevcut kanunları tadil edip iyileştirmiş olduğunu rivayetle beraber, bu kanunları o zamandan beri kimsenin bilmediğini de ikrar ederler. </p>
			<p class="mg025">Kaştale’nin Müstakil kontu olan Fernan, Kal’atül Nesr muharebesinden sonra başka bir yerde Müslümanlarla yapılan savaşta ölmüş, yerine oğlu Sanşo geçmişti. Sanşo, Allah’tan yardım dileyerek askeriyle beraber Süleyman-ı Berberî’nin üzerine gidip Ceziretü’l Hadrâ’ya kadar Berberîleri takip etmişti. İşte bu Sanşo bin Fernan’ın iki güzel kızı vardı. Birinin ismi Donano idi ki Aragon ve Navarra Kralı Sanşo bin Garsiya’nın, diğerinin adı Terezeya idi ki bahsi geçen üçüncü Bermod’un zevceleriydiler. </p>
			<p class="mg025">Tarihçilerin hikayesine göre Kaştale Kontu Sanşo’nun validesi İslam esirlerinden yakışıklı bir civanmerde cân-ı gönülden âşık olmuştu. Uğrunda can ve cihanı terketmeye ve feda etmeye hazır olarak her ne şekilde olursa olsun sinesinin parlaklığında heyecan eden aşk ve muhabbet ateşini söndürmek için sevdiğinin kanatları altına girme arzusundaydı. Ancak oğlu Sanşo’dan çekindiğinden onu zehirlemeyi tasavvur etmişti. Bunun için zehirli bir şerbet hazırladığını Sanşo bir yakını vasıtasıyla haber almış olduğundan, o şerbeti cebren annesine içirip öldürmüş ve bu suikastı ihtar eden şahsı da ödüllendirmişti. </p>
			<p class="mg025">Bahsi geçen Sanşo’nun vefatında on üç yaşında olan oğlu Garsiya, Kaştale Kontu olmuştu. Memleketin ileri gelen reisleri yakınlık ilişkilerinin artırılması emeliyle hem enişte ve hem de kayın olmak için Lion kralı Bermod’un kızkardeşi Donasanşa’yı Kont Garsiya’ya almak istemişseler de o aralık bazı kindarlar intikam almak sevdasıyla Garsiya’yı öldürmüş olduklarından bahsedilen emel istenilen şekilde meydana gelmemişti. Ölen Garsiya’nın yerine kızkardeşi Dona’nın kocası olan Sanşo geçmişti. Bu suretle Kaştale memleketi de Navarra ve Aragon krallığına katıldı. Bu idare o esnada İspanya’da bulunan Hıristiyan yönetimlerinin içinde en büyüğü olmuştur. </p>
			<p class="mg025">Bu sebebe dayanarak Sanşo bin Garsiya’ya ‘büyük Sanşo’ mânâsında olan Sanşo el-Mabur ve bazen de İspanya İmparatoru ünvanı verilmişti. Ancak bu iftihar edilen lakap kendisinin gösterme istidadı olduğu ahmaklık vasıflarını örtememiş, bu tuhaf tavırlarıyla şöhret bulmuştur. </p>
			<p class="mg025">Az zaman sonra Sanşo büyük bir sefere çıktı. Bu esnada çok sevdiği bir atını güzelce bakmak üzere karısı Donanona’ya emanet etmişti. Sonradan bu atı, oğlu Don Garsiya, Donanona’dan istedi. Ahalinin itibar ettiği şahıslardan Sesi adlı kişi kendisini ve kralı uyarıp atın Garsiya’ya verilmemesini ifade etmiş, Donanona da Garsiya’ya red cevabı vermişti. Garsiya reddedilmeyi kendisine hakaret addederek annesinden intikam almak için her nasılsa kardeşi Fernanado’yu da kendisine destekçi yaptı. Babaları geldiğinde annelerini zina suçuyla itham ettiler. Güya Garsiya’ya bile zina fiilini teklif etti diye iftiraya kalkışmalarıyla kral araştırma bile yapmadan masum olan zevcesini haksız yere hapse attırdı. </p>
			<p class="mg025">Memleketin reisleri kralın kızgınlığını gidermek için onu teskin etmeye giriştilerse de iddada bulunanların bizzat kendi çocukları olmaları hasebiyle pek ısrar edemeyip kralın emri üzerine bu tuhaf davanın bakılmasına karar verdiler. Yani Hıristiyanların o zamanki âdetleri üzere, özel bir mahalde kralın karısı veyahut tarafından tayin edilecek vekili müddeisiyle kavga meydanına çıkıp, eğer o galip gelirse suçsuz olduğunu isbat etmiş olacağı ve eğer bu hükme rıza göstermezse isnad edilen cinayeti itiraf etmiş olacağından ateşe körükle gidilmesi görüşünü onayladılar. </p>
			<p class="mg025">“El-hakku ya’lû velâ yu’lâ aleyh / hak yücedir, ondan yücesi yoktur” gereğince, her ne vakitte ve her ne suretle olursa olsun hakkın tecelli etmesi adalet müessesesinin önemli kaidelerindendir. Ancak kralın karısı hakkında itham olunan suç, kendi yüreğinin bir parçası olan evladı tarafından haksızlıkla meydana gelmiş garip bir iddiaydı. Onun ortadan kaldırılması için de hâkim mahkemeye bir delil uydurup hazırladı. Kral Sanşo el-Mayor’un nikahı altında olmayan Aybar isminde bir hatundan doğan Remir isimli veled-i zinası, kraliçenin uğradığı zindan belasından müteessir olmuştu. Evladı yüzünden haksız yere bu musibetlere düçar olduğuna tahammül edemeyerek kralın oğulları olan müddeileri bir hüküm vermek için mübarezeye davet etti. Ancak Garsiya ve Fernando, Remir’le karşılaşmaya cesaret edemediler. İftira ettiklerini sonradan ikrar ederek baba ve annelerinden affedilmeyi talep ettiklerinden, karşılaşmaya hacet kalmadı.</p>
			<p class="mg025">Kral hükümetinin çerçevesini bir hayli genişletmiş olduğu halde kanaat etmiyordu. Sınırdaşı olan Lion kralıyla bir mabed kavgası çıkarıp, onun mülkünden de biraz yeri kendi ülkesine katmayı istemişti. Ancak bu kavga konusu kendi istekleri doğrultusunda netice vermeyip akla gelmeyen bir şekil kazandı. Bu olayın gerçeği tarihçiler tarafından şu şekilde kaleme alınmıştır. Şöyle ki: </p>
			<p class="mg025">Bahsi geçen Sanşo el-Mayor bir gün avda iken, harabe bir mabede sığınarak üzerine hücum etmekte olan bir canavardan kurtulmuştu. Bunu uğur sayarak bu mabedi imar ettirdi. Halbuki bu yerler Lion idaresi dahilinde bulunuyordu. Lion Kralı Bermod bu mahallin kendisine ait olduğunu iddia etmekten çekinmediği için, Sanşo askeriyle üzerine gelerek Aşturga şehrine kadar olan mahalleri zaptetmeye girişti. Bir sene sonra Kral Bermod da yeniden asker toplayarak Sanşo’yla savaşmaya kalkışmışsa da, iki tarafın ordusunda bulunan papazların vasıtası ve Bermod’un kızkardeşi olan Donasanşa’nın Kral Sanşo el-Mayor un ikinci oğlu Fernando’yla evlendirilmesi, Sanşo tarafından da buna karşılık Kaştale memleketinin kraliyet olarak oğlu Fernando’ya terk olunması, Bermod’un geçen sene seferinde kaybetmiş olduğu mahallerin bu yeni kraliyete eklenmesi şartlarıyla kan dökülmeden araları düzeltildi. </p>
			<p class="mg025">Tuhaf durumlardandır ki, Kaştale önceleri Lion krallığına tabi, adet üzere bir eyalet iken Fernan Gonzales zamanında bir şahin ve bir at değerinden dolayı Müstakil kontluğa dönüştürülmüştü. Bu defa da bir mabed kavgası neticesinde kraliyete dönüştürülmüş ve bundan sonraki zamanlarda İspanya’nın diğer hükümetlerini de toplayarak büyük bir yönetim oluşturmaya girişmiştir. Bundan sonra Kral Sanşo geride kalan memleketlerini de diğer çocukları arasında taksim etmiştir. </p>
			<p class="mg025">Garsiya’ya Navarra memleketini, üçüncü oğlu olan Gonzalo’ya Suberareb idaresini, Aybar’ın oğlu Remir’e de Aragon sınırlarını vererek dört krallık teşkil etmiştir. Kendisi de Hicri 420 senesinde vefat etmiştir. İşte Hıristiyanların ittifak ile zafiyette olan İslam idaresinin ortadan kaldırılmasına kalkışamamaları, bahsedilen dahili meşgaleleri nedeniyle vakitleri olamadığından dolayı idi.</p>
			<p class="mg026">* * *</p>
			<div class="footnotes">
				<div class="footnote">
					<p class="mg009"><a class="footnote-anchor" href="#footnote-274-8-backlink" id="footnote-274-8">[8]</a>. Bahsi geçen Abdullah Melik Hakem, vefatında Şabur Farisi’nin yanında terbiye olunduktan sonra onun tavassutuyla Merda’ya vali tayin edilmiş ve ahali arasında makbul ve muteber olmuşsa da, Şabur’un zamanıyla isyan bayrağını açarak Zilan ve Batilos’u zaptederek orada bağımsızlık kazanmıştı. Bunun çocukları ve torunları yüz sene kadar müddet Batilos’da hükümet kurup Benî Eftas lakabıyla şöhret kazandılar.</p>
				</div>
			</div>
		</div>
</body>
</html>