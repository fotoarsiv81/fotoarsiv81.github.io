<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-21</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-17">Melik III. Abdurrahman Zamanı</h1>
			<p class="mg052">Önceden veliaht tayin edilen Abdurrahman ciddi, akıllı, uyanık, merhametli ve himayeci kişiliğiyle şöhretlenmiş, haysiyet, vakar ve metanetiyle nam salmış, güzel tavırları olan bir civanmertti. Bundan dolayı Abdullah’ın soy ağacının meyvesi olan Abdurrahman el-Muzaffer sahip olduğu yiğitlik, iyi ahlak gibi sıfatlarıyla bahsi geçen olaylardaki güzel hizmetleri cihetiyle imtiyaz kazanmışsa da, meşrebinde sertlik ve şiddet olduğundan hükümet idaresinde mülayim olup itidal sağlayamayacağı düşünülerek, halk arasında, yeğeni Abdurrahman İbni Muhammed’ül Maktül kendisine tercih edilmişti.</p>
			<p class="mg025">Bu cihetle memleketin ahalisi her ne kadar Melik Abdullah’ın vefatından dolayı üzülmüşse de, Abdurrahman’ın saltanat tahtının vârisi olmasından ziyadesiyle memnun olmuşlardır. Bir asrın yarısı yani elli sene müddetince şan ve adaletle muhafaza edeceği saltanat tacı ve hükümranlık alâmetlerini giyindiği gün, ahali tarafından şenlikler yapıldı. Önceden zikredilen El-Muzaffer de Abdurrahman’ın seçkin görünüşü cihetiyle ona meyletmişti. Çekememezliği bir yana bırakıp, samimi bir kalple kendisine muhabbet duymuştu. Hatta herkesten önce ona biat etmiş, Melik Abdurrahman da amcasını kucaklayarak mutluluğunu göstermişti. Hakkında güzel düşüncelerini ve kabulünü ilan etmek için tüm ahali onun ismine ‘emirel müminin’ ve ‘nasruddinullah’ ünvanlarını ilave ettiler.</p>
			<p class="mg025">Uzun müddetten beri devam etmekte olan ihtilaller, müllkiyenin ıslahına teşebbüs etmeden önce Kurtuba ahalisi arasında tefrikaya yol açan bazı sebeplerin ortadan kaldırılması çarelerinin bulunması gerekiyordu. Melik tarafından alınan hikmetli ve ıslah edici tedbirlerin eseri olarak hanedan arasında cereyan eden bencillik ve nifak, ittihad ve ittifaka dönüştürülmüştü. Düşmanlık ve dikbaşlı tavırlar da insanlığa ve hemfikir olmaya çevrilmişti. </p>
			<p class="mg025">Daha sonra fesatçılar güruhu tarafından istilâ edilen mevkilerin kurtuluşu hususunda süratle işe girişildi. Çünkü Gâlib bin Hafs, Tuleytula şehrini merkez ittihaz ederek Tace nehrinin Tulbeyre şehrinden kaynağının nihayetine kadar suladığı mahallerden, bütün Aragon ve Katalon memleketlerine, kıyı şeridindeki Tartûşe’den Mursiye’ye kadar olan mevkileri zaptetmişti. Bu cihetle İslam hükümetinin hemen hemen yarısını gasp ederek tasarrufu altına almıştı. Hal böyle olunca Melik 3. Abdurrahman bahsi geçen memleketlerin ecdadından vâris olduğunun bilincindeydi. Ayrıca, tüm halk güzel yönetimi ve adaleti nedeniyle emir ve yasaklarına aşk ile bağlıydı.</p>
			<p class="mg067"><em>bir sultan, tebâsına </em></p>
			<p class="mg066"><em>zulüm ederse eğer</em></p>
			<p class="mg067"><em>dostları düşman olur</em></p>
			<p class="mg066"><em>zor günlerinde</em></p>
			<p class="mg067"><em>tebânla barış, kal emniyette</em></p>
			<p class="mg066"><em>hasım savaşından</em></p>
			<p class="mg067"><em>adil padişahın, ordusu</em></p>
			<p class="mg065"><em>olur tebâlarından</em></p>
			<p class="mg025">Bu yüzden emr-ü fermanına hâzır ve nâzırdı. Buna dayanarak çeşitli eyaletlerin ahalisinden kırk bin adet asker toplanarak Tuleytula’ya gönderilmişti. Bu durumdan dolayı İbni Hafs’ın direnişe güveni kalmamış, oğlu Cafer’i yerine bırakarak karşılık vermek için gerekli şeyleri tedarik etmek üzere süratle Belensiye’ye gitmişti. Tuleytula’ya kadar vaki olan kalelerin hepsi itaat altına dönüp padişahın lütfu gölgesine sığınarak emniyet buldular. </p>
			<p class="mg025">Bu zaman zarfında Tuleytula’yı da zaptetmek mümkün olduğu halde, vakit geçirilmemesi gerekiyordu. O zamana kadar Gâlib topladığı askerle yardıma gelebilirdi. Bu düşünceye dayanarak El-Muzaffer’in tedbiri ve tertibi gereği doğruca Belensiye’ye gidilmesi uygun görüldü. Bu cihetle o tarafa giderlerken Gâlib’in döndüğü haberi alındı. Tüm askerler kalplerinde güven duygusu ve yiğitliklerinden doğan mutlulukla savaşa hazırlanmışlardı. Kavanka adlı şehrin yakınlarında küçük Kovar nehrinin geçtiği bir derede saflar karşı karşıya geldi. Her ne kadar Galib’in askeri çok ve Tudmir, İlbira memleketlerinin en meşhur cengaver reislerinin idaresindeyse de, süvârisi az idi. Hem de düşman askeri gibi silahları mükemmmel değildi. </p>
			<p class="mg025">El-Muzaffer askerlerini düzenlemiş, baştaki kuvvetleri kendi yönetimine, orta kuvvetleri Melik Abdurrahman’a, sağ ve sol kuvvetleri de savaş tecrübesi olan iş bilen iki zata ihale etmişti. Ordunun gerisindeki görevler de, düzenleme ve asayişi sağlama konularında nam salmış meşhur Abdullah’ın uhdesine ve dirayetine havale edildi. Abdullah her ne kadar ihtiyarlamışsa da, yiğit, harp uzmanı ve tedbirliydi. Melik’in çocukluğundan beri özel hizmetlerinde bulunurak onun iyi terbiye edilmesiyle liyakat kazanmıştı. Yönetim makamıyla tahsil etmiş olduğundan, hizmetlerini hayatının sonuna kadar göstermek ve sadakat niyetiyle bu seferde padişahın hizmetinde bulunmak için bu meşakkatli sefere katılmıştı.</p>
			<p class="mg025">Sonuç olarak, tarafların öncü kuvvetleri savaş meydanında birbirleriyle sözlü atışmalara başladılar. Sonra diğer fırkalar birbirlerine hücum edip, savaş meydanında; </p>
			<p class="mg067"><em>çekilmiş kılıçlar, oklar</em></p>
			<p class="mg066"><em>patlatmış aslanın ödünü</em></p>
			<p class="mg065"><em>filin beynini</em></p>
			<p class="mg052">mantığı üzere mahşerden bir numûne gibi insanlar birbirine girdi. O solgun çöl; </p>
			<p class="mg067"><em>kılıçtan, gürzden, tozdan topraktan</em></p>
			<p class="mg066"><em>davul sesinden</em></p>
			<p class="mg067"><em>görünmez oldu lacivert gökyüzü</em></p>
			<p class="mg065"><em>simsiyah karanlıktan</em></p>
			<p class="mg052">mefhumu vechiyle kıyamet yerinden bir eser oldu. Bu hal ile bir müddet iki taraf birbirine ölüm şerbetinin kadehlerini sunduktan sonra, isyancılar üzerine süvariler sevk edildi. </p>
			<p class="mg025">Güçleri sarsılıp direnişleri kırıldıktan sonra bu fesat taifesinden yedi bin asker harp sırasında kılıçtan geçirilmiş, pekçoğu da yaralanarak düşkünlük toprağını döşek eylemişlerdi. Kurtuluşa nail olan gaddar düşman askeri, gece olana kadar firar nimetini tatmıştır. </p>
			<p class="mg025">Melik, melek gibi bir insandı. Savaş meydanının mezbaha misali ölülerle dolu olduğunu görünce insaniyeti ve merhameti gereği içi kan ağlamış, iki tarafın yaralılarının istisnasız tedavi edilmelerini tenbihlemiştir. Geri kalan isyancıların takip edilip hizaya sokulması hususunu Muzaffer’e havale ederek Kurtuba’ya dönmüştür. El-Muzaffer de her tarafta zafer elde ederek İspanya’nın doğu kısımlarını tamamen itaat dairesine dahil etmiştir. Fakat İbni Hafs, sağ kalan eşkıya güruhuyla geçilmesi zor bazı yerlere sığındığı için onu ele geçirememiştir.</p>
			<p class="mg025">Melik Abdurrahman bundan sonra da vakit harcamadan, 300 senesinde bizzat İlbire memleketi isyancıları üzerine hareket etmiştir. Şehri ve o çevrenin ahalisini itaat altına almıştır. Bu seferde iki yüz adet şehir ve kale mukavemet gösterilmeden kendisine arzedilerek boyun eğmiştir. Bu fetihlere erişmesi üzere Melik yine Kurtuba’ya dönmüştür. 305 senesine değin beldelerin güzelleştirilmesine, memleket işlerinin ıslahına, bu konuda maliye işlerinin tanzimi ve denizcilik mühimmatının geliştirilmesine uğraşmıştır. </p>
			<p class="mg025">Bu önemli şeyleri gerektiği gibi yoluna koyduktan sonra bütün memleketin umumi asayişini sağlamak niyetiyle Gırnata, Mursiye, Belensiye, oradan sahil boyundaki Tartûş şehrine gitmiştir. Daha sonra Sarkosta’ya ulaştı. Şehrin ahalisi uzun zamandan beri isyan halinde oldukları halde Melik’in gelmesiyle itaat altına girerek hepsi padişahın alışılagelmiş af ve merhametine uğramışlardır.</p>
			<p class="mg025">Sarkosta şehri ruh dinlendiren bir mevkide olup;</p>
			<p class="mg067"><em>aralık, ocak, şubat ve mart’ta</em></p>
			<p class="mg066"><em>lale ile dolmuş her yer</em></p>
			<p class="mg066"><em>hava güzel, süslenmiş yerler</em></p>
			<p class="mg065"><em>ne sıcak, ne soğuk, bahardır her yer</em></p>
			<p class="mg052">meali vechiyle havası ve suyu pek latif olduğundan, El-Kasr adlı sarayda birkaç ay yerleştirilmek üzere burası tasarlandı. Bu esnada Bertat dağlarına kaçan ve saklanan İbni Hafs, Endülüs’teki İslam yönetimini aralarında yarı yarıya paylaşmak üzere Melik tarafına bir mukavelename göndermişti. Abdullah tarafından cevap olarak bu şakiye bir ay zarfında gelip af ve eman talebinde bulunması, gelmediği surette terbiyesine ve cezasına bakılacağı duyurulmuştur. </p>
			<p class="mg025">Gâlib İbni Hafs, 306’da Hoşka şehrinde toprağa girmiş, oğulları Süleyman ve Cafer bir müddet eşkıyalık meydanında kararlılıkla mücadele vermişlerse de, Cafer, Tuleytula’da birkaç sene erzak ve mühimmatı sınırlı olarak mahsur kalmıştır. Daha sonra dört bin süvariyle Asturiş Hıristiyanlarının yanına kaçmıştır. Melik Abdurrahman 315 senesinde Tuleytula’ya girince firar etmiştir. Tuleytula şehri Gâlib’in eline 270’de girmiş olduğundan, tahminen kırk beş sene müddet şakilik ve isyan pisliğine bulaşık olarak kalmıştır.</p>
			<p class="mg025">Beyan olunduğu üzere bu iç ihtilaller üç melikin saltanat zamanlarında yani altmış seneden daha çok devam etmiştir. Bu müddet zarfında İspanyalılar fırsat bulup kuvvet kazanarak yavaş yavaş memleketlerinin topraklarını genişletmişlerdi. Bu esnada II. Ordino, Asturiş’in eski payitahtı olan Avid şehrini terk ederek Lion şehrine nakletmiştir. Orada Lion krallığını teşkil ettikten sonra Portekiz ve Esteramador memleketlerine sefer düzenleyerek memleketlerini genişletmiştir. </p>
			<p class="mg025">Bunun gibi Navarra kralı Sanşo Garses de Duyûce memleketiyle Aragon memleketinden bazı kaleleri yönetimi içine almıştır. Cafer bin Gâlib, Lion kralına gidip kendisine asker bakımından yardım yapıp bu vesileyle de düşmanlarına muzaffer olursa her hükmüne boyun eğeceğini ve tabiiyetini kabul ederek haraç vereceğini ifade etmişti. Kral da gençlik hevesiyle kafası karışık olduğundan ve henüz kraliyet tahtına geçtiğinden yönetiminin ilk zamanlarında İslam yönetiminden intikam alarak şan ve şöhret kazanmaya çok hevesliydi. Kral, İbni Galib’in önerisini düşünerek kabul etmiş, yardımına bir ordu düzenleyip hazırlamıştı. Kralın sülalesi ve avanesini kazanmak bu vecihle de hükümetine kuvvet vermek sevdasıyla Cafer gibi bir serkeşe yardım etmesi, gerçekleşmesi mümkün olmayan mutasavver [farazi/hayali] bir faydaya hırsla yaklaşmak ve tehlikeden doğmuş saçma bir hareket olduğundan, sonuçta suçunun cezasını çekmişti.</p>
			<p class="mg025">Bu esnada Hıristiyan ahali ve ehli İslam arasında nifak icabı olan pekçok olaya malca ve bedenen güç sarfetmeleri politikalarının gereklerindendi. Bunun gibi Kral bu defalık hareket ve fiillerinden pek de hoşnut olmadıkları cihetiyle İslam tarafından da Hıristiyanlar aleyhine karşılık vermek amacıyla sebepler bulunabileceği bunun da fesat ve nifak kabiliyetlerini kuvveden fiile getirilmesi mümkün olduğundan, şu aralık, zikrolunan hareketlerin akıl ve hikmet esaslarına uygun düşmediği açıklık kazanmıştı. Kral, Cafer bin Gâlib’e ettiği yardımla Semure muharebesinde kazanmıştı. Zikri müstehcen pekçok barbarlıklar ederek haylice esir de almıştı. Ancak El-Muzaffer, cesur İslam askeriyle 318 senesinde yetişerek gerek Kral ve gerekse Gâlib’in tüm askerlerini tarümar ve perişan etmiş, kendilerini de Devter nehrinin öte yanına geçerek kaçmaya mecbur bırakmıştır. Böylelikle tuttukları işte bunları pişman etmiş, kendisi de zafere ulaşmış olarak Kurtuba’ya dönmüştür. </p>
			<p class="mg025">Melik Abdurrahman içte ve dışta ortaya çıkan ihtilallerin def’ine muvaffak olduktan sonra Afrikiye taraflarında bir olay meydana gelmiş, oralarda da kendisine müdahale fırsatı verilmiş, bu da bir kat daha şan ve büyüklüğünün artmasına sebep olmuştur. Çünkü bu tarihten iki yüz sene önce I. Abdurrahman Kurtuba’da Emevi devletini kurduğu sırada, şeref sahibi hazreti risalet penahi cenap Ali El-Murteza kerremallahü teala vecheh hazretlerinin evladından Şeyh İdris, Hicaz taraflarında pekçok taraftar kazanarak Bağdad halifesinin dikkatini çekmişti. Bu yüzden kendisine tâbi olanlarla beraber Mağrib’e sürülmüştü. Bunlar Fas şehrini bina ve imar etmişler, Şeyhin evladı da Fas hükümetini teşkil etmiştti.</p>
			<p class="mg025">Önceden bahsedildiği üzere I. El-Hakem zamanında Endülüs’ten oralara hicret eden ahaliyle kuvvet ve iktidar kazanmışlardı. Bu esnada yönetim makamında oturan Yahya bin İdris’i, Şia takımından Ebu Muhammed Ubeydullah, Fas şehrini muhasarayla tazyik altına almış, adı geçen melik tüm varını vererek vergi ödemeyi taahhüt etmişti. Şu her yeri saran sıkıntı halinden kurtularak yönetim makamında kalmışsa da, şan ve nüfuzu aşağılara inmiş olduğundan o civarda bulunan Miknâse emiri Musa bin Ebi’l Âfiye gelip Yahya’nın görevine son vererek yönetimi gasbetti ve tasarrufuna aldı. </p>
			<p class="mg025">Ancak Zenata kabilesinin meşayihi, zorlamayla zuhura gelen yeni idareyi kabul edemeyip aralarında yine yönetim oluşturmanın sebeplerini müzakere ettiler. Bu emrin husulünün İspanya’da hükümran olan Emevi hanedanıyla İdris oğulları arasında münasebet ve dostluk esaslarının düzeltilmesine dayandığını ittifakla kabul ettiler. Ve Melik Abdurrahman da şu konunun güzelce düzeltilmesi zımnında yardım taleplerine dayanarak vakit kaybetmeden meselelerini halledeceğine ve yeterli miktarda asker göndererek yardım edeceğine söz verdi. Derhal Miyorka valisi Cafer bin Osman ile deniz emiri Ukayli’yi Zenate meşayihi ile ittifak yapmak üzere Afrika’ya gönderdi. Bunlar 319 senesinde Tanca ve Sebte şehirlerini ele geçirip, istihkâmlarını tamir edip, içerlerde askerleri saklayarak İbni Eb’il Âfiye üzerine gitmeye hazırlanırken, İbni Eb’il Âfiye de adı geçen Abdullah el-Fâtımiye’nin infial ve gazabından ziyade Kurtuba Meliki Abdurrahman’ın gücünden korkuyordu. Bu yüzden Fas şehrinde Abdurrahman’ın hükümetini tasdik ve ilan etmeye mecbur oldu. </p>
			<p class="mg025">Bu hadise Muhammed Ubeydullah’a aksedince, Hâmid bin Hemedan el-Hemdâni adlı kişinin emrine bir miktar asker verip Fas şehri üzerine gönderdi. 321 senesinde Fas’ı savaşmadan ele geçirmişse de Endülüs’ten gelmiş olan askerlerin komutanlarından Ahmet bin Bekr bin Abdurrahman bin Sehl’ül Cezami süratle gidip istihkâmları onarmaya vakit kaybetmeden bir hücumla şehri aldı. Yedi bin nüfusu kılıçtan geçirip Hâmid’in reisini de Melik Abdurrahman’a yolladı. İbni Bekr bu hizmete mükâfat olarak Fas valiliğine atanmışsa da bu aralık Abdullah’a halef olan oğlu Ebu’l Kâsım 320 senesinde bütün askerini Fas muhasarasına göndermiş, yedi ay zarfında Fas’ı yeniden Fatımîlerin hâkimiyetine almıştır. İbni Bekr de bir şekilde ele geçirilip zincire vurularak Ebu’l Kâsım’a götürülmüştür.</p>
			<p class="mg025">Abdurrahman gibi iktidar sahibi bir hükümdara göre Fatımîleri o taraftan uzaklaştırmak imkan dahilindeyse de bunun için sarfedilecek himmeti İspanya’daki din düşmanları ve fesatçı güruhu hakkında kullanmak daha evlâydı. Sadece Tanca ve Sebte mevkilerinin iyi şekilde korunmasıyla yetinilerek şimdilik Fas’taki dertlerden yüz çevirilmesi münasip görülmüştü. </p>
			<p class="mg025">Bu esnada Melik Abdurrahman, Kurtuba’ya üç saat mesafede bulunan Vadi-i Kebir kenarında Medinetü’z Zehra ismiyle anılan bir saray yapmaya kalkıştı. Bu bina dört bin üçyüz adet tek mermer sütun üzerine oturtulmuş ve her gün altı bin adet yontulmuş taş imal ettirerek rivayet üzere her sene üç yüz bin dinar sarfedilip yirmi beş senede bitirilmiştir. Bu büyük saray dokuz safir kubbe üstüne yapıldığından beri ne mimar hayalinin şekillendirmesinden geçmiş ne resmi mühendislerin aklına gelmiş, devrin ucubesinden ibret verici ucube ile süslenmiş envai çeşit ziynetlerle donatılmış dağ gibi mücevher kullanıldığından, gümüş ve altın madenlerinin iflasına sebep olmuştur. Övgü ve hayranlık kitâbesinin ünvanı mahiyetindeki;</p>
			<p class="mg067"><em>zehî firdevs sâni kim olur sâlis anladıkça</em></p>
			<p class="mg066"><em>zeminin Kâbe-i ulyâsı, çarhın beyt-i ma’muru</em></p>
			<p class="mg067">[Ne hoş, cennetin ikinci bahçesi ki üçüncü olur anladıkça</p>
			<p class="mg065">Yeryüzünün yüce Kâbe’si, gökyüzünde onun izdüşümüdür]</p>
			<p class="mg052">neşidesi ile;</p>
			<p class="mg067"><em>eksiksiz nimetleri ve lâtif esintisi ile</em></p>
			<p class="mg065"><em>bir şehir verildi ona ki, rıdvan cennetinden bahseder</em></p>
			<p class="mg052">övgüsüne lâyık suyu ve havası ile, ayrıca mevkiisinin seyrine doyulmaz güzel manzaraları da ilave olarak devrin padişahına tabiydi. Marifet sahipleri, özel askerleri için de civarında pekçok daireler tanzim ederek bu mevkiyi bir şehir suretine sokmuştur. </p>
			<p class="mg025">Bu eserler namdar seleflerce bakılmaya, haleflerce de itibar görmeye layıktı. Böyle yadigâr ve ibret verici eserler, zamanlar ve asırlar boyunca âlemde payidar olması gerekirken bu da Büyük Kurtuba Camisi gibi kutsal olmadığı halde taassup sahibi Hıristiyanların eline geçtikten sonra kıymeti bilinmeyip yerle bir edilmişti. Bu durum üzere adı ve izi silinmiş olduğundan ne kadar üzülsek az gelir. O asrın güvenilir tarihçilerinin açık beyanlarına göre sarayın daireleri bütün oymalı saf mermerler ve çinilerle süslenmiş, çatıları altınla resimlenmiş ve nefis renklerle bezenmişti. Uygun yerlerinde çeşitli resim ve şekil üzere yapılmış havuzlar vardı. Hatta bir de Kostantiniyye’de işlenmiş yeşim tabir edilen yeşil renkte bir taştan yapılmış bir havuz vardı. Üstündeki fıskiye huzur veren bir çayır resminde halis altından mamüldü. Tepesinde Rum kayseri tarafından hediye olarak gönderilmiş nadide beyaz bir inci asılıydı. Binanın etrafında benzeri görülmemiş çiçekler ve ağaçlarla düzenlenmiş pekçok bahçeler vardı. İşte bu çiçek bahçesinin meydanında, her tarafa hâkim yüksekçe bir yerde hoş bir oturma yeri bulunuyordu. Mermer direkler üzerine dayandırılmış acayip hoş bir saray ve ortasına da büyük istiridye resminde somakiden mamul süslü bir havuz bulunuyordu. Su yerine zebik fışkırtıyordu. </p>
			<p class="mg025">Bu şehirde Kurtuba Camii’ne benzer belki daha süslü bir cami-i şerif bina edildi. Bu asra kadar sikkelerin şekli Benî Ümeyye’nin Şam’da bastırdıkları sikkeler resmindeyken, bu defa Melik yaptırdığı caminin yanına bir darphane yaptırarak sikkelerin görünüşlerini değiştirdi. Halifenin zatına mahsus olan asâkir-i hassa on iki bin neferden ibaretti. Bundan dört bin neferi Zaklebi denilen güruhtan, sekiz bin neferin de yarısı Zenata kabilelerinden, kalanı Endülüs yerlisinden olmak üzere süvari olup, bölüklerinde itibarlarıyla bilinen melikin akraba-i tâlükatından zabitler ve tanınmış soylu insanlar olurdu.</p>
			<p class="mg025">326 ve bazı tarihçilerin yazdıklarına göre 324 hicri yılında Santârem yani Şenterîn şehrinde bulunan İshak bin Ümeyye, biraderinin cesaret ettiği bazı gayrı meşru işlerden dolayı siyaseten katledilmesi halife tarafından hükmedilmiş olduğundan onun intikamını almak için valisi olduğu mezkûr şehri Lion Kralı Tudmir’e takdim etti. Bunun karşılığı olarak kral da ona kâfi miktarda asker gönderdi. Her defa pusuya yatıp hilekârlıkla uygun zamanın meydana gelmesini bekleyen İspanyalılar, bu hadiseyi içlerindeki emelin icrası için rakipsiz bir nimet olarak addetmişlerdi. Ellerine geçen fırsatla Lişbune şehrine kadar girmişler, Batalyevs memleketini boyundurukları altına almışlarsa da, Merda yakınlarından üzerlerine gelen El-Muzaffer’in hücumları karşısında güçlü bir direniş gösteremeyip isteklerini gerçekleştirmekten vazgeçmişlerdi. </p>
			<p class="mg025">Eski Kaştale yoluyla Vadi-i Reme dağlarından geçmişlerdi. Küçük bir kasaba olan Mecrit’i yani İspanya’nın şu andaki başkenti Madrid’i yağmalamışlardı. Mecrit adı ancak bu olayda yazılıp beyan olmuşur. Endülüs Halifesi bahsedilen valinin bu şekilde alenen küfran-ı nimet ve hıyanet etmesinden ve tabi olan unsurların da küçücük bir vesileyle bu derece kötülük yapmalarından son derece üzüntü duymuştu. Bunun üzerine Duru nehri boyunca olan Müslüman ahali Hıristiyan zâlimlerden gördükleri korkunç muamelelere tahammül edemeyip evlerini terkederek etraftaki kalelere hicret etmekte oldukları haberi ulaştığında gayret ve cesareti bir kat daha artıp İslam memleketinde cihad ilan eden İslam gazilerinin Şelmenke mevkiine sevk olunması konusunda tüm valilare emrü ferman eyledi. Doğu ve batı tarafından bahsi geçen şehre fevc fevc İslam askeri gelmeye başladı. Abdurrahman El-Muzaffer dahi Merda’dan batı memleketlerine süvârisini, Melik de asâkir-i hassasını ve Endülüs süvârisini hazırlayarak Şelemenke’ye yetişip toplandılar. Bu sırada mevcut olan askerler de yoklama olunup tasdik edildi. </p>
			<p class="mg067"><em>başı miğferli, teni zırh kaplı</em></p>
			<p class="mg065"><em>düşmanı yakan, zafere susamış, o bir cengâver</em></p>
			<p class="mg052">mealince yiğitlik göstererek silahlarını ve giysilerini hazırlamış ve subaylarına emirlerine tâbi olmak üzere yüz bin adede varan nefer vermişti. </p>
			<p class="mg025">Bu ordu üç fırkaya bölündü. Kırk bin adet neferden ibaret olan olan birinci fırka El-Muzaffer’in, ikinci fırkası yine aynı miktar olup Melik’in, üçüncü fırkası ise küsuru olan askerlerden oluşup ihtiyat olarak Batalyevs valisi Abdullah bin Ahmet’in idaresi altına verildi. Bundan sonra olacak hareketleri de tayin edildikten sonra Duru nehrini geçerek kuşatma maksadıyla Semure şehrine ulaştılar. Bu şehir daha önce de defalarca tarafeynden alınmış ve ölen büyük Alfons tarafından kuvvetlendirilmişti. İçi su ile dolu iki kat hendek ile etrafına istihkâm yapılmış bir Müstahkem mevki olduğundan ve özellikle içinde Kaştale’nin seçilmiş askerleri doldurulduğundan zorla fethedilmesi imkan dahinde değildi.</p>
			<p class="mg025">Kalenin zaptı emrinde icap eden amellere Abdullah el-Gameri ile Belensiye valisi memur edildi. Eğer düşman kaleden sıkça İslam askerlerine hücüm etmekteyse de bir iş görmeyip yine kaleye dönmeye mecbur olurlardı. Bu haldeyken gelmesini bekledikleri Kral Redmir, Navarra ahalisinden ve müttefiklerinin yardım kasdıyla ilave ettikleri -Şenterîn Müslümanlarından oluşan İslam askerleri adedine karşılık miktar askerlerinin büyük patırtılarla Asturiş ve Cıllikiye dağlarından geçerek Semûre memleketine gelmekte olduğu haberi alınmıştı.</p>
			<p class="mg025">Melik Abdurrahman, Abdullah el-Gameri’yi yirmi bin askerle şehrin kuşatmasına verirken, sakat ve gazi olan</p>
			<p class="mg067"><em>celâl ve haşmet onun</em></p>
			<p class="mg066"><em>yıldızlar onun yâri</em></p>
			<p class="mg067"><em>zafer onun yardımcısı</em></p>
			<p class="mg065"><em>ikbal onun nedîmi</em></p>
			<p class="mg052">yiğitlerle Hıristiyan askerlerinin karşısına gitmiş, Semure ile Lion şehirleri arasında bir çay kenarında düşmana tesadüf etmişlerdi. O gün iki tarafın öncü kuvvetleri muharebeye tutuştu. Ancak harp ateşi çok fazla alevlenmemişti. İki gün taraflar tereddütte oldukları ve bazı tarihçilerin kavlince, Allah’ın idaresi muktezasınca bahsedilen iki günde; </p>
			<p class="mg067"><em>ilin süvari padişahı</em></p>
			<p class="mg066"><em>yaşayanların kâbesi</em></p>
			<p class="mg066"><em>parlayan teni, ateş gibi gözleri</em></p>
			<p class="mg066"><em>rızk ulaştıran</em></p>
			<p class="mg066"><em>suyu kesilmeyen çeşme gibi</em></p>
			<p class="mg065"><em>miğferi hançer, kemeri altın gibi</em></p>
			<p class="mg052">ayın perdesi altında saklanan âlemlere nur saçan güneş, utangaçlıkla güya âlemin sakinlerinin dökülecek kan ve telef olacak baş ve canların matemini tutup savaştaki ölümlerin çabukluğuna mâni olacaktı. Her ne hal ise üçüncü gün doğu memleketinin pehlivanı yani güneş her yeri aydınlatıp gün içinde dolanmaya başladığında, dinlerin farklı ve ırkların da birbirine aykırı olması gereği iki tarafın askerinde de intikam alma gayretiyle öldürme kabiliyeti kemale erdi.</p>
			<p class="mg025">Aynı deniz dalgaları gibi, taraflar harp için çok azimliydiler. El-Muzaffer bizzat askeri arasında bağırarak herkesi yüreklendiriyor ve coşturuyordu. Her ne mahalde zayıflık alâmetleri başgösterirse, yanan kılıç seli o tarafa süratle giderek aynen demirden duvarlar gibi sağlam olan düşman saflarına bir seferde saldırmaktan geri kalmıyorlardı. </p>
			<p class="mg025">İspanyalıların piyade askeri birbirine şiddetle kenetlenerek safları meydanda sebat ettirerek direniş gösteriyorlardı. Süvarileri çelik ve demire karışmış olarak yiğitlik ve cesaret meydanında dimdik duruyorlardı. Hatta Kral Redmir baştanbaşa zırhlara bürünmüş süvârisinin önünde yiğitlik göstermekteydi. Kaştele kontu olan Gonzales de mükemmel hücumuyla etrafa korku ve telaş vermişti. Bunlara nispetle İslam askerleri hafif kalmışlardı. Onlar kadar düzenli olmadıklarından haylice zahmet çekmişlerdi. Hücumlar sırasında İslam askerinin sağ cenahı zaafa uğramış, Tuleytula valisi İbni Ahmet askerini firardan men etmeye muktedir olamamıştı. </p>
			<p class="mg025">Bu derecedeyken, bu vakte kadar ihtiyatla davranan Melik Abdurrahman asâkir-i hassasıyla Kurtuba süvârisinin önüne geçip süratle küffar ordusunu yandan tutarak kahretmiş, ehli İslam’ın şansı tekrar güneş gibi doğarak yüksek burçlarda parıldamaya başlamıştı. Bu olayı Kral Redmir karşıdan görecek, tüm kuvvetini oraya sevk ederek öncekinden daha fazla şiddetle savaşacaklardı. İbni Ahmet de yenilgiye yüz çevirmiş olan askerini toplayarak yeniden muharebeye girişmişti. Bu sırada iki atı da telef olmuş, kendisi başına isabet eden bir balta yarasıyla şehadet mertebesine ulaşmıştı. Arslan yürekli, cesur ve iman ehlinden çok kimse de bu meydanda cennet bahçelerine yürüdü. </p>
			<p class="mg025">Bu kargaşa halinde kâinat dökülen kanlarla kaplandı. Savaşçıların kılıçlarının zulmü, güneşin ışıkları mağribin kınına girip batıncaya kadar sürdü. Dünya tiyatrosu perdelerini kapatıp, akşam olup matem giysisini giyince Hıristiyan taifesi Endülüs ordusuna tam anlamıyla direnemeyeceklerini ve Semûre kalesine de bu şekilde yardımları olamayacağını idrak etmekle;</p>
			<p class="mg067"><em>hezimet anında ceylan gibi koşturduğum kadar,</em></p>
			<p class="mg065"><em>savaşta koşturmadım kendimi</em></p>
			<p class="mg052">mealini hasbihal ederek, geceleyin çayın öte tarafına geçip sür’atle kaçtılar. </p>
			<p class="mg025">Melik Abdurrahman bunları takip etmedi. Fakat çay kenarında karakol suretinde bir müfreze bırakıp kendisi Semûre şehrine gitti. Semure kalesinin muhasarası için görevlendirilen harp ehlinden Abdullah el-Gameri meğer kaleleri henüz alamamışsa da düşmana baskı yapmaktan vazgeçmemiş olduğundan Melik’in dönmesi şerefiyle bir kat daha gayret göstermişler ve önem vemişlerdi. Kalenin bedeninden iki büyük delik açılıp oradan kaleye girmeye kalkışmışlarsa da, iç tarafta su ile dolu derin bir hendeğin çıkmasıyla ondan geçerek iç kısıma ulaşmak zor olduğundan, gidenlerin birazı suya gark olarak şehit olmuş birazı da düşmanın yağmur gibi yağdırdığı can yakıcı okların tesiriyle rahmet nimetiyle nimetlenmişlerdi. İşte bu saadet ehli bu büyük şehitler, hayatları boyunca ilâ-yı kelimetullah için canlarını ve başlarını nasıl feda etmişlerse, yaşamlarında dahi kalben ve ruhen İslam’a yardım için ellerinden gelen hizmette kusur etmemişlerdir. Yani bahsedilen şehitlerin naaşlarıyla hendek dolmuş, üzerlerinden geçilerek kalenin içine girmeyi başarmışlardır. Mevcut olan haçlı koruyucular direniş konusunda zayıf kaldıklarından, hepsi kılıçtan geçirilmişti. Ancak kadın ve çocuklara el uzatılmamış ve bu olay ‘Hendek muharebesi’ olarak şöhret bulmuştur. </p>
			<p class="mg025">İşte bu durum Allah’ın yardımıyla def edildikten sonra Melik kalenin yıkılan yerlerini tamir ettirmiş, sınırların emniyeti için muhafazasını tanzim etmiş, asker ve emirleri güzel muamele ile karşılayarak mükâfatlandırmış ve Kurtuba’ya hareket için dönüş adımını atmıştır. Bunun üzerine onsekiz ay geçince yani 329 senesinde Kral Redmir yeniden tüm askerlerini hazırlayarak tekrar Semûre’yi ele geçirmeye girişmiş, kale korucularının hepsini öldürmüştü. Bu haber Allah’ın izniyle celal sahibi halifenin kulağına gidince, Abdullah’ı yeterli miktarda askerle gönderdi. İslam askerleri Duru nehri civarında Hıristiyanlarla karşılaşarak çoğundan intikamlarını alıp rezil ettikten sonra civarda bulunan Gormaz adlı kaleyi alıp oradan dönerek Semûre kalesi üzerine geldiler. Hiç vakit kaybedilmeden kale yeniden cebren fethedilip ele geçirildi.</p>
			<p class="mg025"> 330 tarihinde, daha önce isyanının şekli beyan olunan İbni İshak’ın Kral Redmir’i terk edip Melik Abdurrahman’dan özür dilemesiyle önceki suçları affedildi. Kral da bunca zamandan beri gösterdiği düşmanca tavırlarından bir fayda sağlayamamış tebasını da hoşnut edememiştir. Bu yüzden Melik’ten sulh talebiyle 332’de Kurtuba’ya bir elçi göndermiş, beş senelik sulh ve ateşkes imzalanmıştır. </p>
			<p class="mg025">Bu esnada Katalonya memleketinde inatla karar kılan Hafs’ın evladı üzerine bir miktar asker gönderilerek bu topluluk tarümar edilmiş, fesad ocakları söndürülerek bir eser bırakılmamıştır. Bundan sonra Hafs oğulları tamamen ortadan kaldırıldı. Adları ve izleri dahi ne işitilmiş ne de görülmüştür. </p>
			<p class="mg025">Bahsedilen güçlükler bertaraf edildikten sonra Melik Abdurrahman âdet üzere Hakim’i saltanata vâris tayin etti. Lakin diğer oğlu Abdullah, biraderinin bu şekilde kendisine tercih edilmesinden dolayı infial etmişti. Taraftarlar tedarik ederek muhalefet yoluna gittiğinden kendisine bu dersi veren kötü bakışlı bir fesatçıyla beraber derdest olundu. İkisi de hapse atıldı. Bu fesatçı hayatından bıkarak hapishanede intihar ederek kahr ve ceza kılıcından kurtulmuşsa da, zavallı Abdullah ibret misali haleflerden olmak maksadına feda edilerek 338’in Zilhiccesinde geceleyin odasında öldürüldü.</p>
			<p class="mg025">Saltanatın veliahtı olan Hakem’in kardeşi Abdullah’ın affedilmesi hakkında yana yakıla yaptığı niyaz ve teklifini Melik kabul etmemişti. Cevabında, “Biraderin için vâki olan hareketi takdir ettim ve yönetim koltuğuna oturan kişi olmasaydım bu ricayı tereddüt etmeden kabul ederdim. Lakin ben bir muhafaza alâmeti bir Hükümdar olduğum için tebaya ve benden sonraki yöneticilere ibret ve basiret örneği olmak üzere hak ve adaletle davranmak için bu hususta mecbur olduğuma üzülüp hayatımın sonuna kadar teselli olamam. Şu hal ile beraber ne senin ne de benim keder gözyaşlarımız Abdullah’ı müstehak olduğu cezadan kurtaramaz. Bilmez misin ki Hazreti Ömer’ül Faruk radıyallahu anh, hak ve adaletin icrası ve şeriat kanunlarının ifası zımnında muhterem oğullarını darbettirmiştir.” dediği tarihlere yazılmıştır.</p>
			<p class="mg025">Lâkin adı geçen Abdullah, fıtri kabiliyetleri ve olgun kişiliği cihetiyle kalplerin sevgilisi bir zât olup, kendisinden merhamet beklenen halifenin onun hakkında bu derece şiddetli ve acımasız muamelelerde bulunması, insanlar arasında çirkin bir hareket olarak kabul edilmiştir. </p>
			<p class="mg025">İşte bu vakadan bir iki sene sonra, Abdurrahman’ın amcası olup saltanat hâcibi bulunan cesur kahraman, zafer sahibi Abdurrahman El-Muzaffer ecelinin gelmesiyle dâr-ı bekâya irtihal etti. </p>
			<p class="mg067"><em>toprak oldu her kim ki</em></p>
			<p class="mg066"><em>yaşadı bu topraklarda</em></p>
			<p class="mg067"><em>toprak bilmez</em></p>
			<p class="mg066"><em>bu toprakta ne olduğunu</em></p>
			<p class="mg067"><em>her bir varak</em></p>
			<p class="mg066"><em>bir hür insanın çehresidir</em></p>
			<p class="mg067"><em>her bir adım</em></p>
			<p class="mg065"><em>bir şehzadenin adım farkıdır</em></p>
			<p class="mg025">Bu esnada Fas hükümetinin idaresini ele geçirmiş olmakla önceleri Benî İdris hakkında vukua gelen yardımları karşılığında hâkim bulunan zat, Abdurrahman’a samimiyet ve bağlılığını arzederek, ismini minberlerde hutbeler okutarak zinetlendirmiştir.</p>
			<p class="mg025">Kral Redmir ile karar verilen ateşkes müddeti son bulmuştu. Hıristiyanlar zarar ziyana başlamış olduklarından, Abdurrahman El-Nasr, 339 senesinde memleketlerinde cihad ilan edip yeterli miktarda asker topladı. Ayrıca Afrikiye’den de Fas valisini seçkin süvarileriyle çağırmıştı. El-Muzaffer’in vefatından sonra vezir tayin edilen Ahmet bin Sa’di bütün askerlerin üzerine komutan tayin edilerek düşman üzerine gönderildi. Adı geçen vezir, Hıristiyanları gereği gibi hizaya getirip çeşitli yerlerde cemiyetlerini tarümar etmişti. Bunun yanısıra İslam askerleri Cıllikiye memleketini gezip dolaşarak sayılamayacak miktarlarda ganimete nail oldular.</p>
			<p class="mg025">344 tarihinde İşbiliye’den eşya ve emtia ile dolu bir gemide Mısır tarafına giderken Sicilya adası yakınlarında Mısır sultanı Muaz ed-Devle’nin bir gemisine rastlayarak gemiyi ele geçirdiler. Gemiyi İskenderiye’ye götürüp orada satarak farklı eşyalar alıp İspanya’ya geri döndüler. </p>
			<p class="mg025">Bu haber Mısır’a ulaşınca Muaz ed-Devle donanmasını hazırlayarak Sicilya adasındaki gemilerini de katarak zikredilen Endülüs gemisini takibe göndermişti. Zikrolunan İspanya gemisi de Meriye adlı limana henüz gelmiş ve yükünü boşaltmaktayken donanma yetişerek gemiyi yükü ile beraber ele geçirmişlerdi. Ayrıca limandaki tüm gemileri de yaktıktan sonra Mısır’a geri dönmüşlerdi. </p>
			<p class="mg025">Bundan dolayı hâcib Ahmed bin Sa’d yirmi bin süvariyle Afrikiye’ye geçip Mısır yönetimine tabi ticaret merkezlerinden olan meşhur Tunus şehrine ulaştı. Belde halkı yalnız karadan olan kuşatmaya bir miktar yiğitlik ve metanet göstermişlerse de sonradan denizden de donanmayla baskı altına alınmalarıyla; </p>
			<p class="mg067"><em>cânı (ruhu) satın alan</em></p>
			<p class="mg065"><em>cismi bedava alır</em></p>
			<p class="mg052">meali vechiyle canlarını kurtarmayı mallarına tercih edip hepsi ‘ak akçe kara gün içindir’ sözünü söyler gibi irad ile, sonsuz altın ve gümüş ve emtia ile silah, esir ve at, talep olunan limandaki gemileri dahi terk edip vermekle Ahmet bin Sa’d’ın kahredici pençesinden kurtuldular.</p>
			<p class="mg025">Adıgeçen hâcibin bu şekilde elde etmeyi başardığı bütün ganimetler gerek Melik Abdurrahman ve gerekse ünvanları zafer olan askerlerin hepsini çok sevindirdi. Mükâfat maksadıyla kendisine senede onbin dinar altın ihsan edildi. Mısır sultanı Muaz ed-Devle bu küçük düşürücü muameleden ziyadesiyle müteessir oldu. Kafası karışmış ve intikam almaya hevesli ve arzulu olmuşsa da, İspanya’nın dertlerden kurtulmuş olması ve Melik Abdurrahman En-Nasr’ın kuvvetinin mükemmel bulunması münasebetiyle yerinden hareket etmeye cüret edemeyip bir fırsat oluşmasını bekliyordu.</p>
			<p class="mg025">Lion memleketi Hıristiyanları Semûre meselesinde vukû bulan yenilgilerden dolayı tam mânâsıyla zaafa uğramışlardı. Bundan başka, memleketlerinde dahi bazı fitne ve ihtilal eserleri zuhura geldiği için çok az bir zaman Müslümanlar emniyet ve refah içinde bulundular. Çünkü Kral Redmir’in vefatında oğlu III. Ordon kral olup aynı babadan kardeşi olan Sanşo, miras kalan memleketlerin bir miktarı için iddiada bulunmuştu. Bu hususta Ordon’un kayınpederi olan Kaştale kontu Fernan Gonzales, damadının nüfuzunu azaltarak idaresi altında bulunan Kaştale’de bağımsızlık davasıyla iktidarını kuvvetlendirmeye meydan bulmak için Sanşo’ya gizlice yardım ediyordu. Ayrıca onu teşvik ve tahrikten de geri durmuyordu. Bunun üzerine Kral, Fernan’ın kerimesini boşamış, Elvira adında diğer birini almıştı. Üzerlerine asker sevk etmeye hazırlanırken, Fernan Gonzales korkusundan barış için teşebbüste bulunmuş olduğundan savaş hali bertaraf edilmiş oldu. </p>
			<p class="mg025">Lakin Ordon kraliyet makamında dört sene bulunduktan sonra vefat etti. Yerine kral seçilmesi hususunda halk üç kısma ayrıldı. Bunlardan bir takımı, ölen Ordon’un ikinci zevcesinden olan küçük oğlu Bermod’un seçilmesinde ısrar ederek onun nüfuzu altında maksatlarını gerçekleştirmek ve kişisel menfaatlerine ulaşmak emelindeydi. Diğer takım, Sanşo’yu kabul ediyordu. Fakat Sanşo, Navarra kralının kızkardeşinin oğlu olduğu için onun atanması kararında kralın nüfuzunun tesirinden çekiniyorlardı. Üçüncü ve son fırka da Fernan Gonzales taraftarlarıydı.</p>
			<p class="mg025">Lion krallığında daimen ihtilal ve fesada davet ile kendi etraflarında bağımsızlık kazanma sevdasıyla bulunduklarından Sanşo bu karışık halden çok telaşlanarak canını kurtarmak için Navarra memleketine kaçtı. Ordon da az önce zikredildiği vechile müptela olduğu derdin devasını bulmak için Kurtuba’ya giderek bir müddet orada karar kıldı. Bunun üzerine memleket yöneticileri diğer bir kimsenin krallık makamına seçilmesini müzakere etti. Ancak bu hususta da ittifakları olamadığından, bu aralık Gonzales, Kaştale’den Lion şehrine gelerek hileler yaparak bundan önce kral olan IV. Alfons’un oğlu olup uzun zamandan beri manastıra kapanmış olan ve ruhban lakabıyla anılan Ordon’u kral olmak üzere seçtirmişti. Vefat eden damadı III. Ordon’un terk ettiği zevcesini ona vererek kendine damat edinmişti.<sup><a class="footnote-link" href="#footnote-274-3" id="footnote-274-3-backlink">[3]</a></sup></p>
			<p class="mg025">Lion’dan kaçan Kral Sanşo’nun karnı su toplamış olduğundan, tedaviye ihtiyacı vardı. O asırda Hıristiyan tabiplerine güvenilemiyordu. Dünyanın en bilgili tabipleri Müslüman tabiplerdi. Meşhur Ebu’l-Kâsım adlı asrın tek tabibine müracaata mecbur oldu. Bu şekilde tabib Ebu’l-Kâsım tarafından tedavi edilmek üzere kendisinin Kurtuba’ya gitmesi hususunu Melik Abdurrahman’dan niyaz ettiğinde memnuniyetle kabul edildi. Hatta kendisiyle çok güzel ilgilenmesi, gelecekte de ağırlanması ve iyi korunması konusunda derhal sayılı memurlar ve yeterli miktarda asker tayin edilip gönderildi. Adı geçenin gelmesinde kendisine Melik’in sarayında Müstakil bir daire tahsis edildi. Misafir olduğu müddette hakkında her türlü saygı esirgenmedi. Bununla beraber, bir taraftan da tedavisine başlanıp bu hastalıktan tamamen kurtarılmıştır. Kral, can düşmanı addeylediği Müslümanlardan bu iyi muamele ve insaniyeti öncelerden beri bir medeniyet göstergesi olan misafirperverlik ve merhamet görüp müteşekkir olmuştur. Kaybettiği krallık tahtına Müslümanların yardımlarıyla nail olmuştur.</p>
			<p class="mg067"><em>saçımın her telinin gözeneğinde bir dil vardır</em></p>
			<p class="mg065"><em>vefat ettiğimde hamdimi dile getirir</em></p>
			<p class="mg052">teşekkür mealini virdizebân edip [dilinden düşürmemek], İslam tarafına olan meyl ve rağbetini itibar ve hürmetini her zaman göstermekten ve beyan etmekten geri durmamıştır.</p>
			<p class="mg025">Çünkü Sanşo’nun ortada görünmediği müddette bahsedildiği üzere Lion krallığına Fernan Gonzales pekçok hile ve fesatlık yaparak IV. Ordon’u tahta orturtmuş ve kendisine damat edinmişti. Ordon ise manastırda kapanmış fesatçı bir ruhban iken birdenbire kendisini yönetimin en yüksek mertebesinde bulması ve fesatlık ve kötülüğünün tahrikiyle türlü türlü uygunsuzluklara cesaret etmesinden dolayı ahali kendisinden nefret ediyordu. Bu durumun Kurtuba’ya aksetmesiyle ahali tarafından Sanşo’ya adam gönderildi. Bir miktar askerle geldiğinde bütün memleket ahalisi ayaklanıp kendisinin kral seçileceğini müjdelemişlerdi. Melik, nasarânın maiyetine gereği kadar asker vererek ikramla iade etti. </p>
			<p class="mg025">Sanşo bu askerlerle beraber hemen Lion sınırlarına yakınlaşır yakınlaşmaz, Ordon, Asturiş dağlarına firara karar verdi. Sanşo kaybettiği krallığı yine kazanmıştı. Bahsedilen ruhban ise tam bir korku ve telaşla Asturiş’de de duramayıp İslam memleketlerinden Aragon memleketine gelip iltica ederek halktan biri gibi yaşamaya çalıştı. Kendisi Asturiş’ten kaçarken zevcesi yani Fernan’ın kerimesi yanındaydı. Her nasılsa ahalinin eline geçerek Lion’a gönderilmişti.</p>
			<p class="mg025">Kral Sanşo, Fernan Gonzales’e bahsedilen olaylardan dolayı kin ve buğz göstermesi gerekirken tam tersi Lion memleketine davet ederek hakkında iyi muamele ve hürmet göstermiş, insani haklarını ifa etmiştir. Çok vakit geçmeden, “Kendine iyilik ettiğinin şerrinden sakın.” kelâm-ı sıdk encâmı üzere ettiği iyiliğe mukabil akıl almaz şeylere uğramıştır. Yani Fernan bir gün gayet güzel bir at ile eğitilmiş bir şahin getirip arz ettiğinde, Kral bunları hediye suretiyle kabul etmeyip fiyatlarını sormuştu. Bunun üzerine Fernan tarafından fahiş bir fiyat talep edildi. Sanşo da zengin olmadığından bu meblağın ödenmesi için bir müddet tayin etti. Bu süreyi bir gün geçirirse tayin edilen meblağın bir misli ve daha çok uzarsa her gün için birer misli eklenmek üzere şart koşulmuştu. Halbuki bahsedilen müddet son bulduktan sonra para olmaması cihetiyle talep edilen meblağ verilemedi. Bunun üzerine de pekçok zaman geçmiş, bu şekilde de üzerine eklenenle beraber borcun verilmesi imkânsızlık derecesine varmış olduğundan Fernan alacağını tahsilde can sıkıcı olarak ısrar ve belki hükümetin namusuna dokunan hareketlerde bulunduğundan, Kral din düşmanlığı yapmadıkça bu kötü şahsın terbiyesine kalkışılamayacağını, dinini tamamen öğrenmekle mezkûrun düzeltilmesi için bir çare bulunmasını vükelâsına emretti. Bunun üzerine onlar hesap yanında bütün İspanya arazisi karşılık tutulsa yine talep edilenlere kâfi gelmeyeceğini beyan ettiler. Artık bu kadar miktarın nakit olarak verilmesi mümkün olmadığından, buna mukabil Kaştale memleketinin bağımsız olarak Fernan’a bırakılmasından başka çare bulunamamıştı. İşte Fernan, bir at ve eğitimli bir şahinin pahasına Kaştale gibi büyük bir memleketin tasarrufuna mâlik olmuştur.</p>
			<p class="mg025">Bu esnada Mısır azizi bulunan Sultan Mead bin İsmail, selefi Muaz ed-Devle’nin Endülüs hükümeti tarafından gördüğü hakaretin intikamını almak hem de Abdurrahman Nasr’ın Fas hükümetinde İdrisîleri yerinde bırakarak Mağrib’i tasarrufu altına almasını çekemediğinden, yine o taraflara el uzatmak emeliyle Sanhâce ve Kitâme kabilelerinden yirmi bin kadar süvariyle Mısır askerinden oluşan bir ordu tertip edip, Cevher el-Rumi adında bir komutan ile Mağrib tarafına gönderdiği haberi Melik Abdurrahman’a ulaştığında, Mağrib memleketi yine İdris sülalesi idaresindeyse de bunlar adeta Endülüs hükümeti tarafından atanan vali makamındaydılar. </p>
			<p class="mg025">Hatta bu esnada İdrisîler’den vali olan fesat şahıs Kurtuba’ya gelmiş bulunduğundan, derhal Mağrib valiliğine Ya’li bin Muhammed tayin edildi; maiyetine de bir miktar asker verilerek düşmana karşılık vermek için görevlendirildi. Cevher el-Rûmi, Kayruvan’dan hareket ederek Ya’li’nin askerine Tahrat civarında tesadüf etti. Cevher, Endülüs ordusuna mukavemet edemeceğini ve mağlup olarak geri dönmeye mecbur kalacağını anlayınca akçenin kuvvetiyle Ya’li bin Muhammed’i idam ettirip, “Baş gidince pâyidâr olmaz ayak” mefhumu üzere Endülüs askerleri kargaşa ve dehşete düçar olunca, Ya’li’nin oğlu, hâkimane hareketle askeri muntazam bir şekilde Tanca’ya kadar geri çekerek hezimetten ve perişan olmaktan halâs etmiştir. Bunun üzerine Cevher el-Rumi pervasızca Sicilmâse’ye, oradan da Fas’a gelip orada karargâh çadırını kurdu. Kırk dokuz senesinin Ramazan-ı şerifinde on üç gün süren muhasarayla ele geçirdiğinde, ahalisine katliam yaptırdıktan sonra istihkâmlarını harab ettirmişti. Sebte, Tilmisan ve Tanca’dan başka, o çevrede bulunan bütün kaleleri ve Müstahkem mevkileri zor kullanararak istilâ etmişler, pekçok ganimet ve esirle Kayruvan’a geri dönmüşlerdi. </p>
			<p class="mg025">Bu olay üzerine Abdurrahman Nasr, Endülüs’ten yeterli miktarda süvari askerler gönderdi. Zenata kabileleri de bahsedilen askerlerle dayanışma halinde olarak Kitâme ve Sinhâce kabileleri perişan edildi. Mağrib zemini yeniden feth olunarak Abdurrahman’ın memleketlerine ilave edildi.</p>
			<p class="mg025">Bahsedilen husus, anlatıldığı üzere suret aynasında zuhur ettikten bir müddet sonra Mağrib yönetiminin tahtında oturan Abdurrahman’ın heybetine ihtiyarlık illeti çökmüş, yatağa düşmüştü. </p>
			<p class="mg067"><em>ve Ebu Ali genç yaşında öldü</em></p>
			<p class="mg066"><em>ölümün ilacı ancak</em></p>
			<p class="mg065"><em>“ol” deyince olduranın yanındadır (katındadır)</em></p>
			<p class="mg025">Tedavisi konusunda zamanın tabiplerinin mahareti, hekimlerin kabiliyeti aciz kalmıştı. Hicret-i Nebevi’nin 350 senesi Ramazan-ı şerifinin ikinci günü, yaşı yetmiş ikiye, saltanat müddeti elli seneye erişmiş bir durumda saltanattan feragat ederek, dünya hayatını noktalayıp rahmet-i ilâhinin en yüce makamlarına ulaşmıştır. </p>
			<p class="mg067"><em>dünyanın başlangıcı hiçlik</em></p>
			<p class="mg066"><em>sonu ise fâniliktir</em></p>
			<p class="mg067"><em>büyük hata olur eğer dünya hakkında</em></p>
			<p class="mg066"><em>sebat ve bekâyı ararsak</em></p>
			<p class="mg067"><em>su sıçradı deme</em></p>
			<p class="mg066"><em>gör bulutun ağlamasını</em></p>
			<p class="mg067"><em>duyduğum bir sestir deme</em></p>
			<p class="mg065"><em>duy dağın feryâdını</em></p>
			<p class="mg025">Merhum Abdurrahman’ın saltanat devri, İspanya İslam devletinin yönetiminin sürdüğü müddet zarfında en şerefli zamanlarıydı. Zamanında Endülüs ahalisi Mısır, Ber’üş-Şam, Rumistan taraflarıyla alışveriş yapmışlar, Kayser-i Rum’dan, Eskalonya dükasından ve İbtâliye kralıyla Fransa kraliçesinden ve Almanya imparatoru olan Otton taraflarından başka başka sefirler gelerek dostluk ve barış antlaşmaları yapmışlardır. Bu şekilde ticaret pazarları nihayetsiz olarak revaç bulmuş ve gelişmiştir. Böylelikle ahali de refah ve servet sahibi olmuş, saadete ulaşmıştır. Bu asayiş, güven ve bereket az zamanda ahalinin nüfusunun çoğalmasına neden olmuştur. Yalnız Endülüs memleketinin nüfusu elli milyondan daha fazla rakamlara ulaşmıştır. Bu konuda tüm belde ve memleketler istenilen gelişmişliği elde etmiştir. Hatta Vadi-i Kebir civarında oniki bin köy mevcut olup Kurtuba’nın nüfusu bir milyonu bulmuştu.<sup><a class="footnote-link" href="#footnote-274-4" id="footnote-274-4-backlink">[4]</a></sup></p>
			<p class="mg025">Abdurrahman, her ülke ve memlekettten meşhur pekçok ulema ve fazilet sahibi şairleri, sanatkârlardan da işlerinde üstad olanları toplayarak toplumun menfaatleri, üretim, milli saadete ulaşma, gelişme ve mülkiye konularında maaşa bağlamıştı. Özellikle tarımın ilerlemesi zımnında çok destekleri olmuştur. Bunun için icat etmeyi başardığı bunca hadde hesaba gelmez eserlerin içinde pekçok köprü, sulama sistemleri, su arkları mevcuttu. Bunlar vasıtasıyla envai çeşit hububat, dut, pamuk, şeker kamışı, pirinç, safran ve çeşitli ağaçlar yetiştirdiler. Böcekten ipek, ipekten kumaş çıkararak, merinos yününden çuha, mevcut olan madenlerden silah ve çeşitli aletler, ipekten çeşitli mensucat imal etmişlerdir. Bu şekilde ticaretleri gelişmiş, sanatkârlık rağbet gören mesleklerden olmuştur.</p>
			<p class="mg025">Sonuç olarak, asr-ı saadet içinde iyi işler yapan topluluklar vardı. Ancak burada da ahali asırların seçkinlerinin ve destansı yöneticilerin iyilikleri ve lütuflarının gölgesinde mutlu, nimet ve refah içinde yaşamışlardır. Her mülk ve diyar sakinlerinin imrenerek baktığı bir yer olup, zamanı </p>
			<p class="mg067"><em>bugün, söz verdiğim emellerime kavuştum</em></p>
			<p class="mg066"><em>bütün ululuklar anladı ki, arzularımın zirvesindeyim</em></p>
			<p class="mg067"><em>dünya bütün görüntüsüyle bana döndü</em></p>
			<p class="mg065"><em>ve ben mülkü, islam’ı ve Allah’ı râzı ettim</em></p>
			<p class="mg052">mealine misal olarak, geçmiş ile geleceğin gıptasını haiz ve kendisinin nam ve şânı </p>
			<p class="mg067"><em>dostlarla anlaşmak,</em></p>
			<p class="mg066"><em>izzet ve ikbale kavuşturur, yükseltir</em></p>
			<p class="mg067"><em>zafere, saadete, karşılığını almaya</em></p>
			<p class="mg065"><em>ve iftihara ulaştırır</em></p>
			<p class="mg052">sözüne dayanarak ulaştığı yüce mertebenin şerefi ile mesrur ve mükerrem olmuştur.</p>
			<p class="mg025">İbni Haldun’un nakline bakarsak, Abdurrahman en-Nasr vaktinde Afrikiye ve Endülüs donanmaları iki yüz kıta ve pekçok gemiye sahip olmuştu. Endülüs’te mevcut olan deniz emirleri üzerine Melik Abdurrahman tarafından Demahes isimli yiğit bir emir komutan ve kaptan tayin edilmişti. Bicâye ve Meriye adlı limanlar bu donanma için karargâh ittihaz edildi. Bu donanma, çevredeki kıyılardaki gemilere mahsus mahallerden çağrıldı. Geminin yol alması için gereken tedbirlerle askerlerin tanzimi için özel bir kaptan atanmış ve denize yelken açılmıştı. O limanda demir atılması için de işten anlayan bir reis olup, ne zaman bir harp, gaza ve sultanın emri olursa onu yerine getirmek zımnında yük ve saltanat gemilerinin toplanması lazım gelse çevre memleketlerde bulunan deniz ümerası, aldıkları emirle zamanında bulundukları mahallerden hareket ederler ve hazır bulunulacak olan limana demir atarlardı.</p>
			<p class="mg025">Melik Abdurrahman en-Nasr’ın vefatından sonra kendi el yazısıyla bir kağıt parçası bulunmuş, mealen, elli sene saltanat müddetinde tam bir adalet ve hakkaniyetle memleket işlerini idare ettiği, millete ihtimam ederek bütün tebaya kendisini babaları gibi sevdirmiş ve ittifak dairesini giren düşmanlardan ve gerek zamanının diğer büyük melikleri taraflarından hürmet gördüğü ve sonuç olarak şu alemde hiçbir şeyin arzusuna mahal bırakmamak üzere insanın istediğinden çok servet, refah ve saltanat ile hayat sürmüş iken geçip giden hayat boyunca gamsız geçen günlerini saydığında ancak on dört güne ulaştığı yazılmıştı. </p>
			<p class="mg067"><em>anka kuşu gibidir sevinç bu devirde</em></p>
			<p class="mg066"><em>sanki insan mihnet çekmek için</em></p>
			<p class="mg066"><em>yaratılmış bu zamanda</em></p>
			<p class="mg067"><em>âlem bize ne yüz gösterirse</em></p>
			<p class="mg066"><em>öyle davranır dururuz</em></p>
			<p class="mg066"><em>üzüntüsünü paylaşan</em></p>
			<p class="mg066"><em>hiç kimsesi yoktur bîçare âdemin</em></p>
			<p class="mg067"><em>herkes kendine göre</em></p>
			<p class="mg066"><em>mihnetle boğuşur</em></p>
			<p class="mg066"><em>vermemişler hiç kimseye</em></p>
			<p class="mg065"><em>selâmet beratını</em></p>
			<p class="mg025">Merhum Melik’in saltanatı bünyesinde veliaht bulunan oğlu Hakem başlangıçta Diyarbekir’den çağrılmış olan İsmail bin Kâsım Ebu Ali el-Kâli adındaki meşhur fazilet sahibi kişiden öğrenerek yüksek ilim ve fenne aşina olmuş, rağbet etttiği bütün şeyler cihetiyle hanesini hükema ve irfan sahipleriyle doldurmuştu. Hâcip bulunan Ahmet bin Sa’d dahi hanesini hükema ve şairlere açmıştı. O asırda bulunan hükemanın ekserisi Elkâdi bin Darb’ın hanesine, tıp ilimlerinde mahareti olanlar da tıp ilimlerine dair meşhur telif kitapları olan vezir İbni İshak ile İbni Absi ez-Zehravi hanesinde toplanıp ilmi bahisleri tartışırlardı. </p>
			<p class="mg025">Hakem’in bu şekilde bilgilerin artırılmasına aşina olan istekleri üzerine para harcanarak birbiri ardına Mısır, Şam, Irak ve diğer mahallerden kıymetli kitaplar getirilmişti. Bir taraftan da yeni yazarlar ve yeni eserleri taraf taraf gönderilen kitap marifetiyle gerçek nüshalarından ayırt ederek, bazı güvenilir tarihçilerin nakline göre, bahsi geçen kütüphanede dolap suretinde çeşitli mevkilerde mevcut kitaplar sınıf sınıf düzenlendiği halde özel olan yerlerinde düzenli olarak durur; her dolabın içindeki cildlerin isimlerini beyan eden ayrı ayrı defterler bulunduğundan, yalnız bu şekilde kitapların isimlerini toparlayan defterlerin her cilt elli yaprak olmak üzere kırk dört adet, kütüphanenin içinde bulunan tüm eserlerin elli-yüz bin cilt kitaptan ibaret olduğuna dikkat çekilirdi. </p>
			<p class="mg025">Bunların cümlesi kâfirlerin galibiyetleri esnasında tarümar olmuşlardı. Hatta miladi 1492 hicri 897 senesinde kötülükler Gırnata’yı zapt ettiklerinde, kütüphanede buldukları bir milyondan ziyade kıymetli Arapça eseri yakmışlardır. Bu asırdan dört yüz sene sonra Saj yani Kamel lakabıyla anılan Fransa kralı Karlo zamanında kral kütüphanesinde Fransız, Yunan, Latin lisanlarıyla yazılmış ciltler yalnız dokuz yüz adetten ibaretti. Bunların üçte ikisi dinle alâkalı, üçte biri diğer ilimlere dair olduğu Fransa tarihlerinde muharrerdir. </p>
			<p class="mg025">Hakem’in şiire yatkın yaratılışı olduğu Ahmed bin Muhammed bin Abdurrabbahi adlı yetenekli şairin nefis şiirlerini toplayarak yirmi bölümden oluşan bir divan tertip ettiği, kendisinin de şiir ve fenne dair telifatı bulunmuş olduğu kalem erbabınca araştırılarak yazılmıştır.</p>
			<p class="mg026">* * *</p>
			<div class="footnotes">
				<div class="footnote">
					<p class="mg009"><a class="footnote-anchor" href="#footnote-274-3-backlink" id="footnote-274-3">[3]</a>. Adı geçenin ismi Ebu’l Kâsım Halef İbni Abbas ve doğduğu yer Beytüzzehra olup, Kurtuba’da vefat etmiş; tıp ilimine dair Et-Takrif adında bir kitap yazmış, sonraları Avrupalılar bu kitaba Esas-ı Tıbb-ı Cedide adını vermişlerdir.</p>
				</div>
				<div class="footnote">
					<p class="mg009"><a class="footnote-anchor" href="#footnote-274-4-backlink" id="footnote-274-4">[4]</a>. Hâlâ asrımızda [Ziya Paşa’nın yaşadığı dönem, 1829-1880] bütün Endülüs kıtasında üç milyondan ziyade nüfus vardır Ayrıca Vadi-i Kebir’de üç-dört yüz köyden başka imaretgâh bulunmadığı aşikârdır.</p>
				</div>
			</div>
		</div>
</body>
</html>