<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-114</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-110">Abdullah Es-Sağir’in Hıyaneti ve Malaka’nın İstilâ Edilişi</h1>
			<p class="mg052">Ebu Abdullah ez-Zağal, önceden bahsettiğimiz gibi geri çekilip kendisine çekidüzen vermek ve mahsuren de olsa düşmana direniş göstermek niyetiyle kalan askerleriyle Gırnata’ya geldiğinde, Es-Sağir henüz hükümeti ele geçirme emelinde kararlıydı. Amcasının kayboluşundan yararlanarak Elhamra’yı istilâ edip bağımsızlığını ilân etmişti. Bu nedenle kapıları kapatılmış bulup artık mücadeleden vazgeçerek Es-Sağir’e hakaret edip Kadis’e gitti. Orada Elmeriye ve diğer birkaç şehirden ibaret özel bir idare teşkiline gayret sarfetti.</p>
			<p class="mg025">Kral Ferdinan bahsedilen memleketleri tasarrufu altına aldıktan sonra girdiği savaşı bırakmayıp bu defa da bütün kuvvetiyle büyük Malaka şehri önlerine çadır kurdu. Denizde gezip dolaşmakta olan donanması ile sözleşerek karadan ve denizden kuşatmaya başlandı. Malaka valisi İbni Musa, Ferdinan’ın kesinlikle Malaka’ya da musallat olacağını önceden anlamıştı. Yönetim merkezine feryat edip etraftan yardım istemişse de, hepsinden ümitsiz olarak, çaresizce parasıyla Afrikiye’den bir miktar asker tedarik etti. Fakat bunlar birtakım düzensiz, serseri ve eğreti askerlerdi. Kendilerini aciz kaldıklarında Hıristiyanlara teslim ederler korkusuyla ne kendi zabitlerinden ne de halktan emin olmadıklarından başka, şehir içinde de çeşitli namert hareketlerde bulunduklarından, halka yardımcı değil bilakis ilave bir belâ oldular. </p>
			<p class="mg025">Her neyse, bunlar ve diğer muhafızlar Zenata kabilesinden İbrahim adlı gayretli bir yiğidin aldığı güzel tedbirler ve mükemmel idaresiyle uzun sürede şiddetli kuşatmaya dayanmışlarsa da, memleketin içinde zahire bitip birçok asker de hucumlarda öldüğünden, şehrin tesliminden başka kurtuluş çaresi kalmamıştı. Fakat Afrikiyelilerde görülen vahşet sebebiyle bu mânâyı kimse aklına getirmemişti. Sonradan, şehrin liderlerinden Ali adlı bir kişi vasıtasıyla kapı açıldı. </p>
			<p class="mg025">892 senesi Şaban ayının yirmi yedinci günü kaleler teslim edildi. Teslim esnasında kalede kaçmaya yol bulamayan ne kadar Afrikiyeli asker varsa hepsi esir edildi. Önceden şehre kaçıp gelen pekçok İspanyol kılıç darbelerine maruz kaldığı gibi, Kaştale ve Aragon hükümetlerinde devam eden engizisyon ruhban cemiyetinin zorlamasıyla önceden Hıristiyanlığa girmiş ve sonradan bir şekilde İslam memleketlerine gidip eski dinlerine dönmüş olan Yahudilerden de ne kadar varsa hepsini engizisyon marifetiyle ceza meydanında yakıldı. Fakat sair Yahudiler ile İslam sakinleri, mutedil bir nakit bedeliyle hürriyetlerini satın aldılar. </p>
			<p class="mg025">Şehrin ele geçirilmesinde Es-Sağir elinden gelen yardımı esirgemedi. Muhasara esnasında kralın ordusuna saldırmak üzere çok sayıda askerle gelmiş olan amcası Ez-Zağal üzerine mevcut kuvvetiyle yürüyüp dağıttı. Şehri onun yardımından mahrum etmiş oldu. İşgalden sonra kralı galibiyetinden dolayı tebrik ederek, kendi taraftarlarının himaye olunup güvence altına alınmalarını rica etti.</p>
			<p class="mg050">(Tafsilât) Cizvit<sup><a class="footnote-link" href="#footnote-274-19" id="footnote-274-19-backlink">[19]</a></sup> cemaatindan bir toplulukla Mösyö Sarkor yazdıkları tarihlerde bu Malaka olayını bütün bütün son tarzında beyan edip anlatmışlardır. Diğer tarihçilerin dedikleriyle itilaf kabul etmediğinden bahsedilmesi uygun görüldü.</p>
			<p class="mg025">Bunların ifadelerine bakılırsa Malaka şehri, deniz kıyısında bulunan gayet büyük ve güçlü bir mevkiydi. Dışında bulunan iki büyük mahallenin arasında da bahçe ve bostanlarla güzelleştirilmiş geniş harmanlar Arapların şöhret kazandıkları çete şavaşlarına pek müsaitti. Surların üzerinde yirmi dört gözetleme kulesi, yerde de gizli yollardan ve mezkûr varoşlardan birbirine geçilir dört adet korunaklı kalesi vardı. İşte bu kalelerin ikisine Ceneviz kalesi ve Eser’üd-Dinas ismi verilmişti. Bunlar deniz kıyısıyla büyük köprüyü korudukları gibi, diğer ikisine de El-Kasbah ve Cebel-i Farukî denilerek iki tepeli bir dağ yamacındaydı. Bunlar da şehrin içini denetlediğinden ve hepsinde yeterli miktarda toplar mevcut olduğundan, dışarıdan kuşatan asker her nasıl mevki tutacak olsa top ateşinden kurtulamayacağından, Malaka o devrin en sağlam şehirlerinin ilki ve en meşhuruydu. </p>
			<p class="mg025">Bahsedilen Vales şehrinin muhasarası sırasında Melik Es-Sağir tarafından Malaka valisi bulunan Yusuf bin Kemişe bir ara önemli bir devlet işi nedeniyle başka bir yere gittiğinden, şehrin sakinleri bahsedilen siperlere güvendiler. Melikin zulümlerinden kurtulmak kastından dolayı Ez-Zağal’in taraftarlarını kaleye yerleştirdiler. </p>
			<p class="mg025">Kral Ferdinan ise Es-Sağir’le imzalanan mukavele gereğince Malaka’yı savaşmadan almak hülyasında iken halkın bu hareketinden haberdar olunca Malaka’nın meşhur ve bilinen metaneti nedeniyle alınması sırasında çekilecek zahmeti düşünerek maksadı gerçekleşir ümidiyle ilk önce bir elçi gönderdi. Bu sefirin görevi, görünüşte Malaka halkına ya esareti veyahut Vales hakkında uygulanan barış sözleşmesini seçmelerini bildirmekti. Gerçekte Malaka’nın işleri ellerinde bulunan Ahmet Selim ve Zenata kabilesinden İbrahim’le Hasan adlı üç zabiti paranın gücüyle ve diğer vaadlerle yanlarına çekmeye çaba sarfetmekte olduğu halde sefir geldiğinde bunlar tek ağızdan red cevabı verdiler. </p>
			<p class="mg025">Ahmet Selim’e gizlice Goyen memleketiyle dört bin dobla altın arzettiğinde ise, “Beni insan diye memleketin muhafazasına tayin ettiler. Eğer hakkımda olan umumi güveni böyle akçe ve mal için satacak olursam insan olmamam gerekir ve doğrusu ben insanlığımı dünyaya değişmem” cevabını verdi; ve bu halde Ferdinan için şehri kuşatmaktan başka tedbir kalmadı. Hemen tüm kuvvetiyle Mayıs’ın yedisinde Malaka önlerine çadırını kurdu. Kral, şehrin mevki ve siperlerinin dayanıklılığını görünce kuşatma için önceden aklından geçen zorlukların korkusu yenilendi. Bir daha tehditler savurarak halka derhal teslim olmalarını, aksi takdirde şehrin alınmasında esir edilebileceklerini söyledi. Malaka tabyalarının hepsinde yalnız sekiz bin yürekli yiğit vardı. Kuşatmayı yapan asker ise altmış bini geçkin olduğundan bazı servet sahibi tüccarla İsrailoğulları sakinlerinden bir kısmı teslim olmak tarafında birkaç söz söylemeye cüret eder etmez Ahmet Selim hepsini susturdu. Teslim olmak düşüncesi şöyle dursun, eğer emr-i direnişte şehirlilerde bir miktar bile üşenme ve önemsememe eseri görülecek olursa, El-Kasbah ve Cebel-i Faruk kalelerinin toplarının şehrin üzerine çevrilerek yerle bir edileceğini ilan etti. </p>
			<p class="mg025">Bunun üzerine kral bu korkutmanın da semeresini göremedi. İlk önce askerine kalp kuvveti vermek için Kraliçe İzabel’in orduya gelmesini kendisine bildirdi. Sonra muhasaranın düzenlenmesine girişti. Sarfettiği bunca çaba ve mesai üzerine otuz gün uğraşıldıktan sonra güçlü top harekâtı icra olunabildi.</p>
			<p class="mg025">Az bir zaman sonra Kraliçe İzabel de orduya ulaştığında, kuşatma için gerekenlerin yapılmasına bir kat daha önem verildi. Geceli gündüzlü bir an rahat etmemecesine yüz gün kadar devam eden savaş esnasında Ahmet Selim, vasıflandığı dirâyet ve yiğitlik, metânet ve gayret sıfatlarının gereği olarak korumaya görevli olduğu mevkilerden adım adım dıştaki siperler elden gittikten sonra varoşları ve daha sonra da şehirdeki insanları korumak için de insanın gücü dahilinde bulunan her nevi tedbiri uygulamada kusur etmedi. Sonradan mevcut kaleler düşman tarafından zaptedildiğinde, taş ve toprağı altında gömülünceye kadar muharebe ve müdafaa yapmak üzere Cebel-i Faruk kalesine kapandı. </p>
			<p class="mg025">Ahmet Selim’in korkusuzluğu ve cesareti düşmanın kalbine o derece korku vermişti ki, kendisi Cebel-i Faruk’ta mahsurken üzerine hücum edilmek için kralın önünde imzalanan danışma encümeninde Kaştale’nin büyükleri ittifakla krala niyaz edip, ordu kuşatmada ne kadar durursa ortaya çıkacak tüm masrafları kendilerinin karşılayacağını, fakat kendilerinin Ahmet Selim üzerine yapılacak saldırıdan affedilmelerini arz ve rica ettiler. </p>
			<p class="mg025">Bahsedilen üç zabitten İbrahim de yiğitlik, dirâyet ve harp yönetiminde Ahmet Selim’den geri kalmadı. Muhasara eden topluluk üzerine yapılan hücumların hepsi onun sevk ve idaresiyle gerçekleşirdi. Her ne vakit Hıristiyan askerleri üzerine çıkıp hücum etse, önüne gelen düşman askerleri mağlup olurdu. Hatta bir gün kuşatma sırasında İbrahim alışkanlığı üzere düşman üzerine saldırıp onları dağıttıktan sonra o çevrede dolaşırken çayırlık bir mahalde pekçok Hıristiyan çocuğuna tesadüf etti. Bunların Kaştale soylularından olup orasını güvenli zannederek oynamakla meşgul olduklarını görünce her birini süngüsüyle okşayarak, “Haydi çocuklarım, annelerinizin yanlarına gidin. Sizi kimse incitmesin!” diyerek, hepsini önüne katıp koruyarak yakınlardaki orduya kadar götürmüştü. “Niçin bunları alarak esir etmediniz?” diyenlere “Bıyıkları ve sakalları olmadığı için!” diye cevap vermiştir.</p>
			<p class="mg025">Şehrin işgal edilişinden sonra Ferdinan’ın huzuruna getirildiğinde, bazı yakınları tarafından her ne kadar bu olay yâd edilmişse de merhametsiz kral yine öldürülmesinde ısrar etmiştir.</p>
			<p class="mg025">Mösyö Sirkor der ki: Cizvit topluluğu acımaya ve affa alışık değilken, İbrahim’in bu mertliği, bu olayı anlatana bile tesir etmiştir. Bu insaniyetteki adamı öldürmesinden dolayı Ferdinan’ı tuhaflıkla karşılamışlardır. Bu üç zabit de iyilik, himmet, gayret, sadâkat ve hamiyette yandaşlarına eşitti. Bu üç şahıs, din ve devlet, vatan ve millet uğrunda fevkalâde güzel hizmetlerde bulunmuşlardı. İmtiyaz kazanmakta birbirini rakip gibi geçmeye çalışırlardı. Şayet içlerinden birisi önce şöhret ve şerefe nâil olur korkusuyla bu nimetin ilk önce kendisine sunulmasını arzu ederlerdi.</p>
			<p class="mg025">Kral Ferdinan zaten muhasaranın uzamasından dolayı canı sıkkın iken, bu sırada Cebel’ül Beşer ahalisinden bir şeyh tarafından kendisine yapılan suikast sebebiyle kızgınlığı iki katına çıkmıştı. Bunun intikamını da Malaka ahalisinden almaya ahdetti.</p>
			<p class="mg025">Ahmet Selim, karakterindeki âli himmet gereği uzun zamanda kuşatma belasıyla ahalinin zayıflarının geldiği kötü duruma acıyarak Afrikiye’den yardım için gelmiş olan birtakım yürekli askerle engizisyon korkusundan Malaka’ya sığınmış bulunan biraz Yahudi ve dinsizi kapattıktan sonra şehir halkı kral tarafına Ali adlı servet sahibi bir taciri göndererek aman dilediler. Fakat çoğunun âdeti olduğu şekilde Ali kendi nefsiyle malının ve yakınlarının kurtulmasını millet ve vatanının saadetine takdim ederek imzalanan mukavelenameyi evvela kendi hanedanı ile kırk kadar kendine mensup olanlar hakkında Müdeccer ayrıcalığını ve diğer halkın yalnız canları bahşedilerek derhal şehrin ve ellerinde bulunan üç kalenin teslim edilmesi şartını dercettirdi. </p>
			<p class="mg025">Bu şekilde, Ağustos’un on sekizinci günü şehir krala mahkûm oldu. İki gün sonra da Cebel-i Tarık’ta mahsur bulunan Ahmet Selim ne içine kapandığı kale duvarında bir taş ne de stok edilen zahireden bir tane bile kalmadığından mukaveleyle teslim edildi. </p>
			<p class="mg025">Zikredilen tarihçi der ki: Ahmet Selim’i ne haiz olduğu rütbe ve haysiyet, ne şan ve şöhret, kralın kızgın pençesinden kurtaramamıştı. Derhal zindanlara hapsedildiyse de tanınmış hamiyet erbabı yanında ismi Ferdinan’dan ziyade şan, itibar ve saygıyla anılırdı. Hapisteyken kendisine “Niçin bu kadar müddet krala inat ve muhalefet ettin?” diye hitap edenlere, “Ben yapmakta yükümlü olduğum emri yerine getirdim. Bununla beraber ya canımdan geçmeyi veyahut dinimi ve memleketimi ve kendime tabi olanların namusunu koruyarak esaret zincirine girmemeyi görevim bildim. Eğer ben istediğim gibi arkadaş ve yoldaş bulaydım böyle diri tutulmazdım” demiştir.</p>
			<p class="mg025">Kral Ferdinan’ın fesat kişiliği, bu muzafferiyetten meydana gelecek şan, kadr ve kıymetini kendisine göstermeyip, sonraki günlerde halk arasında nefret konusu olacak bir lekeyle yaptıklarından dolayı karaya boyadı. Çünkü imzalanmış olan mukavelenin şartları gereğince halkın canlarına ve hürriyetlerine dokunulmaması gerekirken şehrin teslim edilmesinden sonra hepsi El-Kasbah kalesine doldurulup üç kısıma ayrıldı. Bir kısmı diğer İslâmî beldelerde bulunan Hıristiyan esirlerle mübadele olunmak üzere krala verildi. Bir kısmı da emirlere ve zabitlere verildi. Bunlardan orduda bulunan dükaların her birine yüz, kontların her birine elli kişi, şovalyelerin hisselerine daha az isabet etti. Kalan üçte birlik kısım da hediye olarak gereken mahallere gönderilmek üzere yine Ferdinan’ın hissesine bırakıldı. Kral bunlardan elli tane güzel kızı seçerek Napoli kraliçesine, otuz kişiyi Portekiz kraliçesine bir kısmını da kendi zevcesi İzabel’in hizmetinde bulunan kadınlara hediye etti. Yüz fakih ve imamı da ayırarak tebrik maksadıyla o vakit Papa makamında hüküm süren sekizinci İnosen tarafına gönderdi. </p>
			<p class="mg025">Bunlar Roma’ya gelişlerinde alayla sokaklarda dolaştırıldıktan sonra papa cenapları vaftiz edip hepsini Hıristiyan yapmış herbiri türlü eziyet ve hakaretlere maruz kalarak ölmüştür. İşte bu taksim etme konusu tamamlandığında evvela İslam dinine girmiş olan ne kadar hidayete eren insan varsa meydana çıkartılarak mızraklarla birer birer idam edildi. İkincisi de engizisyon mahkemesinin şerrinden canlarını kurtarmak için Malaka’ya sığınmış olan Hıristiyan ve Yahudinin hepsi acımasızca ateşte yakıldılar. </p>
			<p class="mg025">Bu vahşi icraattan sonra bahsedilen paylaştırılmaya yaramayan diğer şehir sakinleri geldiler. Bunların hepsi on iki bin kişiydi. İçinde dört yüz ellisi Musevi taifesindendi. Kaştale sinagogları, bu Yahudileri yirmi yedi bin düka altın fidyeyle kendilerine satın almak üzere kraldan söz almış olduklarından bu çaresizler kendilerini kurtarma şevkiyle altın, gümüş ve mücevherattan neye sahipseler krala getirmeye başladılar. Bunlar bu surette sandıklarında ve çekmecelerinde mevcut olan kıymetli eşyaları tamamen getirdiler. Tamamlanıncaya kadar Ferdinan ses çıkarmadı. Artık birşey kalmadığını anladığında çehresi değişti. </p>
			<p class="mg025">İşbu şehrin mallarının içinde bulunduğu haysiyetle önceden de kendisine ait olduğundan fidye hesabına mahsup olunamayacağını, kendilerini kurtarmak isteyenlerin mal bulup vermeleri gerekeceğini ilan ederek toplanan malları tamamen zaptetti. </p>
			<p class="mg025">Müslüman halk, Yahudiler hakkında yapılan bu muameleyi gördüklerinde mâlik oldukları malları bazı emin mahallere gizlediler. Kendilerinden nakdî bir bedel talep edildiğinde aciz ve fakirliklerini gösterdilerse de yine kurtulamadılar. Diğer bir aldatmayla hem mülkleri ellerinden alındı, hem de hürriyet nimetinden esaret zilletine düştüler. Yani bundan sekiz ay geçene kadar her kişi için otuz altı düka altın bedel verildiği takdirde azad edileceği ve bu müddette hepsinin sırayla kefalete bağlanacağı, eğer talep edilen meblağ tamamen ödenmezse ellerinde bulunan eşya alındıktan sonra esir topluluğuyla Kaştale’ye sürülecekleri ilan edildiğinden, herkes kendini kurtarma derdine düşüp, belirlenen meblağın bulunup verilmesi için elinden geleni yaptı. Bunun için Gırnata halkı tarafından da haylice nakdî yardım toplanarak gönderildi. Fakat bu süre zarfında tamamlanıp ödenen meblağ hesap edildiğinde toplam miktardan birkaç altın noksan gelince verilmiş olan paralar ve mücevherlerin hepsi zapt olunup halkın tamamı esir alınarak çeke çeke Kaştale’ye götürüldü.</p>
			<p class="mg025">Tarihçilerden biri der ki: Fesubhanallah, sekiz-on ay önce çocukları ve aileleriyle huzurlu sıcak evinde huzur nimetiyle yaşayan otuz kırk bin kişi, sene tamamlanmadan kendilerini Kaştale soylularının meclislerinde birisinin eline hizmet ederken gördüler. Önceden kendilerinin el emeğiyle ve alın teriyle bulup kullandıkları altın kadehlerle efendilerine bade sundukları ve ciğerpareleri ay yüzlü kızlarının kendileri öpmeye ve koklamaya kıyamadıkları gül renkli al yanaklarının düşmanın oturaklarında dolaştığını gözleriyle gördüler. Neûzü billâhi min’el hûri ba’del kûr [Körlükten sonra ahu gözlü olmaktan Allah’a sığınırım].</p>
			<p class="mg025">Bazı tarihlerin beyanına göre, Ebu Abdullah Es-Sağir, Elhamra Sarayı’nda işret âlemlerine daldığında Malaka’nın bu surette düşman eline geçtiği haberini almıştı. Kral için paha biçilmez ve nadir bulunan birtakım at ve silah, Kraliçe için altından eşyalar ile bazı güzel şeyler hazırlayıp hediye ederek bağlılık ve himaye altında olduğunu yineledi. Hıristiyan ordusunu hâlâ şiddetli hücumlarıyla sıkıştırmakta bulunan amcası Ebu Abdullah Ez-Zağal ile savaşmak üzere kendisine yeterli miktarda kuvvet verilmesi ve her ne vakit Kral tarafından ez- Zağal’in idaresi altında bulunan yerler ele geçirilirse kendisinin de savaşmadan Gırnata’yı teslim etmesi, buna karşın Kral tarafından da geçinmesi için kendisine bazı yerlerin malikâne suretiyle bahşedilmesi hususlarını gizli bir ittifakla akdettiler.</p>
			<p class="mg026">* * *</p>
			<div class="footnotes">
				<div class="footnote">
					<p class="mg009"><a class="footnote-anchor" href="#footnote-274-19-backlink" id="footnote-274-19">[19]</a>. Cizvit: Katolik ruhbanlarından oluşan özel bir topluluğunun ismidir. Mânâsı ‘İsevî’ye mensup’ demektir. Bu cemiyetin usûlü ve yaptıkları hiçbir millette görülmemiş ibrete şayan şeylerdir.</p>
				</div>
			</div>
		</div>
</body>
</html>