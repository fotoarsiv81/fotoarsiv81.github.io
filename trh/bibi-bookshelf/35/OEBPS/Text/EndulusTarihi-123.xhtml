<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-123</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-119">Gırnata Meliki Mela Abdullah Es-Sağir ile Yakınları İçin Kral Ferdinand ve Kraliçe İzabel Tarafından Verilen İmtiyazname</h1>
			<p class="mg052">Kâdir olan Allah’ın adıyla... Baba, oğul ve ruh. Bunlar üç şahıstırlar ki, onların aslı yoktur. Birincisi, el-Hayy, el-Kayyum, el-Mâlik olan ulûhiyet sahibidir. Ve saadet sahibi olan Meryem adına -ki Allah’ın oğlunu taşımaktan berîdir. Yardımcısı da, “bizim yaptığımız birşey yok, biz sadece ona hizmet ediyoruz ve onu mutlu ediyoruz” demişti. Ve, Allah’ın veli kulu ve İspanya’nın nûru Zak ve Kaştale ve Lion sultanlarının hâmisi, karısının adıyla. Ve yücelerde mukîm olan Allah’ın sâir kadın ve erkek evliyasının adıyla.</p>
			<p class="mg025">Biz ki Allah’ın inayeti ile Kaştale, Lion, Aragon, Sicilya, Tuleytula, Belensiye, Gales, Mayorka, İşbiliyye, Sardunya, Kurtuba, Kores, Mursiye, Cehn Algor, Ceziretül Hadrâ, Cebel-i Tarık Krallığı ve Berşelune ile Rusilon Kontluğu, Beskay ve Molina Hükümeti, Atina ve Niyopanri Dükalığı, Avristan ve Gosyano markizliği ünvanlarıyla yüceltilmiş Don Ferdinan ve Dona İzabel, Kral ve Kraliçeyiz. </p>
			<p class="mg025">Meliklik mührümüz ile mühürlü ipek kurdelayla süslenmiş işbu senedimizle ve korunan yazılı suretle gerek zamanımızda bulunanlar ve gerek bizden sonraki asırlarda geleceklerin malûmu olsun ki, bizim emrimiz ve idaremiz üzere Gırnata Meliki Ebu Abdullah ile verilen karardan dolayı tanzim edilip yazılan, tasdik edilip mühürlenen anlaşmanın bütün hükümlerini tekrar tasdik ettikten sonra yalnız Ebu Abdullah’la yakınları için de iş bu özel imtiyazatnameyi aşağıda olduğu gibi yazmış, kapsadığı hususları kabul ve tasdik etmiştir.</p>
			<p class="mg067">1. MADDE– Ricada bulunan Ta’s şehir ve köyleriyle Delyas, Merşene, Leşar, Andereş, Cebil, Aşişar, Cebeleyn, Ferira, Bakira, Orceba -ki Cebel-ül Beşer’de oturanlar topluluğu veraset ve ebedilik üzere Ferdinan ve İzabel taraflarından Melik Ebu Abdullah’a hediye olarak bırakılacak. Kral ve Kraliçeye ait olan gelirler, mahsuller, aidat ve diğerleri bundan böyle Melik Ebu Abdullah’a mahsus olacağından, satmakta ve rehin bırakmakta seçme özgürlüğü olacaktır. Fakat her ne vakit satacak olursa bir kere kral ve kraliçeye haber verecektir. Onlar satın alacak olduklarında karar verilecek nakdi bedel ile onlara satılacaktır.</p>
			<p class="mg067">2. MADDE– Kral ve Kraliçe Azra şehri kalesi ile diğer korunaklı mevkilerin tamir ve deniz tarafına ve diğer münasip gördükleri mahallerine yeniden siperler ve kuleler inşa edebilecek. Eğer deniz tarafına yeniden bir kale yaparlar ve bunlara asker ve mühimmat koyarak kuvvetlendirirlerse, şehrin eski kalesi Melik Ebu Abdullah’a bırakılacaktır. Bırakılacak muhafız askerler için Melik tarafından hiçbir zaman ücret ve vazife talep edilmeyeceği gibi uygulanacak tamirat için de kendisinden bir akçe dahi istenilmeyecektir. Azra şehrinde bulunan bütün akar ve emlak istisnasız Melik’e ait olacaktır. İşbu gelirler tam bir emniyetle kendisine ulaşacaktır.</p>
			<p class="mg067">3. MADDE– Melik Ebu Abdullah Elhamra ve Elhayzan siperlerini teslim ettiği anda Kral ve Kraliçe otuz bin Kaştale altını -ki on dört milyon beş yüz bin meravid kıymetindedir- cari sikke olmak üzere Melik Ebu Abdullah’a verilecek.</p>
			<p class="mg067">4. MADDE– Melik Ebu Abdullah babası Ebu’l Hasan, zamanından beri Gırnata dahilinde vâris olarak mutasarrıf olduğu zeytin yağı ticarethaneleriyle sorumluluğunda bulunan bütün tarla arazilerini Kral ve Kraliçe kendisine hediye etmiş olduğundan Cebel-ül Beşer dahilindeki diğer mülkleri gibi bunlara da eskisi gibi sahip olacak.</p>
			<p class="mg067">5. MADDE– Melik Ebu Abdullah’ın validesi ile kız kardeşlerinin ve hanımının, Mela Ebu Nasr’ın hanımının Gırnata içinde ve Cebel-ül Beşer’de sahip oldukları ne kadar bahçe, arazi, tarla, değirmen, hamam ve diğer miras kalan mal ve akarları varsa Kral ve Kraliçe taraflarından kendilerine bırakılıp ihsan edildiğinden, ismi geçenlerin mülkleri hakkında beyan olunan suret vechiyle bunlar da isterlerse satabilecek ya da rehin bırakabilecektir. Bu ayrıcalık ilelebet evlat ve torunlarına da miras kalacaktır.</p>
			<p class="mg067">6. MADDE– Gerek Ebu Abdullah’ın gerek validesi, kızkardeşleri hanımı, Mela Nasr’ın hanımının tasarruf ettikleri mülklerin üzerinden ne şimdi ne hiçbir zaman vergi alınmayacak, her biri eskisi gibi tasarruf edebileceklerdir.</p>
			<p class="mg067">7. MADDE– Melik Ebu Abdullah, validesi, kızkardeşleri hanımı ve Mela ebu Nasr’ın hanımı, oğulları ve oğullarının oğulları, torunlarıve diğerleri, bunların kaidleri, hizmetkârları, cariyeleri, hademeleri, evlerinde bulunan küçük büyük bütün akrabaları ve yakınları şimdi ve sonra ve daha sonra velhasıl her ne zaman denizin öte tarafına hicret etmek ve taşınmak isterlerse kendilerine kolaylık olması için Kral ve Kraliçe tarafından daima iki gemi hazırlatılacak. Eğer onların istedikleri zamanda zikredilen gemilerden biri bulunmaz ise hazırlanıncaya kadar tutulacaklar. İşte bu gemilerle hicret edecek kadın erkek, büyük küçük kimseden gemi parası ve diğer vergiler gibi tekalifin hepsinden muaf olarak malik oldukları emtia, eşya mal, altın ve gümüş, mücevherat ve silahları da beraber götürebilecekler. Ama büyük ve küçük ateşli silahlar götüremeyecekler. Kral ve Kraliçe bunların gemiye binişlerinde gerekse istedikleri yere varıp indiklerinde bir akçe gemi kirası ve gümrük vergisi almayacaklarının ve başkasına aldırmayacaklarının yanısıra, doğu tarafında bulunan Türkiye memleketleri ve İskenderiye, Fas iskelelerinden her hangisi isterlerse tam bir emniyet, huzur refah ve saygıyla taşınıp indirileceklerdir.</p>
			<p class="mg067">8. MADDE– Melik, gerek bahsedilen akrabaları, evlat ve torunları, taşınmak ve hicret etmek istediklerinde taşınması mümkün olmayan emlak ve arazilerini istedikleri gibi satamazlarsa yine kendileri saygıyla yazılan şekilde taşınacaktır. Fakat emlaklarını idare ve gelirlerini tahsil etmek için taraflarından vekiller bırakacaklar. İşbu vekiller toplanan hasılatı emlak sahiplerine hangi memlekette iseler engel çıkarılmadan emniyetle oraya bildirip gönderecektir.</p>
			<p class="mg067">9. MADDE– İşbu antlaşmanın imzasının ardından zikredilen Cebel-ül Beşer’de belirli bulunan köy, kasaba ve topraklar tamamen Melik tarafına teslim edilecek. Melik de eski ahdi üzere iyi idarelerine önem gösterecektir.</p>
			<p class="mg067">10. MADDE– Muharebe esnasında gerek Hıristiyanlardan ve gerek Araplar’dan ne kadar eşya alınmış ve ganimet yapılmışsa hiç olmamış hükmünde tutulacak. Bunların sahiplerine iade edilmesi için ne şimdi ne hiçbir zamanda Kral ve Kraliçe taraflarından Melik ve akrabalarına emir ve teklif olmayacaktır. Ama bazı özel sözleşmeler ve zaruri gereklerden dolayı bu mallardan ve miras kalan mülklerden sahiplerine iadesi icab eden şeyler olursa kıymetleri Kral ve Kraliçe tarafından düzenlenecek ve verilecektir. Kral ve Kraliçe tarafından bu karara muhalif ne bir Hıristiyana ve ne bir Müslümana hüküm verilmeyecek. Hilafında hareket edenler cezaya çarptırılacaklar. Ne İsevi dini ne Muhammedi mezheb kanunları ve şeriatı bu hususun uygulanmasına muhalif olamayacaktır.</p>
			<p class="mg067">11. MADDE– Melik Ebu Abdullah tarafından bazı emtia ve eşya ile ticaret maksadıyla denizin öte tarafına kâidler ve vekiller gönderilmesine icazet verilmiştir. Bunlardan gidişte ve dönüşte ve ikamet esnasında gümrük ve nakil vergisi gibi bir vergi istenilmeyecektir.</p>
			<p class="mg067">12. MADDE– Melik Ebu Abdullah, Kral ve Kraliçenin yönetimleri altında bulunan memlektlerin her tarafına altı adet katır yükü emtia ve zahire nakledebilecek. Bu katırların geçmesine kimse tarafından engel ve müdahale olunmayacaktır. Hiçbir derbend ve gümrük mahalinde gümrük vergisi ve nakil vergisi alınmayacaktır.</p>
			<p class="mg067">13. MADDE– Melik Gırnata’dan çıktıktan sonra kendisine tahsis edilen mahallerin hangisinde isterse oturabilecek. Gırnata’dan çıktığında da bütün hizmetkârları ve kâidleri, âlimleri, askeri ve şehir halkından istedikleriyle velhasıl her kimi isterse birlikte çıkabilecekler. İşte bu tâbi olanlar da at ve davarlarını, aile ve evlatlarını, kadın erkek büyük küçük hizmetkârlarını birlikte götürebilecekler. Çıkışları esnasında silahlarını ellerinde veyahut her ne şekilde isterlerse öylece götürürler. Silahlarından hiçbir şey alınmayacaktır. Fakat ateşli silahları götüremeyecekler. Ne şimdi ne ilerki zamanlarda. İşbu vatanlarını bırakan ahaliye aşağılama maksadıyla alâmet-i farika taşımak emredilemeyecek. Antlaşmada olduğu gibi Gırnata sakinleri hakkında esirgenmeyen müsaadelerden hissedar olacaklardır.</p>
			<p class="mg067">14. MADDE– Bahsedildiği gibi Elhamra ile diğer korunaklı mevkilerin teslimi yapıldığında, Kral ve Kraliçe de kurşun mühürleriyle mühürlenmiş, ipek kurdelayla süslenmiş, isimleri içinde yazılı reislerin şahitlikleriyle tasdik edilerek Melik ve annesi, kızkardeşleri ve hanımına ayrı ayrı verilmesi kararlaştırılan imtiyaznameleri ertelemeden verilecektir.</p>
			<p class="mg050">Biz ki Kral Ferdinan ve Kraliçe İzabel, zikrolunan husuların hepsi hükümdar emriyle kararlaştırılmıştır. İstisnasız olarak bütün hükümleri tasdik edip gereklerini harfiyen uygulamayı taahhüd ederiz.</p>
			<p class="mg079">Yazılış tarihi, 30 Kanunuevvel 1491</p>
			<p class="mg080">Gırnata yakınlarındaki Vega mahali</p>
			<p class="mg080">Şahitler, Don Jan ve Dona İzabel vs.</p>
			<p class="mg050">Zikredilen sözleşmenin birer sureti her iki tarafın murahhaslarının mühürleriyle mühürlenmiştir. 1492 senesinin yirmi beşinci ve yirmisekizinci, Hicri 897 senesi Muharrem’inin ikinci günü görüşülüp içerdiği şartlar Gırnata’da neşredildiğinde halk gizlice müzakere edilmekte olan mukavelenin neticesini yalnız aman dilemekten ibaret zannederlerken böyle İslam hükümetinin bütün bütün çöküşüne dair olduğunu birdenbire görüp nasıl bir belaların belasına uğradıklarını anladılar. Birkaç gün evvel açlık derdine dayanamayarak şehrin teslimini isteyenlerden meydanda kimse kalmadı. Her tarafta kadınların, çoluk ve çocukların ve ihtiyarların ağızlarından her defasında, Ebu Abdullah ile vekilleri ve emirlerine sövgü ve lanetten başka söz işitilmez oldu. Bütün şehir ahalisi velilerini hıyanetle itham ederek böyle düşman eline düşmektense Gırnata’nın taşı toprağı altında defnoluncaya kadar himmet için ayakta beklemeye razı oldular.</p>
			<p class="mg026">* * *</p>
		</div>
</body>
</html>