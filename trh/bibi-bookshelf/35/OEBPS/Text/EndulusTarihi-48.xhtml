<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-48</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-44">Sultan Yakub’un Vefatı</h1>
			<p class="mg052">Sultan Yakub El-Mansur bir müddet İşbiliye’de oturduktan sonra Es-Seyyid Ebu Zeyd bin Halife’yi İşbiliye, Ebu Hafs’ı da Batalyevs’e vali tayin edip 593 senesi Safer ayında Marakeş’e dönmüştür. Orada yaptırdığı birkaç büyük yapının tamamlanmasıyla uğraşmıştır. Meydana gelen gazalarda kendisine isabet eden ganimet hisselerini paraya çevirip hepsini hayrat ve hasenata sarfetmiştir. Marakeş’te bir hastalığa tutulup kendinden ümit kesildiğinde oğlu Ebu Abdullah El-Nasrüddinillah’ı veliaht tayin etti. Ömrü kırk seneye ulaşmış saltanat müddeti on beş seneye yakın iken 595 senesi Rebiülevvel’inin on birinci günü nimet yurduna yürüdü.</p>
			<p class="mg067"><em>Ey felek, neler verip neler götürürsün</em></p>
			<p class="mg066"><em>varlıklardın ahd-ü vefayı alıp götürürsün</em></p>
			<p class="mg066"><em>bir hırka dikersin padişaha yakışan</em></p>
			<p class="mg065"><em>ancak binlercesini yırtarsın öldüğünde</em></p>
			<p class="mg025">Sultan Yakub, ilim ve faziletle süslenmiş, kalbinde yumuşaklık karakterinde cömertlik bulunan övgüye layık sıfatta bir zattı. Lütuf ve himmet tarafı ilim erbabını himaye için sarf edilmişti. Özellikle hadis ve fıkıh ilimlerine olan riayet ve ilgisi umulanın üzerindeydi. Zamanında İbni Beşkeval ve İbni Harât, Herz-el Emâni’nin sahibi Şeyh El-Karai Şâtıbî, Abdülmuim ve İbni Hurûf ile Ebu’l-Hatâb Ömer ve Dıhye oğulları, El-Fusûs, El-Fütûhat sahibi Muhyiddin Arabî Es-Sûfi gibi nice ve âlim faziletli kimseler itibar görmüştür. Kendisinin tüm vasıfları ve tavırları şeriatın nûruna uygundu. İyiliği emredip kötükten alıkoymasının dışında büyük fakihlerin fıkh-ı şerifin teferruat meseleleriyle fetva vermesine izin vermezdi. Ancak Kur’an’ın naslarıyla nebinin doğru rivayet edilen hadislerinin hükümleri üzere fetva verdirirdi. Kur’an, hadis ve icma-ı ümmetle içtihat edip hüküm vermeyeni, sekiz evli bir köye dahi imam olarak tayin etmezdi. (Allah rahmet eylesin)</p>
			<p class="mg025">Muhammed El-Mansur bin Yakub El-Mansur saltanat tahtına çıktıktan sonra üç sene müddetince belde ve büyük şehirlerin durumlarını güven ve asayiş üzere geçirdi. Fakat Ali bin İshak Gâniye’nin yine Afrikiye’de taraftar kazanarak bir gaile çıkarmak için fırsat kolladığı haber alınınca bir miktar asker gönderilerek topluluğu paramparça edildi. Ali bin İshak da bu yenilgi üzerine çöle çıkıp birkaç sene daha yaşadıktan sonra vefat etti.</p>
			<p class="mg025">İspanya’da Müslümanlarla Hıristiyanlar arasında imzalanmış olan mütarekenin müddeti bu esnada sona ermişti. Hıristiyan hükümeti öncelikle aralarında bir müddetten beri oluşan kavga ve çekişmeyi dayanışma ve barışa dönüştürdü. Daha sonra hepsi birden askerlerini donatıp mühimmat sağladı. Bunlardan Rabah Kalesi şovalyeleri Belensiye arazisine, Kral IX. Alfons da Endülüs’ün doğu taraflarına ayak basarak oraları istila edip karıştırdılar. </p>
			<p class="mg025">İşte bu tecavüzleri durdurmak için İslam devleti tarafından da sefer için gerekenlerin tedarikine teşebbüs edilmesi lazımdı. Fakat Muhammed El-Nasr, hükümet ve mülkün idaresinden aciz ve noksandı. Tüm zamanını ve gücünü faydasız işlere hasredip sarayından taşraya çıkmadığından, gerekenlere teşebbüs etmek zaruri olduğundan saltanat makamının vekili olan Hâcib İbni Câmi’nin himmetine muhtaç oldu. Lakin o da bu mühim işlerin üstesinden gelebilecek bir adam değildi. Bunun yanısıra bencil ve gaddardı. Bu nedenle küçük ve büyük herkes ondan nefret ediyorsa da onlarla beraber himmet etmede hazır bekleyip Müslümanları gazaya davet etti. Tam tamına bir sene asker toplamak ve mühimmat tertip etmekle meşgul oldu. </p>
			<p class="mg025">607 tarihinde Muhammed’ül Nasr ile askerleri İspanya’ya geçirdi. İşte bu davete icabet eden İslam ordusunun sayısı bir rivayete göre dört yüz altmış bine ulaşmıştı. Bunların mühimmat ve diğer ziynetlerle Cebel-i Tarık’tan geçişleri üç ayda olabilmişti. Ve son rivayette de askerler yalnız yüz altmış bin kişiden ibaret bulunmuş olup aklen bu da sahte rivayete daha yakın görünmüştür.</p>
			<p class="mg025">Her neyse, Afrikiyyelilerin bu şekilde hazırlanmaları İspanya krallarında korku ve telaş nedeni olmuştu. Taraf taraf feryatçılar göndererek yardım istediler. Papa da bu dehşet veren beladan fazlasıyla ürkmüş, Hıristiyanların kurtulması için kiliselere gece gündüz devam edip kurtuluş için kardeşlerine duaya önem vermekle beraber her tarafta üç gün oruç tutulmasını emretmişti. </p>
			<p class="mg025">Avrupa’nın her tarafına ilânlar neşrederek Hıristiyan himayecilerini dini muharebeye davet edip hırslandırdı. O vakitler Avrupalıların cahiliye zamanlarıydı. Papa hakkında doğru inanışları tam oluşmamıştı. Onun davetini Allah’ın özel emri kabul ederek İtalya, Almanya, Fransa ve Portekiz’den Hıristiyan mütecavizler bu davetlere icabette sabırsız olarak Bertat dağlarını geçerek İspanya kıtasına düştüler. İspanya kralları da bu askerlerle yüreklerini kuvvetlendirerek harp işlerini görüşmek için Tuleytula’da toplanmaya karar verdiler. Fakat Lion ve Portekiz kralları kendi memleketlerinin sınırlarını muhafaza etmek vesilesiyle gelmedi. Tuleytula’da yalnız Navarra ve Aragon kralları ile Kaştale kralı toplandı. </p>
			<p class="mg025">Lion kralı Sanşo’nun bahsedilen müzakere yerinde bulunmamasının sebebi, bazı tarihlerde beyan edildiğine göre kendi ülkesinin harp meydanına uzak ve her şekilde can korkusundan sâlim olmasıyla bu karışıklık arasında yakın mahallerden yer kazanmak maksadından ibaretti. Bu konunun iyi şekilde sonuçlanması için öncelikle Sultan Muhammed’ül Nasr ile görüşüp el sıkışarak ittifak olmayı niyetiyle Melik Muhammed tarafına gitti. Sultan tarafından Sanşo’nun geleceği haber alınınca Melik âdetleri gereği hakkında yapılacak saygı merasimini ve riayet için yol üzerinde olan mevkilerin memurlarına tembihnâmeler gönderdi. Saygı ve karşılama icrası için de bazı memurlar tayin edildi. Kral yolculuk esnasında her uğradığı şehirde dört gün durmuş, merasim yapılarak saygı gösterilmiş, her gün ziyafetler ve büyük alaylarla yüceltilip ikram olunmuştu. Fakat her konakladığı yerde mevcut maiyeti olan askerlerden bir miktarı tutulurdu. Bu hâl ile Karmune şehrine geldiğinde yanında pek az asker kalmıştı. Şehirden çıkarken onlar da alıkonulduğundan etrafında hiç asker kalmamıştı. Bu nedenle kendisi bu tuhaf durumun sebebini sorduğunda Karmune kâidi olan zat “Siz Sultan Muhammed’in misafiri olduğunuz cihetle onun şevket ve kuvveti sizi korumaya kifayet edeceğinden askerinizin boşu boşuna yorulmaması için yollarda durarak dinlenmelerini sağlamaya bakılmaktadır.” diye cevap verdi. </p>
			<p class="mg025">Kral Sanşo, Karmune’den İşbiliye’ye kadar yolun iki tarafında dizilen askerin arasından geçerek İşbiliye’ye ulaştı. Şehrin dışında kurulan olan çadıra girdi. Orada Sultan En-Nasr’ın yakınlarından ve askerin emirlerinden İbni Habuş beklemekteydi. Melik de çadırın diğer kapısından girdi. İbni Habuş sağ ve sol eliyle de kralı ellerinden tutup hazırlanan kürsülere oturttu. Kendisi de aralarında olan kürsüye oturarak tercümanlık yaptı. Sohbet esnasında Kral Sultan Muhammed’e gayet süslü ve hatasız yazılmış bir mushaf-ı şerif arz ve hediye etti. İsteğinin özünü beyan edip melikin iltifatına mazhar oldu. Sonra hazırlanan süslü at üzerine binip şehri dolaştı. Tahsis olunan mevkide konakladı. Birkaç gün de ziyafetlerle ikram olunduktan sonra dönüşe niyetlendi. Fakat her ne sebebe dayanıyorsa istenilen şeye ulaşılamadığından kırgın olarak geri döndü. Bahsedilen Tuleytula meclisine bahsederek topluluğun karamsarlığını artırdı.</p>
			<p class="mg025">Muvahhid askerleri, İspanya’ya gelip 608 senesi Safer ayında Şirîş şehrinin sekiz on saat kuzey taraflarında bulunan Şalbetra Kalesi önlerine ulaştı. Gereken edavat sağlanıp kaleye baskıya başlandı. Ancak kalenin mevkii zaten gayet sarp olduğundan çok fazla istihkamı bulunduğundan kolaylıkla ele geçirilemeyeceği Sultan Muhammed’in bilgisi dahilindeydi. </p>
			<p class="mg067"><em>eğer bir şeyi feda edemiyorsan</em></p>
			<p class="mg065"><em>mümkün olduğunca bunu aşmaya çalış</em></p>
			<p class="mg052">müfâdı üzere ondan vazgeçerek mevcut kuvvetlerin diğer uygun bir yerin fethine kullanılmasını istemişse de, bu şekilde hareket şan ve kuvvet gerektireceğinden dolayı Hâcib İbni Câmi kuşatmadan feragat edilmesi görüşünde ısrar etti. Hem bu yüzden hem de yararsız olarak bir sene kadar zaman ve pekçok asker kaybedildi. Hepsinden öte düşmana beklediğinden daha fazla kuvvet kazandırıldı. </p>
			<p class="mg025">Bu esnada kuşatmakta oldukları Rabah Kalesi muhafızı Yusuf bin Kades bir taraftan yardım yapılmamasından dolayı üzülmüş mecburen kaleyi düşmana teslim ederek ordugâhına gelmişti. Burada Rabah Kalesinin istilası kendisinin destekte kusur etmesine isnat edildi. İbni Câmi’nin tahrikiyle günahsız ve masum olarak katledildi. 609 senesi Safer’inin onuncu günü müttefik devletler İslam topluluğu üzerine gelmeye karar verdiler. Ancak Müslümanların ordusu ile kendileri arasında bulunan yüksek dağlardan geçip Muvahhidler elinde tutulan boğazlardan geçmeleri gerekiyordu. Buna bir çare bulmakta herkes şaşkınlık içindeyken, </p>
			<p class="mg067"><em>eğer bir insanın mutluluğu, sunulan birşeyden ise</em></p>
			<p class="mg065"><em>ona zaten her yönden birşeyler verilir</em></p>
			<p class="mg052">mazmûnunca, hükm-ü ezelde yazılanlar İspanyolların zaferine irtibatlıydı. Bu zamanda, oraların durumuna vâkıf bir çoban ortaya çıktı. Müslümanların önemsemedikleri bir geçitten Hıristiyanları bu dağlara çıkarttı. Onları Muvahhidlerin ordusuna nâzır yüksek ve geniş bir yere getirdi. Bunlar kuş misali oradan aşağı inmeye başladılar. İspanyalıların Tuluza, Arapların El-İkab diye adlandırdıkları mevkide ansızın Müslüman askerlerin üzerine hucum ettiler. Müslümanlarsa kuşatmanın uzun sürmesinden dolayı zaten kendilerini salmışlardı. Bazı sebeplerden dolayı gerek Melik’ten ve gerek İbni Câmi’den yüz çevirmelerinin yanısıra düşmanın hâl ve hareketinden de zamanında haberdar olmadıklarından birdenbire neye uğradıklarını şaşırdılar. Küçük bir müdafaadan sonra, “sağ omzunun bütün vecheleri (görünecek şekilde arkalarını döndüler)” mazmûnunu tasdiklercesine her biri bir yana kaçarak perişan oldu. Hıristiyanların yazdıklarına göre bu muharebede Muvahhid askerleri tarafından meydana gelen zayiat iki yüz bin, kendi taraflarından da yirmi otuz bin kişiye ulaşmıştı. </p>
			<p class="mg025">Bu hesapta mübâlâğa ihtimali varsa da muharebeye başlanmadan önce krallar ordularında her kim bir Müslümanı esir olarak sağ yakalarsa idam cezasıyla cezalandırılacağını ilân etmiş olduklarından dolayı mağlubiyetten sonra teker teker ötede beride ellerine düşen İslam askerlerinin hepsi kin ve intikam kılıçlarına hedef oldular. Bu usûl üzere karşılık verme sırasında ellerinde silah varken öldürülenlerin sayısını tesbit ederek ayrı tutulduğunda elleri bağlı öldürülmüş olanların miktarı birkaç kat daha fazla olacağından elbette İslam askerlerinin verdiği zayiat ötekilerden ziyade olmuştur.</p>
			<p class="mg026">* * *</p>
		</div>
</body>
</html>