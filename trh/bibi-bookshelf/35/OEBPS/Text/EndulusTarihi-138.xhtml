<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-138</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-133">Arapların, Okyanusu Teftişe Gitmeleri </h1>
			<p class="mg052">Hicret-i Nebevi’nin 433. senesinde Leşbune halkından bir takım bilgin, gerek coğrafya ve yıldız ilminde olan maharetleri nedeniyle o zamanlarda gezip görmenin insanın kaderinde olmadığına inanılan okyanusta bazı topraklar ve adalar olduğunu keşf ederek onları bulmak ve gerek şu garip denizde neler var diye yalnız durumu teftiş etmek için bu denizde seyahat etmeyi kararlaştırdılar. Hepsi aynı kabileden seksen kadar adam bu gidişe teşebbüs ettiler. Birkaç kıta gemi tedarik edip içlerine ekmek ve su gibi lüzumlu şeyleri koyarak demir alıp hareket ettiler. Doğu tarafından esen rüzgarın önüne düşüp on bir gün kadar gittikten sonra suların şiddetli akıntısını ve deniz suyunun tuhaf bir şekle girip havada aydınlığın azaldığını gördüklerinde içlerine bir korku düştü. Daha ileriye gitmeye cesaret edemediler. Hemen yollarını değiştirip gemileri güneye doğrulttular. Bu halde on gün daha gittikten sonra bir adaya ulaştılar. Bu adada insan eserlerinden bir şeye rastlanmadı. Fakat sürü halinde çobansız gezen koyunlara rastladıklarından ismini Ceziret-ül Ganem yani koyun adası koydular. İçlerinden birkaçını tutup kestilerse de tatları acımtırak olduğundan onlardan vazgeçtiler. Fakat postlarını sakladılar. Bir tarafta suyu gayet hoş ve berrak bir ırmak görüldü ki üzerine yabani incir ağaçları sarkmıştı.</p>
			<p class="mg025">Güneyden esen rüzgar ile tekrar yola girip on iki gün gittiklerinde önlerine bir ada daha çıktı. Fakat burada insan eserleri ve çiftçilik alâmetleri görüldü. Yanaşmak için yaklaştıklarında adanın halkından bir grup adam ufak kayıklarla gelip gemilerin etrafını çevirdiler. İşte bu adanın sakinlerinin yüzleri kırmızı bakır renginde, saçları az ve çok uzun olduğu halde kadınları güzeldi.</p>
			<p class="mg025">Her neyse, gemidekiler bir evde üç gün hapsedilip dördüncü gün yanlarına Arapça bilen bir adam girdi. O adama kim olduklarını, nereden ve niçin geldiklerini anlattıklarında adam kendilerine biraz teselli verdikten sonra gitti. Ertesi gün hepsi birden o adanın yöneticisinin önüne getirildiler. O da dünkü adamın sorduğu şeyleri tekrar etti. Bunlar da okyanusun durumunu halk bilmediğinden orada olan gariplikleri ve yeni topraklar görmek ve mümkün olursa öteki sahile kadar gitmek için sefer yapmayı seçtiklerini anlattıklarında hâkim tebessüm ederek tercüman vasıtasıyla, “Benim babam da bir vakit bu meraka düşmüş ve adanın halkından birkaç kişiyi işte bu denizin durumu konusunda yeterli miktarda gemi ve mühimmat vererek görevlendirip göndermişti. Birkaç ay geçtikten sonra aydınlığı kaybetmeleriyle dönmüşlerdi.” dedi. Kendilerini teselli etmek babında bazı sözler de söyledikten sonra yine evvelki hapislerine gönderdi. Birkaç gün orada ikamet edip batı rüzgarı esmeye başladığında bunların gözlerini bağlayıp yine o ufak kayıklarla gemilerine götürdüler. Gemileri ada halkından atanan memurlar kullandı. Üç gün üç gece gittikten sonra bir sahile ulaştılar. Adalılar gemidekileri yine gözü bağlı olarak karaya çıkarıp orada ellerini de arkalarına bağlayıp ve her birini bellerinden bir ağaca raptettikten sonra geri döndüler. </p>
			<p class="mg025">Biçareler o gece bu halde sabah ettiler. Seher vakti etraflarında bazı insan sesleri işittiler. Bir ağızdan bağırmalarıyla birtakım adamlar yanlarına gelip ellerini çözdü. Meğer bunlar Berberî kabilesindenmişler. Araplardan bu işin gerçek yüzünü sordular. Onlar da maceralarını tafsilen naklettiler. Sonra da Berberîlerden biri, bulundukları mahalden Leşbune şehrinin ne kadar yol olduğunu sordu. Araplar bilmiyoruz dediklerinde ‘İşte buradan Leşbune’ye kadar tam tamına iki aylık yol vardır.’ dedi. Gerçekten yanaşmış oldukları yer Aksa-yı Mağrib’de bir limandı. Oradan memleketlerine tam iki ayda gelebildiler. İşte bu grup İbni Esir’den nakl ile Ali tarihinde de geçmişti. Fakat ifade şeklinde ihtilaf vardır. </p>
			<p class="mg026">* * *</p>
		</div>
</body>
</html>