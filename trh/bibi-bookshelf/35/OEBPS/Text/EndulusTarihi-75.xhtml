<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-75</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-71">Belensiye Müdeccerleri’nin İkinci Hareketi ve Kral Cekom’un Vefatı</h1>
			<p class="mg052">Kral Cekom onsekiz sene süresince tam bir bağımsızlık ve güvenlik içinde hükümet tahtında oturmuştu. Kabullendiği usulün memleketlerin iyi bir şekilde yoluna koymak için yeterli mertebede olduğuna kalbi mutmain iken son nefesinde kahr ve zulüm pençesine giriftar olan Müdeccerler’in silah ve mızrak çatırtılarını duyarak can verdi. Çünkü Kral Cekom’un din işlerindeki taassup ve şiddeti zaten ifrat üzereyken yaşını aldıkça daha da artmıştı.</p>
			<p class="mg025">Bir de önceki asırda papa payesiyle ferman buyuran dördüncü Galman’ın, Belensiye’ye başpiskopos vasıtasıyla ilettiği; “böyle Allah düşmanı putperest bir kavmin huzur ve rahat içinde bırakılması manen mesih hazretlerine hakaret olacağından, ahirette onun rahmet ve mağfiret nazarına mazhar olmak yalnızca Müslümanların ziyana uğratılıp tahkiriyle hasıl olur” şeklindeki sözleriyle tahrik olmuş ve baskıdan geri kalmamıştı. Kral mağfiret hırsıyla kendisine tâbi olan Müslüman sakinleri Hıristiyan zebanilerin intikamcı ellerine bırakmıştı. Bundan dolayı her gün kadın erkek pekçok Müslüman hakaretle evlerinden, tarlalarından kaldırılarak koyun sürüsü gibi takım takım pazarlara gönderilip haraç mezat satılıyordu. Özellikle o zamanın hükmü gereği ne askeri sınıfta tertip ve intizam, ne de maaşlı vazifelerde bir kaide ve düzen olmadığından, sekiz bin piyade askeri bu boşluktan istifade ederek devlet hazinesinden alamadıkları birikmiş maaşlarını Müdeccerler’in sırtından çıkartmak gibi kolay bir yol bulmuşlardı. Legane civarında meskûn Müslümanlar üzerine musallat oldular. En korkunç ve acımasız bir kavmin düşman diyarına bir gece baskını yaptığı esnada edebileceği envai çeşit kötü muamele bu biçareler hakkında uygulandı. </p>
			<p class="mg025">Müdeccer acizler, baskı ve zulümlerin durdurulması için defalarca hükümete durumlarını beyan ettilerse de, bunların hiçbiri;</p>
			<p class="mg067"><em>dilinde nûr-u iman, sûret-i duvarda candır</em></p>
			<p class="mg065"><em>yüzünde merhamet, şeytandan ümid-i imandır</em></p>
			<p class="mg052">mealine mazhar olan gaddar kralın akıl kulağına girmemiştir [kulak ardı etmiştir]. Fakat eğer kendilerine rahat gerekiyorsa bu durumda oturdukları geniş toprakları ve mülkleri ve tarlalarını terk ederek uzak ve yüksek dağların tepelerine çekilmelerine müsaade edileceği cevabını vermişti. </p>
			<p class="mg025">Çaresizlikle bu hale de boyun eğilmişti. Ama hırsızlıktan başka sanatı acizlere musallat olmaktan başka marifeti olmayan zâlim Hıristiyanlar oralarda da kendilerine tasalluttan geri durmuyorlardı. Yine sürü sürü elleri arkalarına bağlı olarak pazarlara götürülüp satılmak ve kendi toprak ve mallarına sahip olmamak kaideleri öncekinden ziyade rayiç olduğundan, kârhanelere yetişip bu tahammül edilmesi güç derdin çaresinin olsa olsa yine kendilerinden geleceğini düşündüler.</p>
			<p class="mg025">Belensiye topraklarındaki Müdeccerler birbiriyle haberleştikten sonra isyana kalkışarak kırk kadar yerin zaptına birden koyuldular. Durumlarını beyan ederek Gırnata emiri İbni Ahmer’e kendilerine yardım edilmesi ricasını içeren bir haber gönderdiler.</p>
			<p class="mg025">Kral Cekom müptela olduğu tehlikeli hastalıkla canının yandığı bir zamanda bu haber ulaştı. Elinde mevcut olan bir miktar toplama asker bu sorunun def edilmesine yeterli gelmeyeceğinden bazı müsaadeler verilmesiyle ihtilalin ortadan kaldırılmasına çare bulmaya çalışmışsa da, gerek Melik Ahmer tarafından gerek Afrikiye’den sonradan gelen destek kuvvetleriyle isyancılar topluluğu genişleyerek Belensiye önlerine kadar yürümüştü. </p>
			<p class="mg025">Bu aralık Kral Cekom da vefat etti. Oğlu Petro kraliyet makamına oturdu. Ancak yardıma gelen askerlerin arkası gelmediğinden isyancılara zaaf musallat oldu. Kral Petro bazı imtiyaz şartları üzerine bunlarla bir ateşkes imzaladı. Böylelikle topluluklarını dağıtmış oldu. Bir müddet sonra çok sayıda asker toplayarak Müdeccerler’in vatan edindikleri mahallere yöneldi. </p>
			<p class="mg025">Müdeccerler bu gelişten haberdar olduklarında otuz bin kadar nüfus, aileleri ve çocuklarıyla Münetza şehrine yerleştiler. Fakat ümit ettikleri huzur ve rahatı orada da bulamadılar. Çünkü az müddet sonra Kral büyük ordusuyla şehri kuşatmaya başladı. İçerde mahsur kalan halk hayli zaman direndikten sonra yiyecekleri bitti. Bir taraftan da yardım alınması ihtimali yoktu. Şehri eman dileyerek krala teslim ettiler. Kale kapıları açılarak gereken mevkilere Hıristiyan askerleri bırakıldıktan sonra mevcut olan mallar yağma ve talan edildi. Müslüman nüfus, kralın İslam beldelerine uzak olan iç kısımlarda tasarruf ettiği memleketlere nakledilerek bölük pörçük yerleştirildiler.</p>
			<p class="mg026">* * *</p>
		</div>
</body>
</html>