<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-140</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-135">İlim </h1>
			<p class="mg052"><strong>Tarım:</strong> Her nevi zi-ruhun [canlının] devam-ı hayatı günlük gıda tedarik etmesine bağlı olduğundan, hakikat bilir Araplar tarım ilmini bütün ilimlere tercih etmişlerdir. Bu çok kıymetli ilim, diğer kavimler arasında eskiden çoban ve fukara sınıflarına mahsus düşük bir işti. Büyükler ve asilzadeler onunla uğraşmayı aşağılanma sebebi olarak addederlerken, Araplar arasında fevkalâde rağbet görüp özel bir ilim şekline konuldu. Bir arazinin nasıl ziraate uygun ve ne türlü tohumun hangi mevsimde ve ne tarzla ekime layık olduğuna, tohumların ve hububatın cinslerinin ayıklanması ve ağaçların türlerinin belirlenmesine ve bitkilere dair kitaplar yazıldı. Bu ilmi ilerletmeye o derece önem gösterdiler ki, bizzat gerek halife ve gerek vekiller, valiler vezirler ve reisler elleriyle saban sürmeyi kendilerine iftihar vesilesi addettiler. Bir cihetle önceleri İspanya kıtasında dut, ipek, şeker, zencefil, hurma asla bilinmezken, bunların hepsi yetiştirildi. </p>
			<p class="mg025">İbni Makkari, Ebu Abdullah bin Cezid’den nakl ile der ki: “Endülüs’te Vadi-i Eş ile Beşer’de sabit iki nevi ağaç vardır ki gayet büyük olurlar. İçlerinden cuha cinsi yapılarak ondan sebab dokunur. Bu husus Endülüs’te çok meşhurdur. İfade şekline göre bunun pamuktan başka bir çeşit ağaç olduğu kesindir. Fakat Araplar çöküşü yaşadıktan sonra bunlar da beraber yok olmuştur. Şimdi hiç birinden bir eser kalmamıştır. Endülüs’te İslam’ın gelişinden evvel ne halde ise bugün de o haldedir. İslam milletinin orada açtıkları kemerler ve su yolları, yer altında da kargir zahire anbarları aklın almayacağı kadardı. </p>
			<p class="mg025">Şu anda Belensiye, Gırnata çevresinde pek çoğu hâlâ daha mevcut olduğundan, hakikat gözüyle bakılsa günümüzde İspanyollar bir zaman büyük bir düşmanlıkla ortadan kaldırdıkları Müslümanların zirai ürünleriyle hayatlarını sürdürmektedirler. Karmune şehri civarında hâlâ seyyahların ibretle baktığı büyük su kemerleri dört merhale mesafeden İşbiliye şehrine su getirir. Gırnata’da bulunan Elhamra Sarayının bahçeleri yüksek bir mevkide bulunduğu halde Arapların elleriyle yaptıkları köprüler zeminden yukarı suyu çıkarıp o çevreyi sularlar. </p>
			<p class="mg025">Tarihçi Veyardo der ki: Tarımcılığa dair Askoryal kütüphanesinde bulunan bir cilt Arapça kitabı ilk önce Don Jose Antonio adında bir İspanyol tercüme etmiş olduğundan Endülüs Araplarının bu ilimde ne mertebe ilerlemiş oldukları oradan anlaşılır. Bu kitap Ebu’l Zekeriyya el-Avvam adlı kâmil ve faziletli bir şahsın telif ettiği bir eser olark otuz altı konu üzere tertip edilmiştir. İçinde bu fenne dair eski fazilet erbabından nakledilmiş pekçok mühim mesele yazılıdır. Bununla alâkalı daha ne kadar muhteşem kitap telif edilmiş ve sonradan zayi ve telef edilmiş olduğu kıyas edilsin. </p>
			<p class="mg025">Bu kitapta ziraat ve çiftçilik ilmi tafsilatla anlatılmıştır. Başlıca konuları, ekilecek tarlanın durumu, ekilecek tohumun cinsi, hayvanların korunma şekilleri, üretilmesi, ağaçların cinslere ayrılması, eşyanın çeşitleri, bitkilere arız olan marazların keşfedilerek tedavisi için gerekenler.. maddelerinden ibaretti.</p>
			<p class="mg025">Ebu Zekeriyya bu kitabında der ki: “Şu kimse ki bir ağaç ve bir tarla ile insan ve hayvana gıdalanma sebebi olacak birşey yetiştirirse tasadduk etmiş gibi olup ahirette büyük sevaba nâil olur.” Fakat bu söz bahsi geçen kitabın metninde yoktur. Belki Sahih-i Buhari’de yazılı olan “Bir Müslüman bir tohum ekip bir bitki büyütse ve ondan bir kuş yese ya da bir insan veyahut bir canlı faydalansa, sadaka vermiş gibi olur.” hadis-i şerifinin yüce meali olduğundan, ya İspanyol mütercimi tercüme sırasında gaflete düşmüş veyahut nüshaların karışması nedeniyle Veyardo bunu araştıramamıştır. </p>
			<p class="mg050"><strong>Tıp:</strong> İşte bu yüce ilim Yunanlıların şerefli umdelerinden olan Hekim Hipokrat’ın yüce himmetleriyle usûl ve kaide altına girmiştir. Onun asrından Romalı Seles ile İtalyalı Galen zamanlarına gelinceye kadar derece derece ilerlemiş olduğu halde, onlardan sonra Hıristiyanlık taassubu revaç kazandığından bütün hastalıklar için ilaç yerine büyü gibi bâtıl yollar kullanılmaktaydı. Bu hal ile o büyük ilim bütün bütün ortadan kalkmış ve unutulmuştu. Bu dereceye vardığında, ilim sever İslam dini ve Arapların fazilet sahiplerinin gayretleriyle unutulduğu yerden ortaya çıkarıldı. </p>
			<p class="mg025">Bu bilimde Müslümanlardan imtiyazlara haiz olan bilginlerin sayısını ancak Cenab-ı Allamü’l-Guyûb bildiğinden, bu konuda kısa keselim. Yalnız içlerinden Hipokrat ve Akalipad gibi şöhreti duyulmuş kitap ve eserleri sonrakilere başvuru kaynağı olmuş olan birkaç ilim sahibi hekimin zikriyle yetinilip ilerki sözlerde aynıyla Fransa tarihçilerinden nakl ve tercüme edilir. </p>
			<p class="mg025">Bu ilimde isim salmış olan filozoflardan birisi Muhammed bin Zekeriyya Ebubekr Er-Râzi’dir ki, doğum yeri Horasan olup hicri 311’de vefat etti. Er-Râzi ömrü boyunca bir dakika kaybetmemeyi tercih ederek ya karalama ya da temize geçirmek ile uğraştığından, yüzden ziyade telifatı vardır. (Hâvi) isminde itibar edilen bir kitabı ve çiçek ve kızamık hastalıklarına dair diğer bir eseri vardır ki bunlar yabancı dillere tercüme edilmiştir. İçlerinde yazılı olan hüküm ve hastalık konuları kabul görmüştür. El-Câmi’ ve Kitab’ül A’sâb isimleriyle iki kıta büyük kitabı da olduğu gibi, Samaniye devleti tarafından o vakit Hıristiyan hâkimi bulunan Ebu Salih el-Mansur bin Nuh bin Nasr bin İsmail’e takdim ettiği on ciltlik bir eseri de vardır ki, asrında bulunan Arap tabiplerinin kabul ettikleri usûl ve tıbbi muameleleri düzenleyerek beyan eder.</p>
			<p class="mg025">Bahsi geçen hekim, ud tabir edilen sazı çalmakla hekimlik ilimlerinde akranları arasında nadir ve imam olmuş ve Rey şehrinde ve sonra da el-Mektefi zamanında Bağdad’da hastaneler inşa ve idare etmiştir. Onun tıp üzerine rivayet ettiği nasihatlerdendir: </p>
			<p class="mg025">“Gıdalarla tedavi olmak mümkünse ilaçlardan uzak dur ve tek başına deva ile tedbir mümkünse topluluktan uzak dur. Hastalığın başlangıcında ilaçlarla işe başla, ancak kuvveti düşürecek ilaçlarla işe başlama.”</p>
			<p class="mg025">Biri de Ebu Ali Hüseyin bin Sînâ’dır ki, Şiraz nahiyelerinde bir köyde hicri 370 senesinde dünyaya gelmiş, 429 tarihinde Hemedan’da Hakkın rahmetine kavuşmuştur. Avrupalı tarihçilerden bazıları der ki: Bu zat, tabiplerin imamı ve belki filozofların meliki söyleyişine şayandır ki ömrü boyunca görmediği belâ ve musibet ve uğramadığı dahiye kalmamışken yine kendinden sonrakilere araştırma sermayesi olarak pekçok paha biçilmez eser telifine ihtimam göstererek ismini bâki kıldı. </p>
			<p class="mg025">Ezcümle, Kanun isminde olan kitab-ı müstetâb [güzel kitap], 600 tarihlerinde Jerar Garmon adlı hekimin himmetiyle Latinceye tercüme edildi. Daha sonra her lisana nakledildi. İçerdiği tıbbi meseleler, yapılanların esası ve araştırmaların kaynağı oldu. Bundan başka, kimya ilmine dair rağbet edilen bir kitabı ve kelam ilmiyle alâkalı Kitab’üs-Safâ adlı kabul gören bir eseri, Arâ-yı Felasife isminde bir de telifi mevcuttur ki hükemâ-yı halef [sonraki ilim sahipleri] ekser konularda onlardan müşkülâtlarını çözerler. Ne yazık ki bunlardan başka o fazilet sahibinin pekçok eseri de olduğu halde onlardan Avrupa kıtası istifade edememiştir.</p>
			<p class="mg025">Endülüs’te 250 tarihlerinden sonra Tıp ilmi bir mertebe revaç bulmuştur ki orada yetişen hikmet sahibi tabipler ve 7. yüzyıla değin dünyanın diğer kıtalarında ortaya çıkan âlimler sayıca hemen hemen eşit seviyededir. Bunların en meşhuru Ebu’l Kâsım Halef bin Abbas’dır. Medinetüz Zehra’da doğan Ebu’l Kâsım’ın vefat tarihi bilinmese de, ilk ciltte beyan olunduğu şekilde Lion kralı Sanşo’yu Kurtuba’da tedavi etmiş olduğundan 350 senesinden sonra ölmüş olmalıdır. Bu zatın cerrahiye ilmine dair çok meşhur olan Et-Tarif adlı yüce kitabı, bahsedileceği gibi bütün Avrupalı doktorlara başvuru kaynağı olmuştur. Ne yazık ki diğer eserleri zamanın elinde kazazede [kazazede-i dest-i rüzgâr] olmuştur. </p>
			<p class="mg025">Bir de tabiblerin şeyhi Ebu’l Velid Muhammed bin Rüşd’dür. Bu zat Kurtuba’da 520 senesinde doğdu. 595 ve bir rivayete göre de 598 senesinde Marakeş’de fâni aleme gözlerini yumdu. Bu faziletli şahsın kaybolanların dışında bilinen ve meşhur olan eserleri birkaç kitaptan ibarettir. İçlerinden Halice adında olan rağbet gören kitap yabancı dillere çevrilmiştir. Avrupalı tabiplerin indinde çok makbul ve muhteremdir. Bazı rivayetlere göre İbni Rüşd tabiplik ilminde asrında tek olduğu gibi nakli ilimlerde de çok bilgili olduğundan Fakih Maliki’ye ve kelam ilmi, tıp ilmi ve diğerlerine dair yetmişten fazla eseri bulunmuştur. Özellikle Fıkıh ilmindeki yüksek mahareti nedeniyle Kurtuba’da kadı dahi olmuştur. Hatta Endülüs’ün İtalya’ya yakınlığı cihetiyle hekim İbni Rüşd’ün kelam ve hikmete dair bazı kitapları oralarda neşr edildiğinde herkesin rağbetini çekerek saf gönüllü Hıristiyanların inanışının değişmesine sebep olur korkusuyla Papa hazretleri bu kitapları toplatıp geçerli olan usuller ve önemli dini kaideler üzere ateşe attırıp yaktırmış, daha sonra ilgi gösterenleri aforoz etmiştir. </p>
			<p class="mg050"><strong>Cerrahi:</strong> İşte bu cerrahlık ilminde de Müslümanların isimleri geçmişti. Belki bu ilimde onların eline geçmeden önce yok hükmündeyken yeniden ihya etmiş olduklarından, bunun mucidi Müslümanlardır denilse yeridir. </p>
			<p class="mg025">Kısaca ‘kaytan yakısı’ tabir edilen iyileştirici iş ile akciğerlerin sinirleri Ebubekr Razi’nin telif ettiği eserlerden öğrenilmiştir. İnsanın organlarının duruş şekillerine göre kullanılacak cerrahi aletlerin pek çoğu Ebu’l Kâsım Halef bin Abbas’ın icad ettiği aletlerdir. Sonraki meşhur tabiplerden Haler isimli hekimin Ebu’l Kâsım’ın Et-Ta’rif diye adlandırılan kitabı hakkında cerrahi ilminin kökeni olduğunu söylemesi pek uygundur. Ameliyatların çoğu ondan alınmıştır. Hatta mesanesinde taş oluşmuş kimselerin hayatları onun zamanına kadar doğal seyre bırakılmışken, bu taşın ortadan kaldırılması işi onda görülmüştür. </p>
			<p class="mg025">Bir de Araplar bu ilmi sadece ticaret ve tahsille öğrenmemişler, belki kimya ve bitki ilimlerinde olan yetenekleri gereğince yakinen ve doğru kaidelerle hükmetmiş oldukları, ‘Enbik kırmız’ gibi önceleri görülmemiş birtakım alet ve edavat ve ilaçlar icad etmelerinden de anlaşılmaktadır. </p>
			<p class="mg050"><strong>Eczacılık:</strong> Eczacılık ilmi tıp ve cerrahinin alâkalı olduğu ve belki onların kökeni olduğu halde İslam’ın ortaya çıkışına kadar attarların, kocakarıların ellerinde kalmış olduğundan, bundan pekçok uygunsuzluklar doğmaktaydı. Tabiplerin çoğunun hastaya salık verdiği ilaç ters tepki yapıp, </p>
			<p class="mg068"><em>dert sebebi oldu bu dünya, ilâcı nedir?</em></p>
			<p class="mg052">sırrı zâhir olmaktaydı. İşte bu rağbet gören ilimde ehl-i İslam’ın ilgisinin sonucu olarak meydana çıkıp usûl ve kaide altına koyulmuştur. </p>
			<p class="mg025">660 senesinde ihtiyarlayarak İşbiliye’de vefat eden şöhretli hekim Ebu Mervan bin Abdülmelik, bu ilme dair Et-Te’sir adında bir kitap yazmıştı. Bu kitap İtalyancaya tercüme edilmişti. Günümüzde tabibler arasında muteber kabul edilmektedir. </p>
			<p class="mg025">Ebu Mervan’ın çağdaşı olan meşhur İbni Baytar da hekimlik fenninde ve özellikle de eczacılık ilminde uzmandı. Bütün eserlerinden Câmi’ül Edviyetü el-Müfride adlı kitabı eski hekimlerden Dioscorides, Galen ve Oribaz adlı hekimlerin bu bilimde yazmış oldukları kitaplardan daha mükemmel ve sonraki tabipler arasında makbul ve muhteremdir. Fakat ismi geçen İbni Rüşd ile İbni Baytar ve önceleri Ebubekr Razi hıyarşenbe, sinameki ve temerhindi gibi bitkilerden birçok mutedil ilaç bulup insanlara büyük hizmet etmiş, midenin ve bağırsakların boşaltımı konusunda yapılan çeşitli şuruplar, saf sular ve merhemlerin çoğu Müslüman doktorların gayretleriyle meydana çıkmıştır. </p>
			<p class="mg025">İsmi geçen Hekim Dioscorides’in ilaçlara dair olan meşhur kitabı Abbasi halifelerinden Ca’fer el-Mütevekkil zamanında Bağdad’da Estefan bin Basil yardımıyla Yunanlılardan Arapçaya tercüme edilmişti. Fakat içinde geçen ilaç sınıflarının isimleri tamamen Arapçaya nakledilemedi. Çoğu aynıyla Yunanca olarak süregelmişken bu tercüme sonradan Endülüs’e geldiğinde yönetim tahtında oturan Abdurrahman en-Nasr onu çok beğenip geride kalan Yunanca isimlerin de Arapçaya alınmasını istedi. </p>
			<p class="mg025">Bu aralık Kostantiniyye meliki Armanyos, kendisine bazı hediyelerle beraber Dioscorides’in kitabını da tasvir edilmiş olarak gönderdi. Halbuki Endülüs’te Yunancaya aşina kimse bulunmadığından hem bunun ve hem de diğer Yunanca eski kitapların Arapçaya tercümesi konusunda birtakım mütercimler yetiştirilmesi kararlaştırılmıştı. </p>
			<p class="mg025">Bunun için Yunancayı iyi bilen birinin gönderilmesi Melik tarafından Armanyos’a yazılı olarak bildirildi. Kostantiniyye hükümeti tarafından da Nikola adında bir rahip seçilip gönderildi. Rahip Nikola 340 senesinde Kurtuba’ya ulaştı. O asırda Endülüs’te haylice Müslüman tabip vardı. Bunlar Dioscorides’in kitabında bulunan Yunanca isimleri rahip Nikola’dan doğrulayıp Arapçaya naklettiler. Bu şekilde Yunan tıbbından bu tarafa geçmedik hiçbir şey kalmadı.</p>
			<p class="mg050"><strong>Eşyanın Tabiatı:</strong> İslam milleti felsefeye rağbet ettiğinden beri Aristo’nun fikri yolunu seçtiklerinden, hayvanlar, bitkiler, madenler ve cevherler eski cisimlerle alakalı tabi meselelerde ziyadesiyle ilerleyerek pekçok kitap ve eser bırakmışlardır. </p>
			<p class="mg025">Hicri 682 senesinde vefat eden Zekeriya bin Muhammed bin Mahmud el- Kazvini, Acaib’ül Mahlûkat ve Garâib’ül Mevcudat adında bir ibret kitabı telif ederek eşyanın tabii hakikatleri ve özellikle hayvanların hallerini orada yazdı. Bu kitabın Esafiliyat bahsinde çoğu yerlerini Avrupa filozoflarından Şezi adlı zat tercüme etti. Onun üzerine bahsi geçen filozoflardan Siluster de haşiyeler yazmıştır. </p>
			<p class="mg025">Tarihçi Veyardo der ki: İşte bunlar düşünüldüğünde İmam Kazvini meşhur Aristo, Pelin, Bufon ve Goviye gibi tabii hakikatleri tesirli yönüyle resimlendirip ilmî ifadeyle söylenişi ve anlama hususunda çok uzman olduğu anlaşılır. Fakat ne yazık ki Endülüs’te bunca nadide ilimler İslam devletinin çöküşü esnasında İspanyol cahillerinin eline geçerek ateşlere atılıp yok edildiği gibi bu ilme dair olan kıymetli kitaplar da tamamen kaybedilmişti. İçlerinden yalnız İsa bin Ali el-Gırnati’nin 800 tarihlerinde av ile ilgili yazdığı kitap ele geçirilmiştir. Bu kitap üç yüz elli konu üzerine tertip edilmiştir. Bir parçası av için kullanılan at, köpek ve şahin gibi hayvanların, bir parçası da çeşitli avların halinden bahseder. Avrupalı tarihçiler bu kitabın övgüsünü Kaziri adlı tarihçinin eserinde görmüşler ve lisanlarına henüz çevrilmediğine çok üzülmüşlerdir. </p>
			<p class="mg050"><strong>Matematik:</strong> İslam milletinde bilim şüphecileri olan fen erbabı, matematikte eski üstad olan Öklides’in bıraktığı eserler üzerinde tamamen uzmanlaşmalarının yanısıra yeniden pekçok şey de ilave ettiler. Nitekim aritmetik tabir edilen hesap ilmi için kullanılan Latin rakamları yeterliyken, bu ilim Müslümanların elinde ilerledi. Cebir, mukabele ve feraiz fenleri de yeniden icad edildi. Bugün her diyarda kullanılan rakamların usüllerini Araplar icad ettiler. Hatta cebirin meselelerinden olan tekli ve çoklu denklemler adet, kök ve değer arasında olduğundan altı suretten fazlası bulunanmamış iken, sonraki matematikçiler yirminin üstüne çıkarmışlardır. </p>
			<p class="mg025">Bu ilmin süslü meydanında tasnif edilen eserlerin en âlâsı, Ebu Kâmil Şeca’ bin Eslem’in bu altı mesele hakında yazdığı kitaptır ki, onu Endülüs âlimlerinden pekçok zat şerh etmiştir. Bu yazılanların en çok rağbet edileni Kitab-ı Karşî’dir. </p>
			<p class="mg050"><strong>Mühendislik:</strong> Matematikten sonra mühendislik ilminde de Müslümanlar hayli meşhur oldular. Bu ilimde Öklides’in meşhur ve rağbet edilen kitabı da Halife Ebu Ca’fer el-Mansur zamanında Yunancadan Arapçaya çevrildi. Fakat biraz uzun olduğundan, bir takım uzmanlar onu kısalttılar. Ebu Es-Salt da bu kitabı kısaltarak İktisar adını verdi. Ondan önce İbni Sina da onu kısaltıp Şifa’nın riyaziyat bahsine yazdı. Bu ilmin teferruatından olan koniler, arazi ölçüsü ve manzara ilimlerinde, doğu ve batıda Benî Musa, İbni Heysem, İbni es-Semh, Ebu Es-Salt gibi nice İslam âlimi kitap çıkararak isim yaptılar. </p>
			<p class="mg050"><strong>Astronomi:</strong> Astronomide Müslümanlar bu ilmi ortaya çıkaran İparek ile Batlamyus’dan ileri gitmişlerdir. </p>
			<p class="mg025">Avrupalı bilginlerden Dalamber, Astronomların Tarihi ismiyle anılan kitabında der ki: İslam milleti trigonometri, kürenin çizimi ve düzgün çizimlerde Yunanlıları çok fazla geçmişlerdir. Onlardan başka, gözlemleri itinayla yapan hiçbir millet tarihte ortaya çıkmamıştır. Yabancı tarihlerde Muter Federike, bunların gökyüzünü kısımlandırma ve ölçmede trigonometri usûlünü kullandıklarından çoğunluğunun onların buluşu olduğunu söyler. </p>
			<p class="mg025">Seneler, aylar, günlerin belirlenmesi, güneşin doğuş ve batış vakitleri ile saatler önceleri yalnız ilim erbabına mahsus gizli bilgilerden iken, Müslümanlar takvim ve ruzname usûlünü icad ederek henüz yazı yazmayı bilen halka astronominin özünü kolaylıkla bildirdiler. </p>
			<p class="mg025">Halife Me’mun, yeryüzünün küre şeklinde olmasında şüpheye düştü. Bunun araştırılmasını isteyerek o asrın en meşhur bilginlerinden Ebu Abdullah Muhammed bin Musa bin Şakir ile kardeşleri Ahmed ve el-Hasan isimli fazilet sahiplerini davet ederek bu meselenin çözümlenmesi için sorular sordu. Bunlar da durumu gözler önüne sermek için büyük bir sahrada tecrübe edilmesi fikrini öne sürdüler. İstedikleri özellikte büyük sahra bulundu ve buraya gidildi. </p>
			<p class="mg025">Oraya vardıklarında, bir yerde durup bazı özel gereçlerle kuzey kutbunun yüksekliğini aldılar. Buraya bir kazık çaktılar. Kazığa uzun bir ip bağlayıp, sağ ve sola sapmadan kuzeye yöneldiler. Mümkün olduğu kadar bu yöne gittiler. Ellerindeki ip bittiğinde orada da bir kazık ile ipi bağladılar. Kuzey kutbunun tekrar yüksekliğini aldıklarında önceki dereceden bir derece daha fazla olduğunu gördüler. Yürüdükleri uzunluğu ölçtüklerinde, altmış altı ve üçte iki mil olduğunu saptayarak gökyüzü derecelerinin her birinin yeryüzünde altmış altı ve üçte iki mil olacağını doğruladılar. </p>
			<p class="mg025">Oradan, ilk önce çakılan kazığın yanına gelip önceki miktar kadar güneye gittiler. Orada yüksekliğe baktıklarında kuzey kutbu yüksekliğinin bir derce noksan olduğunu gördüler. Bu tecrübeyi dönüşlerinde Me’mun’a beyan ettiler. O da bunun tekrar yapılmasını isteyince Kûfe ovasında da bu tecrübe tekrar edildi. Önceki hesap aynen tekrarlandı. Bu olay Arapça kitaplarda tafsilatla yazıldığından bu kadarla yetinildi.</p>
			<p class="mg025">Astronomide şöhret kazanan İslam’ın faziletli şahsiyetlerinden Ahmed bin Kusayr El-Fergâni’dir ki; Halife Me’mun’un rasat hizmetinin düzenlenmesine tayin etiği bilim adamlarındandır. İbni Kuseyr, Medhal’ün Nücûm isminde bir kitap yazarak Batlamyus’un ve belki bütün Yunanlı bilginlerin gökyüzü meselelerine dair olan makbul görüş ve sözlerini derc etti. </p>
			<p class="mg025">Biri de Bitâni diye meşhur olan Ebu Abdullah Muhammed bin Cabir bin Sinan el-Harrâni es-Sabi’dir. Bu zat da 260 senesinden 306 tarihine kadar gezegenleri gözlemlemekle uğraştı. Düzenlediği meşhur cetvelinde, o zamana kadar bilinmeyen birtakım işaretler ve yazılar vardır. Yeni bir günün meydana geliş şeklinde güneş yılında muteber olan üç yüz altmış beş günün noksanını keşfedip, ondan güneşin batışını, o batıştan da yükselmesini çıkardı. </p>
			<p class="mg025">Avrupalı bilginlerden Bayle der ki: İşte bu güneşin yükselmesi konusunun ortaya çıkışı Araplar’dandır. Onların yıldız ilminde ne derece ilerlemiş oldukları ve özellikle İbni Cabir’in nasıl uzmanlık sahibi olduğu anlaşılmasından ziyade bu fazilet sahibi bu keşfiyle yeryüzüne paha biçilmez bir mücevher bırakmıştır ki ahir zamanda saygıdeğer ismini ve yüce şanını insanlar teşekkür ederek yâdetmeye mecbur olmuştur. Batlamyus’tan sonra İbni Hâcib gibi dünyaya fazilet sahibi bir yıldız bilgini gelmemiştir. </p>
			<p class="mg025">Astronomi bilginlerinden meşhur müneccim Laland da, İbni Cabir’in icadı olan ilmi meseleleri defalarca överek ifrat etmiştir. İbni Cabir’le aynı asırda bulunup 300 tarihinde vefat eden araştırmacı Ebu Reyhan Muhammed bin Ahmed el-Biruni de yıldız ve coğrafya hakkında iki faydalı kitap çıkarmıştı. İkisi de Avrupa lisanlarına tercüme edilmiştir. </p>
			<p class="mg025">350 tarihlerinden sonra doğan Ali bin Abdurrahman bin Yunus bu ilimde şöhret kazanan fikir sahibi âlimlerden olup, ‘İbni Yunus’un cetveli’ diye meşhur olan cetveli diğer cetvellerin hepsinden daha mükemmel ve özeldir. 404 senesinde Mısır’da vefat eden Ebu Ali el-Hasen adlı bir hekim, fecrin hallerine dair iki hikmetli kitap yazmıştır ki sonraki Avrupalı bilginler arasında kabul gören bir eserdir. O yegane fazilet sahibi ki güneşin kesiştiği durumları dikkatle inceleyerek küre-i arzın üstünde nefes alıp vermenin mümkün olmayacağı surette atmosferden daha hafif ve güzel bir madde olduğunu keşfetmiştir.</p>
			<p class="mg025">Bu ilimde Endülüs’ün yetiştirdiği meşhur şahsiyetlerden ve Avrupalılar arasında en fazla itibarı olanlardan biri de Ebu Abdullah Muhammed bin Muhammed bin İdris’tir. Hicri 493 senesinde Sebte’de ilim sahibi olup Kurtuba’da uzmanlık için tahsile gayret göstererek özellikle astronomi ilminde fevkalade isim ve şöhret kazanıp o asırda Sicilya kralı Rojer nezdinde saygıyla karşılanmıştır. Hicri 540 yılında coğrafya ilminde Terhet’ül Müştak ismiyle anılan mükemmel bir kitap yazmıştır. Onda günümüzde Avrupa astronomları için gizli kalmış Afrika’nın bazı mevkilerinin ilmî durumlarını derc etmiştir. Bu kitabı, 350 yıl coğrafya tarihinin kökeni olarak itibar gördü. Bu kitap el yazısı ile hâlâ Paris kütüphanesinde mevcuttur. Üniversite üyelerinden Amde Jober 1836 senesinde onu tercüme ederek iki cilt olarak neşretmiştir. </p>
			<p class="mg025">Endülüs bilginlerinden İbni Es-Semh ve İbni Es-Salt, Ebu Âmir, İbni Zerkale ve diğerlerinin bazı kitapları daha önce belirtilmiş olduğundan, onların da astronomide diğer memleketlerin âlimlerinden geri kalmamış oldukları anlaşılır. Çünkü bu ilimde telif edilen eski kitapların en güzidesi Batlamyus Kalvarin’in Mucesti ismindeki kitabıdır. Endülüs’ün ismi geçen âlimleri İbni Rüşd, İbni Semh, İbni Salt gibi pekçok zat bu kitabı özetlemiştir. </p>
			<p class="mg050"><strong>Gözlem:</strong> Bilindiği gibi astronominin bir yönü de semanın aydınlatan kandilleri olan yıldızlardır ki, bunların hareket şekillerinden bahsedip buna neden olan gökyüzü şekilleri ve vaziyetleri ve gezegenlerin dönüş, istikamet ve diğer durumlarını anlamak için insanların gözleri yeterli olmadığından elbette gözlem aletlerine ihtiyacı vardır. Bundan dolayı ilk gözlemciler itinayla hareket etmişlerdir. İçlerinden Maton, Oktimun, İparek ve Batlamyus pek noksan bir şekilde gözlem araçlarıyla ulvi alemin sırlarından bir haylisini keşfetmişlerdir. </p>
			<p class="mg025">İslam dininin ortaya çıkışında ilk önce gözlem yapan Abbasi halifelerinden Me’mun’dur ki; Ahmet bin Kusayr El-Fergani ve Abbas bin Said el-Cevheri, Seyyid bin Ali, Halid bin Abdülmelik ez-Zevdi, Yahya bin Ebi Mansur gibi asrında şöhretvar olan şahsiyetlere gözlem tanzimini emretti. Onlar da Bağdad’da birtakım alet ve edavatla 215, bir rivayete göre de 218 senesinde gezegenleri gözlemlemeye başladılar. O esnada Dımışk civarında bulunan Kasun dağında da yine bu zatlar marifetiyle başka bir gözlem evi düzenlendi. Gerekli aletler tanzim edilerek, gezegenlerin hareketlerine dikkatli bakarak keşfedilen sırlı işler kaydedildi. </p>
			<p class="mg025">Hicri 377 senesinde Yeçen bin Rüstem Ebu Sehl Kühi, Melik Şerifüddin emriyle Bağdad’da bulunan sarayının bahçesinde bir rasathane yapmış, gerekli aletleri hazırlayarak gezegenleri gözlemlemiştir. Bu rasathanenin bitişi zamanlarında kadılar, devlet büyükleri ve fen âlimleri teftişine gittiler. O toplulukta şerefli âlimlerden Ebu İshak İbrahim bin Helal, Ebu Said El-Fazıl bin Bules en-Nasrani eş-Şirazi, Ebu’l Vefa Muhammed bin Muhammed El-Hasib ve Ebu Hamid Ahmed bin Muhammed es-Sağani el-Esterlâyi, Ebu’l Hasan Muhammed es-Sâmiri ve Ebu’l Hasan el-Mağribi de beraber bulundular. </p>
			<p class="mg025"> Muvahhidler dönemi meliklerinden Sultan Ya’kub el-Mansur, Hicri 591 senesinde Endülüs’e geçerek Araka muharebesini kazandı. Muzafferiyetine şükür nişanesi olarak İşbiliye’de bir cami-i şerif yaptırdı. Ebu’l Leys es-Sekli marifetiyle yanına iki yüz ayak yüksekliğinde bir gözlem yeri inşa etti ve bu rasat yerinin elli sene kadar gökyüzünün durumlarının takvime kaydedilmesine alet oldu. Sonradan Kral Ferdinando şehri istila ettiğinde, herşeyden evvel orada bulunan gözlem aletlerini kaldırtıp zirvesine haç ve çan koydurduğu önceki ciltte belirtilmişti. Fakat bu rivayet yabancı tarihlerin hepsinde bulunup onlardan nakledildiği halde, İbni Haldun’un Mukaddime’sinde yedinci konuda Bağdad’da yapılan gözlem yerleri zikredilip İşbiliyye’de de bulunduğuna dair söz vardır. İbni Haldun gibi fazilet sahibi bir araştırmacının doğum yeri olan memleketteki şeyi elbette Bağdad’da olandan ve herkesten daha çok bileceği kesindir. Avrupalı tarihçilerin bunu nereden aldıkları veyahut İbni Haldun’un niçin sustuğu bahsi şaşkınlık vericidir. </p>
			<p class="mg025">Osmanlı sultanlarından Sultan III. Murat hazretleri zamanında Dersaadet’te de bir gözlemevi inşasına teşebbüs edilmiş ise de birtakım mânilerin meydana gelmesiyle tehir edilmiştir. </p>
			<p class="mg050"><strong>Mantık:</strong> Mantık, filozofların atası Yunanlı Aristo’nun ortaya çıkışına kadar düzensizken, onun gayretleriyle kapsadığı konu ve meseleler konulara ve bölümlere ayrılarak düzenli bir hale getirilmiştir. Ondan sonra yine Yunanlı filozof Yorkiryos gelip bu ilme katkıda bulunmak üzere Îsâgoci adlı risaleyi tasnif etti ve daha sonra Amuniyos da onu şerh ve tavzih etti. </p>
			<p class="mg025">Bu kitaplar sonradan İslam filozofları tarafından Arapçaya çevrilerek kâh yazıldı kâh özetlendikten başka doğuda Farabi ve İbni Sînâ, İmam Fahreddin Râzi, Efdaleddin el-Havenci ve Endülüs’te de Ebu Es-Salt, İbni Rüşd, Alâeddin Ali el-Bâce ve diğerleri gibi nice hakikatperver faziletli şahsiyet bu ilimde buldukları konuları idrak dairelerine sabitleyerek çeşitli yollarla Müstakil kitaplar da telif ettiler. Mevcut meselelere ilaveler yaparak geliştirdiler. Hele sarf, nahiv, mânâ, beyan, hitabet, âdâb, usûl, kelam, fıkıh, hadis, tefsir, kıraat, tarih, soylar, ata sözü ilimlerinde ve bunların şubesinden olan çeşitli ilimlerde İslam âlimlerinin yazıp bıraktıkları kitaplar günümüzde doğu ve batıda itibarla karşılanmaktadır. Bu ilimlerde şimdiye kadar onların derecesine ulaşmış bir millet olmadığı yalnız Endülüs için pek küçük bir numune tarzında tertip olunan âlimler ve eserleri bahsinin mütalâasından ve kütüphanelerde bulunan kitap isimlerinden anlaşılır. Bu cihetle onların bir bir sayılmasına gerek yoktur. </p>
			<p class="mg050"><strong>Umumi Mektepler:</strong> Bilindiği gibi İslam milletinin, bir memleketi fetih veyahut yeniden tesis ettiğinde ilk önce bir cami-i şerifle yanına bir mektep yapmak âdetleri vardı. Bunların eline düşen şehir ve memleket değil belki her kasaba ve nahiyede birkaç cami ve mektep inşa edilmiştir. </p>
			<p class="mg025">Tarihçi Veyardo’nun araştırmalarına göre, bu mekteplerin bir takımında öğrenim gören ilim talebeleri gündüz derslerini almasının dışında gece de evlerine gitmeyip mekteplerinde doyurulup yatırıldıklarından, milli terbiye için umumi mektepler tahsis edilmişti. Talebelerin bu mekteplerde oturup çeşitli hocalardan birçok ilim tahsil etmesi usûlü, bütün milletlerden önce Müslümanlarda görülmüştür. Bu hususta da Avrupalılar İslam milletini taklit etmiştir. Hatta Mısır’ın Kahire kentinde de bu kabilden bir umumi mektep vardı. Afrikiyyeli Lion adlı tarihçinin söylediğine göre, bu mektepler o derece geniş ve güçlüydü ki, bir defa Mısır’da isyan hareketi meydana gelmişti ve o asırda ne kadar muhalif takımı varsa bu mektebe doldukları halde hepsini içine almıştı. Aynı bir kale gibi onları korumuştu. İsrailoğulları’ndan meşhur tarihçi İbni Yamin’in kaleme aldığı seyahatnamede, İskenderiyye şehrinde yirmi tane büyük umumi mektep bulunduğu, bunların Batlamyus zamanında olduğu gibi her taraftan gelip toplanan ilim talebeleriyle dolu olduğunu görmüş olduğu kaydedilmiştir. İspanya’da ise her dört haneli köyde bir mektep bulunduğundan, artık şehir ve kasabalardakiler bu hesapla kıyas edilsin. </p>
			<p class="mg025">Avrupa’da önceleri umumi mektep kuran Kardinal Albernoz zaten İspanyol’du. Gırnata’da terbiye görmüş ve sonraları Polonya da yaptığı Sen Kalman Mektebini orada görülen Müslüman okullarını taklit ederek oluşturmuştur. Fakat şurası önemlidir ki, İspanya’da bu tarzdaki mekteplerin çoğu Emevi meliklerinden Melik III. Abdurrahman ve II. Hakem asırlarında ve bir takımı da daha önceleri yapılmış ve Kardinal’in doğumu hicri 700 senesinde olmuştur. Avrupa’ya bu faydalı usûlün gelişi 500 seneden fazla geç olmuştur. </p>
			<p class="mg050"><strong>İlmiye Meclisi:</strong> Hâlâ Avrupa memleketlerinde Akademia olarak adlandırılan İlmiye meclisinin ilk ortaya çıkışı da İslam’dandır. Eğer bazıları Akademia lafzının Yunanca olduğuna bakarak bu meclisin Yunanlılar zamanında olduğunu zannetmiş ve kimi de bu şan ve iftiharı İtalyalı Ceyakomo Algarti adlı zata isnad etmişse de ikisinde de yanlışlık vardır. Çünkü Eflatun, Akademyus adında bir kişinin bahçesinde bir mektep açıp öğrencilerini orada eğiterek o mektebe Akademia denmiş ve hatta Aristo bile o mektepten doğup sonraları usül ve fikirce Eflatun’un yolunu seçenlere o mektebe isnad ederek ‘Akademia ashabı’ denilmiştir. </p>
			<p class="mg025">Sonra İtalyalılar bu lafzı Yunanlılardan alıp maarif ilim erbabından oluşan bir çeşit meclise vermişlerdir. Şimdi Avrupa’nın her tarafında bu mânâ bilinip kullnılmaktadır. İşte bundan anlaşılan, bunlardaki Akademia Eflatun’un mektebi olup şimdiki danışma meclisi değildir. Ama ikinci anlamda Akademia’nın icadı Ceyakomo’ya isnad edilmesi bahsine gelince, bunda hiç imkan ve ihtimal yoktur. Zira bütün tarihler müttefiktir ki, Ceyakomo, Zimini şehrindeki Akademia’yı Hicri 800 senesinde kurmuş, Müslümanlarda ise ilmiye meclisinin teşkil edilmesi ta 150-200 sene önce başlamıştır. Bilindiği gibi Sarf ve Nahiv ilminde Basirun ve Küfiyun sözleri diye ayrılan görüş ve sözler Basra ve Küfe şehirlerindeki danışma meclisi üyelerinin söz ve görüşleri olarak İmam Halil, İmam Sibeviye, Ahfeş, Sekâki ve diğer meşhur imamlar işte bu iki ilmî topluluğun azalarıdırlar. Bunlar bazı meselelerde bir diğerine muhalefet içinde oldukları gibi Endülüs’te Kurtuba, İşbiliyye, Tuleytula, Belensiye ve Gırnata şehirlerinde bulunan Akademia’ların üyeleri de meselelerin araştırılıp tetkik edilmesi konusunda daima birbirlerine muarızdılar. </p>
			<p class="mg025">Emevi meliklerinden III. Abdurrahman devrinde, aydın kişilerden her zatın evi bir danışma meclisi şeklindeydi. Bu nedenle her ilmin kendine mahsus Akademia’sı vardı. Onun ashabı oraya devam ederek bildiklerini sunup münazara yaparlardı. Bu meclislere girmek şerefini elde etmek için liyakatin dışında sülale, kabile, rütbe ve memuriyet gibi bilinen imtiyazların asla bir yardımı olmadığından herkes Akademia’ya girmek için ilmî liyakat kazanmaya gayret sarfederdi. Hatta ilk ciltte beyan edildiği şekilde, Melik II. Hakem şehzade ve saltanat veliahdı iken bu şerefi ve ayrıcalığı dahi layıkiyet kazandıktan fazla kendi dairesini Akademia tarzında bilginleri toplamıştı. Hâcib Ahmet bin Sa’d, hâciblik rütbesinde bulunduğu halde evini danışma meclisi şekline koymuştu. </p>
			<p class="mg025">İspanyol tarihçilerden Jan Kond’un rivayetine göre; Muhammed Ebu Ömer adında bir zatın eseri olmak üzere Şâtıbe şehrinde yalnız tarih ilmine mahsus bir Akademia ve Kurtuba’da da El-Kasım bin Rebi’ yardımıyla muntazam ve Horasan ulemasından muhacir olan fazilet ashabından olarak bir ilim encümeni vardı. Tarihçi Jan Kond der ki: Gırnata meliklerinden biri bir gazadan zafer kazanarak döndüğünde, saltanatı altında bulunan ulema ve fazilet erbabı tebrik maksadıyla gelerek galibiyet olayını melikin zekasına ve iyi tedbirlerine ve ahlakına isnad ederek övgüde mübalağa ettiler Melik bu duruma çok sinirlendi. “Bu kadar medh ve senânın sebebi nedir? Sizi gören önceleri Kurtuba ve İşbiliye akademiaları başkanlığı için seçilen âlimler sultanı gibi bir zat bulmuşunuz zanneder.” demiştir. İşte bu cevaptan, önceden bahsedilen İlmiye meclisinde bir zatın başkan seçildiği ve ünvanına ‘âlimler sultanı’ denildiği anlaşılır. </p>
			<p class="mg025"><strong>Kitap Hazinesi:</strong> Endülüs’te hükümet tahtında oturan Benî Ümeyye meliklerinin ekserisi, terbiyeleri üzere ilim ve uzmanlık özellikleriyle donanmıştı. Her biri zamanında yetişen ve ortaya çıkan ilim ve fazilet erbabının çokluğuyla iftihar ettiklerinden bu rağbeti görenler bilgilerini artırmaya ömürlerini hasretmişlerdi. Hatta bu maksada dayanarak içlerinden pekçok zat Afrikiye ve İspanya kıtalarına seyahati seçmişler ve oralarda şöhret salan fazilet erbabından ilim almaya himmet etmişlerdi. </p>
			<p class="mg025">Bir yandan da devlet tarafından Mısır, Şam, Bağdad ve Hicaz taraflarına gönderilen birtakım güzel yazı bilenler, o çevrede meydana gelen ilmi kitapları ele geçirerek nüshalandırmışlardı. Bunların bu eserleri Endülüs’e göndermeleri sebebiyle Endülüs’te kitap hazinesi olarak adlandırılan kütüphanelerde hadde hesaba gelmeyen kitaplar birikmişti. Yalnız Melik III. Abdurrahman’ın sarayındaki kütüphanede altı yüz bin cilt kitap toplanmış olduğu ilk ciltte zikredilmişti. İşte bu tarzda Endülüs’te yetmiş tane kitap hazinesi mevcuttu. Her biri ilim talebelerinin istifade etmesi için açıktı. Tertip usulleri ve nizamları fevkaladeydi. </p>
			<p class="mg025">Kral Ferdinan’ın Gırnata’yı istilâ ettiğinde bir milyondan fazla Arapça kitabı taassup ateşlerine yem yaptığı ve Avrupa’da kütüphane tertibinin hicri 900 senesi zamanlarında başladığı araştırmacılarca kaleme alınmıştır. </p>
			<p class="mg025">Fransalı tarihçilerden biri der ki: Fırat, Nil ve Tâce nehirlerinin birbirine nakledip ulaştırarak tutulan işte bu paha biçilmez hazine, kökenleri olan Arap milletinin kuvvetten düşmesiyle beraber zail olmuş, Abbasi halifelerinden Me’mun ve Endülüs’te Hacib el-Mansur el-Âmiri ile milletleri de birlikte yeryüzünden yok olup hemen hemen bir eserleri de kalmamıştır. Ne yazık ki dünya medeniyetine ilk örnek olan böyle bir hanif milletten bize ulaşan eserler, yalnız şurada burada mahvedilmiş harap binaların duvarlarıyla birkaç dağılan sayfadan ibarettir. </p>
			<p class="mg025">Kör ahmak ve cahilce bir taasup ve inadın milli rekabet ve dini husumeti, o ak milletin isim ve şanını zihnin sayfalarından bile çıkacak şekilde kine mazhar etmiş olduğuna nazaran İspanyol tarihçilerinden Kond’un “Gırnata’nın istilası esnasında bir milyonu geçkin nefis kitabı Kur’an zannederek resmi törenle yakmıştır.” demesi mübalağadan uzaktır. </p>
			<p class="mg025">Tarihçi Felşiye de, övdüğü Tuleytula episkoposunun büyük gayretinden dolayı Gırnata’da yalnız kendi kuruyası eliyle beş binden fazla paha biçilmez Kuran-ı Kerim’i ateşe atmış olduğunu övgü babında yazmıştır. Bu episkopos bu şekilde bizzat seksen bin cilt el yazması ile yazılı Arapça kitabı yakmıştır. </p>
			<p class="mg025">Ve yine tarihçi Kond, kitabın haşiye kısmında nakleder ki: Endülüs’ün Müslüman halkı binbir zahmetle bu musibetten kurtarabildikleri kitapları ve Afrikiyeli tarihçi Lion, Afrikiye’de misafir olduğu evin sahibi olan Endülüslü bir Müslümanın Gırnata’dan Fas’a geçişinde bizzat üç binden fazla kitap geçirmiş olduğunu tarihinde yazmıştır. Üzüntü vericidir ki, 943 senesinde meşhur kral Şarlken’in askeri Tunus şehrini yağmaladıklarında eski düşmanlık ve taasubun eseri olarak Arap hattıyla yazılı ne kadar kitap bulunmuşsa acımasızca ateşe atılmıştı. İspanya kralı III. Filip zamanında Afrikiye emirlerinden Mela Zeyda’nın içi kitapla dolu bir gemisinin önü kesilerek kitapların hepsi İspanya krallarına mahsus olan Askoryal (Escorial) Kütüphanesine konuldu. Güya bu tesadüf önceki zayiatı tamamen telafi suretinde olduysa da, 1085 senesi haziranının yedisinde bu kütüphane de yandı. Bütün hepsi Arapça olan sekiz bin kadar nadir kitap mahvoldu. </p>
			<p class="mg026">* * *</p>
		</div>
</body>
</html>