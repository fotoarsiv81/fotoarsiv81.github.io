<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-14</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-10">Melik I. Abdurrahman Zamanı </h1>
			<p class="mg052">Son Emevi halifesi olan Mervan, Himar Ze’b denilen yerde hezimete uğradıktan sonra Şam’a, oradan da yirmi bin askeriyle Mısır’a kaçmış olduğundan, Abdullah bin Ali Ebu Avn ardınca gidip Şam’da Mervan bin Hakem’in evladından seksen neferi kılıçtan geçirip helâk etti. Akabinde Mervan’a yetişerek hicri 132 senesinde askerlerini tarümar edip tahtını Abdullah Suffâh’a gönderdi. Bundan sonra Benî Ümeyye’den her kim ele geçmişse azabın çeşidiyle esirgenmeden kılıçtan geçirildi. Hatta bahsi geçen Emevi halifesinden Ömer bin Abdülaziz’in dışındakiler mezarlarından çıkarılarak ateşe verilip yakılmışlardı. Fakat tüm zamanlarda zulüm ve haksızlık yoluyla istenilene ulaşılamayacağı aşikârdı. </p>
			<p class="mg025">Abbasiler, Benî Ümeyye’den isim ve iz kalmaması için çaba sarfettilerse de, “Verâyı perdede esrar var zuhûr edecek” (Perdenin arkasında, ortaya çıkacak sırlar var.) mazmûnunca ümit ve hayalleri hâsıl olamadı. Emevi halifelerinden onuncusu merhum Hişâm’ın Kûfe’de bulunan adamlarına Suffâh tarafından katli emrolunmuş olan iki torundan yirmi yaşında olan Abdurrahman bin Muaviye teftiş zamanı evinde bulunduğu için canını kurtardı ve ismini değiştirdi. </p>
			<p class="mg067"><em>baş var, ama</em></p>
			<p class="mg065"><em>taç ve sultanlık nerde?</em></p>
			<p class="mg052">mefhûmunu hasbihal ederek kıyafet değiştirmişse de, bunun da emniyetli olmadığı kanaatine vardı. Büyük zorluklarla Afrikiye tarafına gitti. Orada bazı Benî Ümeyye taraftarlarına kavuşarak emniyetini sağlamış oldu. Bir müddet Berberî kabilelerinden Zenata kabilesi arasında Cafer el-Mansur ismiyle ikamet ettiyse de, beş altı seneden bu yana Sefah tarafından aranmakta olduğundan bulunduğu yeri de terketti. Kendisine son bir sığınacak yer bulmak maksadıyla İspanya’ya geçmeye mecbur oldu. Bundan dolayı babasının azadlılarından Bedr adlı kişiyi o tarafa gönderdi. Bedr, Kurtuba’ya vardı. </p>
			<p class="mg025">Endülüs valisi Yusuf, sonuçta zikredileceği üzere Amr bin Ömer el-Kureyşi üzerine gitmişti. İttifakla Şam ve Mısır tarafından gelen kabilelerin reisleri Kurtuba’da Temam bin Kumh’ül Yümnî isimli reisin evinde toplanarak, memleketi isyan ve karmaşa ateşinden kurtarıp, hükümeti yenileyip işleri yoluna koyma müzakeresinde olduklarını görünce onlardan bazılarının mahremiyetine girdi. Çünkü İspanya memleketinin Şam’a uzaklığı cihetiyle halifenin nüfuzuyla emr-ü idaresi zordu. Doğu tarafında şu anda böyle bir karışıklık olmasının, sonunda İspanya’daki İslam yönetiminin yıkılmasına sebep olabileceği aşikârdı. Halihazırdaki ve gelecekteki durumları şimdiden düşünüp ıslahat yollarını araştırmanın hamiyet ve vatanperverliğin vecibesi olduğuna ve bu halin de övülmüş nesepten bağımsız bir hâkime muhtaç olduğuna binaen, zikredilen vasıfları taşıyan bir zâtın seçilip atanması maddesi dahi toplanan kişilerce düşünülüp tasarlanmakta idi. </p>
			<p class="mg025">İbni Haldun’un “Mukaddime”sinde doğrulandığı üzere, her ne zaman mülk ve devlet idaresinde kıymet, liyakat ve haseb ve nesebde [soy temizliği] akranına üstün bir zât, saadet nişanı imtiyaz bayrağını kaldırsa, tabii ki tüm halk ona teslim olur ve itaat eder, hâceti olduğunda yardıma kalkışırlardı. </p>
			<p class="mg025">Zaman olur ki inkılâplar gereği meydana gelen hadiseler, sultanların ve meliklerin oğullarından böyle bir zâtı bu diyarlardan uzaklaştırıp;</p>
			<p class="mg067"><em>hangi diyâr olursa vatandır civârdan her yer</em></p>
			<p class="mg065"><em>gurbet değildir ehli safâya diyârdan her yer</em></p>
			<p class="mg052">müfâdı [anlamı] üzere etrafta muhabbet ve itaatleri bilinen ricalin memleketlerine vardığında o memleketin ayan ve eşrafı onu yüceltmişlerdi. Bu kucaklayıcı durum üzere o zaman bahsi geçen reislerden Vâhib bin Züheyr, Benî Ümeyye soyundan geriye kalan Abdurrahman’ın varlığını işlerin güzel yürümesine hayırlı bir uğur addetmişti: </p>
			<p class="mg067"><em>O güneş ki, kaderi gezegenlere melik olmaktır</em></p>
			<p class="mg065"><em>O deniz ki, [kaderi] kendisine akan ırmaklara kucak açmaktır</em></p>
			<p class="mg052">sözüyle hepsine tercih etmekle Temam bin Kumh, merkum Bedr’i yanına alarak Yemen, Şam ve Mısır taraflarından İspanya hükümetini arz ve teklif etmek üzere gizlice Abdurrahman’ın yanına gitti. Abdurrahman bin Muaviye bu teklifi kabul ettikten sonra Vâhib ve Zenata kabilesinden aldığı birkaç yüz süvariyle beraber Cebel-i Tarık boğazını geçti. Büyük şehir ve iskelelerden uzaklaşarak Hüsnü’l Menâkıb isimli mahalle indiler. Ardından kabile reisleri de onun isim ve şöhretini ilan ettiler. O çevre halkını hayır dualarıyla selamladılar. Elmeriye, Malaka, Secûne şehirlerinin kapılarını açtılar. İşbiliye şehri ahalisi de bunlara imtisalen yirmi bin askerle Abdurrahman’ı karşıladı. </p>
			<p class="mg025">Bu esnada zikredildiği gibi Emir Yusuf, Sarkosta’yı ele geçirmiş, rakibi olan yöneticisini de alarak Tuleytula’ya dönerken Abdurrahman’ın Endülüs’e gelmesini işitti ve direniş amillerini de hazırlamak niyetiyle Abdurrahman isimli büyük oğlunu Kurtuba muhafazasına gönderdi. Kendisi, diğer iki oğlu, asker reislerinden olan Semâil ve kuzey doğu ve batıdaki askerlerini göreve çağırıp hazırlayarak İbni Muaviye ile savaş kapılarını açmış oldu. Abdurrahman bin Muaviye de ecdadının bunca gazavat ve fütuhat ile kazanmış olduğu yüksek şöhretini kırmamak, kendi şanını ve ismini yeniden ziyadeleştirmek emeliyle aceleyle Kurtuba’ya, İbni Yusuf’un üzerine gitti. İbni Yusuf’u bozguna uğratarak şehre geri çekilmeye mecbur bıraktı. Yusuf da birçok askeriyle payitahtını kurtarmak ümidiyle gelirken, İbni Muaviye kale muhasarasını terk etmeyerek askerleri arasından seçtiği on bin süvariyle Yusuf’u karşıladı. Yusuf bu kuvvetlere güçlü bir mukavemet gösterememiş, Portugal’a kaçmıştı. Semâil de Mursiye’ye firar etmişti. Öte yandan Kurtuba ahalisi Abdurrahman bin Yusuf’a isyan ederek Kurtuba’yı Hicri 139’da Rebiülevvel ayının sekizinci günü İbni Muaviye’ye teslim etttiler. </p>
			<p class="mg025">İşte bu şekilde Abdurrahman bin Muaviye bin Hişam bin Abdülmelik hükümeti zamanında İspanya bağımsızlığına kavuşmuş oldu. Şam tarafından gelen Benî Ümeyye taraftarlarını, kendine önceden yardımda bulunanları yüksek memuriyetlerde istihdam etti. Böylelikle sağlam temellere dayanan bir hükümet kurmuş oldu. Fakat doğuda batan Emevi devletinin batıdan doğmasının kıyamet alametleri gibi pek çok karmaşa ve meşakkate gebe olduğu tabiat gereğiydi. Gerçekten Emir Yusuf kendini sevenleri toplayarak Mursiye yani önceden Arz-ı Tudmir diye adlandırılan memlekete kaçan Semail’le buluştu Birlikte Abdurrahman üzerine savaş bayrağını açtılar. İbni Muaviye bundan evvel Afrikiye’den gelirken yanaştığı Hüsn-ül Menâkıb adlı sahilde bunlarla karşılaşmış, aralarında büyük bir kavga olduktan sonra Abdurrahman galip gelmişti. Hasımları İlbire dağlarına kaçtıkları halde İbni Muaviye’den af dileyip yardım istediler. Bu istekleri kabul gördü. Fakat Yusuf bir müddet sonra sözünü ve anlaşmasını hiçe sayıp yeniden isyan etmiş, 140 senesinde vuku bulan savaş sırasında bu diyardan göçmüştü. Bu kere de oğulları ve akrabaları rahat durmayıp 140 senesinde taşkınlık sergilemişler, onlar da mağlup ve esir edilmişlerdi. Her ne kadar varlıklarının hayat sayfasından silinmesi yönünde askeri reislerce ısrar olunmuşsa da, bu isteklerine nail olamamışlardır. </p>
			<p class="mg025">Bu esnada Bağdat’taki hilafet tahtında oturan Ebu Cafer El-Mansur, Kayruvan valisi Ali ibni Muğis’i Abdurrahman bin Muaviye’nin yakalanıp öldürülmesi için görevlendirmişti. Bu şahsın İspanya’nın batı sahillerine inmesi haberi İbni Muaviye’nin kulağına gitmiş olabilir. Çünkü Muğis’in oraya gelinceye kadar Benî Ümeyye hakkında lanet ve sövgülerini etrafa yayması ve doğuda nam ve izlerinin ne şekilde ortadan kaybolduğunu ilan etmesi üzerine Abbasiye ittiba ve taraftarlık konusu kuvvet bulmuştu. Kendisinin büyük bir tehlike halinde bulunduğunu öğrenince; </p>
			<p class="mg067"><em>memleketi kucaklayanlar</em></p>
			<p class="mg065"><em>kılıca bûse koyanlardır</em></p>
			<p class="mg052">müfâdı üzere düşmanlıkla karşılık verip önemle işe girişti. Topladığı kuvvetleri Kurtuba’ya yığmaktayken merhum Yusuf’un taraftarları da intikam almak emeliyle Abbasi halifesi tarafını örgütleyerek Tuleytula’da isyan ettirdiler. Azatlı kölesi Bedr’i bir miktar askerle isyancıların te’dibi için göndermiş, kendisi de ordusuyla 146’da Ali bin Muğis’in üzerine yürümüştü. </p>
			<p class="mg067"><em>bir rüzgâr ki, yıkıp geçer</em></p>
			<p class="mg065"><em>bir sel ki, önüne katıp sürükler</em><em></em></p>
			<p class="mg052">fehvasınca, İşbiliye civarında Afrikiye ordusuyla karşılaşıp alevlenen harp ve kıtâl ateşiyle uğraştıktan sonra karınca sürüsü gibi bir köşeye sıkıştırılan düşman askerlerinin direnci kırıldı. “Ke’l ihni’l menfûş - etrafa saçılmış yün gibi” hezimete uğrayan askerlerin bir kısmı Secûne kalesine doğru çekilip zaptederek orada kendilerini güvenceye aldılar. Diğer kısmı da kaçarak Afrikiye tarafına yöneldiler. Beri tarafta Tuleytula isyancılarının reisi olan Kâsım bin Yusuf’un gayretiyle Tuleytula şehrinin sağlam duvarları arkasında iki sene yani 148 tarihine kadar şiddetli kuşatmaya mukavemet göstermişlerse de sonraları teslim olmaya mecbur kalmışlardı. Fakat bu şekilde kargaşa ve fitne gailesinin önü alınamadı. Çünkü Kayruvan valisinin hezimetinden sonra yağmacı çekirgeler gibi her tarafa yayılmış olan yenilgiye uğramış askerler, Abdülgafur el-Meknezi’nin sevk ve idaresiyle Afrikiye’den yardımlarına gelen Berberî ordusuyla kuvvet kazandıklarından her nasılsa İşbiliye beldesini zaptedip yağma ve tahrib etmeye giriştiler. Abdurrahman ise bu güruhun üzerine gitmenin büyüklüğüne ve şanına yakışmayacağını bildiği halde sadece şehrin ahalisini bu belalardan kurtarmak için çaresizce Kurtuba’dan harekete geçen askerlerin ileri kolunu şiddetli hücumlar gerçekleştirmeye sevketti. İstece’de bu güruhun toplumsal düzenlerini tarümar ettiler.</p>
			<p class="mg025">Bundan böyle Afrika tarafından vahşi Berberî kabileleri ahlâkının İspanya’ya gelmesini önlemek üzere Tarkûne, Tartûşe, Kartacena, Elmeriye ve Malaka ile Kadis şehir ve limanlarında birçok gemiler inşa edip hazırlayarak İspanya sahillerini dolaşıp muhafaza etmek vazifesini hâcib ve amiral olan Temam bin Kumh’a ihale etti. Bu olayın semereleri görüldü ve bir müddet İspanya ülkesi Berberîler’in tasallutundan masun ve mahfuz oldu [korundu].</p>
			<p class="mg025">İşte Abdurrahman içte alevlenen isyan ateşini bu şekilde söndürdü. Doğu tarafından da ortaya çıkan tehlikeyi imha eyledikten sonra hükümeti sağlamlaştırmak ve İslam düşmanları arasında bir kat daha büyüklüğünü ve şanını göstermek bâbında gerekenin yapılması için harekete geçti. Çünkü Yusuf el-Fıhri’nin meşgalesi üzerindeyken Asturiş ve Cıllikiye Hıristiyanları bir fırsatını bulup çapula [yağmalamaya] cüret etmişlerdi. Beri taraftan da Erbune memleketi tarafında bulunan İslam askerleri Kurtuba’ya götürülmüş olduğundan burası güçsüz kalmış, Papen adlı Fransa kralının istilâsına uğramıştı ki, önceden bahsedilen dağlıları layıkıyla terbiye ve te’dip etmesinden sonra adı geçen kral ile barış anlaşması imzalamışlardı. </p>
			<p class="mg025">Bir müddet sonra merhum Emir Yusuf’un oğullarından Kâsım, Almanya’ya yönelerek İstifaliye memleketinde kral Papen’in halefi meşhur büyük Karlo ile konuşmak suretiyle kralı Abdurrahman aleyhine teşvik etmiş; 161 senesinde yani miladi 770’de kral bizzat İspanya’ya yönelip Bertat dağlarını geçerek, Benbelune şehrini alarak harabeye çevirmişti. Bu şekilde Sarkosta şehrine kadar geldi. Fakat Sarkosta valisi Abdülmelik bin Ömer gafil yakalanmamış, askerlerini toplayarak hazır durumda beklemekteydi. Frank askerleri üzerine kılıç ve mızraklarını göndererek hepsini perişan etti ve onları Bertat dağlarına (Pireneler) geri çekilmeye mecbur etti. Devansu Boğazı’ndan geçerken Bertat ahalisi de üzerlerine gelmiş ancak hepsini kılıçtan geçirmişlerdi. </p>
			<p class="mg025">Bu olaydan sonra Yusuf el-Fıhri’nin diğer oğlu Muhammed -ki âmâ olarak bilinirdi- Kurtuba’da bulunduğu hapisten kaçarak Abdulğafur ile gelmiş olan Berberîler’den bir güruhu kendine katarak fesat ve fitne ateşini yakmaya cüret ettiyse de, bozguna uğratılıp dağlara kaçmaya mecbur olmuştu. Vahşi hayvanlar gibi açlık hastalığı derdine tutularak mahşere doğru yola koyulmuştu. Kardeşi Kâsım ise ele geçerek yine affedilmişti. Dahilen ve haricen emniyeti oluşturduktan sonra Abdurrahman övgüye layık bir şekilde halkın işlerini idare etmiş, Bağdad’la olan alâkalarını kesmiş ve İspanya’da bu şekilde yeni bir hükümet kurmaya muvaffak olmuştu. Kendi ismine hutbe okutturup Kurtuba’da adına sikke bastırmışsa da, Halife ve Emirül Mü’minin ünvanını almayıp yalnız emir veya melik ünvanlarıyla yetinmişti. </p>
			<p class="mg025">Melik Abdurrahman hayatın cömert ve çirkin yüzünü görmüş, bir vakitte kendine önem vererek yiğitlik ve iffetine çirkef bulaştırmamıştı. Övgüyü hak eden bir zat olduğundan, daima şecaat üzerine adaleti tercih etmiş ve düşmanları hakkında bile eza ve işkenceye razı olmamıştır. </p>
			<p class="mg067"><em>muzaffer vakt fırsatta adüvden intikam almaz</em></p>
			<p class="mg065"><em>mürüvvet-mend olan nâkâm-i düşmanla kâm almaz</em></p>
			<p class="mg065">[Güçlü olduğu vakitte, fırsattan istifade ile düşmanından intikam almaz. / İnsaniyetli olan, istediğini elde edememiş düşman ile eğlenmez.]</p>
			<p class="mg052">sözüne binaen yönetimin öneminin gerektirdiği üzere affı, intikama tercih ederdi. Memleketin yönetiminin yolunda olması ve raiyet ve tebanın işlerinin kolaylıkla halledilmesi zımnında hükümetin başkenti olan Kurtuba’dan tabiiyeti altında bulunan bütün memaliki altı valiliğe ayırmıştı. Merda, Sarkosta, Belensiye, Mursiye ve Gırnata idarelerini birer eyalet olarak kabul edip her birine birer vali atamıştı. Her eyaleti de dört sancağa taksim ederek hepsine birer vali ve vezir tayin etmişti. Gayrımüslim tebasının itibarlı olanları Kurtuba’ya davet edilmiş, ittifakla Hıristiyan tebanın vergisi beş senede tamamen ödenmek üzere yüz yirmi bin miskal altın ve on bin anbar gümüş ve on bin at, onbin katır, onbin zırh, bin mızrak ve bin kılıca karar kılınmıştı. İmtiyazların süreklilikleri ifa edilmişti. İspanya sahillerinin müteaddid mevkilerinde yeniden limanlar, içerilerde de pek çok yol ve su kanalı açılmış ve hesapsız çeşme ve hamamlar inşa edilerek kasabalar ve beldeler gıpta ettiren irem cenneti gibi imar edilmişti. </p>
			<p class="mg025">Sardunya ve Sicilya adalarının İslam idaresinin tasarrufunda olması hasebiyle İspanya ile Kostantiniyye arasında deniz ticareti kolaylık kazanmıştı. Bir taraftan da ziraat bilimine çok fazla rağbet olmasıyla tüm halk soylarının davasının bir tarafından tutmuşlardı. Sanatkâr, çiftçi ve sanayi eşrafının itibar görmesiyle herkes çalışarak ziraat ilminde mertebe katetmişti. Bu yüzden, ziraatin yapılamadığı çöller az zamanda bağ ve bostan, çorak yerler de başaklarla kaplı tarlalar haline geldi. İspanya memleketi çok uzun zaman sonra eski sahiplerinin eline yani Hıristiyanlara geçtiği zaman eski haline dönmüş, ondan bu yana yabancı olmuştur. </p>
			<p class="mg025">Melik Abdurrahman memleket idaresi ilmini haiz, siyaset kanunlarının icrasında tek olduğu gibi, âlim ve hâkimlerin sevgilisi, ilim ve maarife aşina fazilet sahibi bir zattı. Hatta Kurtuba’da inşasını başlattığı cami-i şerifin şeklini kendisinin çizdiği rivayet edilir. Bu cami-i şerifin resmi Mescid-i Aksa’ya benzer olup, güzellik ve büyüklükte Müslümanların inşa ettiği bunca yüce binaların hepsine üstün olduğundan, şu an bile seyyahlar görünce parmaklarını ısırarak hayranlıklarını gizleyememektedirler. </p>
			<p class="mg025">Arapların âdeti her bir şehri aldıklarında orada bir cami, mektep ve hastane inşa etmek olduğundan, Melik Abdurrahman da yaptırdığı cami çevresinde bir hastane ve bir mektep açtırıp bu okulda herkesin ücretsiz olarak ilim ve hüner tahsil etmesini sağlamıştır.</p>
			<p class="mg025">Bunlardan başka, İspanya’nın büyük şehirlerinde büyük kütüphaneler bina ettirmiştir. Payitahtı olan Kurtuba’da da sarayının içine âlimler, hâkimler, şairlerden oluşan bir danışma meclisi oluşturmuştur. Melik, ömrünün sonuna kadar bu şekilde imar, ilimi yaygınlaştırmak ve halkın eğitimi ile meşgul olmuştur. Ehli İslamın da medeniyet ve insaniyette nelere muktedir olduğunu dünyaya ispat etmiştir. </p>
			<p class="mg025">Melik Abdurrahman otuz iki sene saltanat sürdükten sonra altmış yaşında iken;</p>
			<p class="mg067"><em>bu âlemden lezzet alsan dahi</em></p>
			<p class="mg066"><em>adını güneşe kazısan dahi</em></p>
			<p class="mg067"><em>sâsâni memleketine ulaşıp</em></p>
			<p class="mg066"><em>sultanı olsan dahi</em></p>
			<p class="mg067"><em>sâmânîlerin hazinelerini</em></p>
			<p class="mg066"><em>elde etsen dahi</em></p>
			<p class="mg067"><em>tüm cihanı İskender gibi</em></p>
			<p class="mg066"><em>alsan dahi</em></p>
			<p class="mg066"><em>allâme-i cihan olsan dahi</em></p>
			<p class="mg067"><em>ne fayda ki sonunda</em></p>
			<p class="mg065"><em>bırakıp gidersin hepsini</em></p>
			<p class="mg052">medlûlü üzere, 172 senesinin Rebiülahir ayının yirmi dördüncü günü tacı ve tahtını terkederek mezarına çekilmiş, Hakkın rahmetine kavuşmuştur. Vefatından önce altı eyaletin valilerini ve bunların maiyetinde olan yirmi dört veziri, kadıyı, hâcibi ve meşvere tabir olunan divan üyelerinin hepsini sarayına davet ederek topluluğun huzurunda kendinden sonra hükümet işlerini üç oğlundan en doğru olan Hişam’a bıraktığını ilan etmiştir. Meclis derhal Hişam’a biat etmiş, emirin vefatına kadar onun ismi camilerde babasının ismiyle beraber söylenmiştir. Emirin mecliste oğluna vasiyet ve nasihat konusunda söylediği yönetimle ilgili sözler tarhin sayfalarına yazılmış olduğundan, uğur kabul edilerek bu kısıma dercedilmiştir. </p>
			<p class="mg025">“Ey oğlum! (De ki; Ey Allah’ım, mülkün sahibi Sensin. Onu dilediğine verir, dilediğinden alırsın.) âyeti kerimesinin âli hükümlerini aklından bir an çıkarmayıp, nail olduğumuz mülk ve saltanattan bunları bize veren Allah’a hamd ve sena etmek ve Hak Teâlâ’nın emaneti olan halka iyilik etmek, himayeye dair görevimizdir. Zenginler ve fakirlere yüksek derecede adalet ile davranmayıp zulüm ve cefaya devam etmek, nimetin son bumasının ve cezaya düçar olmanın sebeplerinden olup, sapkınlıktan başka bir şey değildir. Teba hakkında güzel muamelede bulunulmalı, iyilik ve merhametle davranılmalıdır. Zira onlar da Hak Teâlâ tarafından yaratılmışlardır. İşleri akıl ve dirayetle sıfatlandırıp, durumları tecrübe edilmeden görevlendirilmiş, yaptığı haksızlıkları alışkanlık haline getiren memurları affetmeden terbiye etmeli ve uzaklaştırmalı; askere icabına göre şefkatle davranıp gerektiği zamanda ceza vermeli ki memleketlerin muhafızı olsunlar da tahribe sebep olmasınlar. Çiftçi de azık ve zahiremizi yetiştirdiğinden o sanatı teşvik et, himayede kusur eyleme. Tebaya özen göster, çünkü hükümetin emniyeti onların memnuniyetleri ve güvenlerine bağlıdır. Bunun tam tersi olarak, tehlikelerin de onların nefret ve güvensizliğinden doğduğu açık bir göstergedir. Sonuç olarak, bu şekilde hareket ile iyilik ve güzeliğin gölgesinde bütün ahali günlerini güzel şekilde geçirip devlete pekçok dualar etmekle iştigal ederler. İşte bir padişahın şanına ve şöhretine sebep olan hareketler bunlardır.”</p>
			<p class="mg025">Melik Abdurrahman muttasıf olduğu adalet, hakkaniyet, yiğitlik ve cesareti gereği bu şöhret ve mertebeye ulaşmıştı. Bağdad’daki Halife Mansur, onun methedilmesi sırasında akıl ve dirayetinden, cesaret ve ahlakından bahsetmekle talihsizlik derecesinden yüksek itibara, mülk ve devlete şahin gibi sıçradığından kendisine “Kureyş şahini” derdi. Abdurrahman güzel yüzlü, sarıya dönük sakallı, mavi gözlü olup yüzünde bir iz vardı. Ancak vefatından önce bir sonbaharda âmâ olmuştu.</p>
			<p class="mg026">* * *</p>
		</div>
</body>
</html>