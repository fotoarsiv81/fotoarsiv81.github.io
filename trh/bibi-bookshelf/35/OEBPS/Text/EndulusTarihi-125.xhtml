<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-125</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-121">Gırnata’da Başgösteren Karışıklık ve Kral Ferdinan’ın Mektubu</h1>
			<p class="mg052">Meclisin kararını bekleyen şehir halkı bu fikri işittiklerinde memleketin içinde kıyamet koptu. Herkes Musa’nın görüşünü benimsediğinden, çarşı ve pazarda taraf taraf nâralar atılmaya ve saraya hücum etmek sözleri söylenmeye başlandı. Bu aralıkta veliliğine inanılan Ahmet bin Zehre adlı zaviyede oturan bir pîr meydana çıktı.</p>
			<p class="mg025">Ebu Abdullah’ın devletin emirlerinin hamiyetsizliklerine ve Müslüman ahaliyi yüreklendirmeye dair halk ortasında birçok kelimeler söyleyerek otuz kırk bin nüfusu arkasına düşürüp o gece sabaha kadar Gırnata sokaklarını dolaştılar. Fakat o büyük gayret her nasılsa sabahleyin kayboldu. Umulan kuvvet kaybettirildi. Bundan sonra halkın galeyana gelen düşüncelerini toparlayıp doğru bir yola sevk edecek kimse kalmadığından, herkese umutsuzluk ve bıkkınlık ârız oldu. Bu olay beri taraftan kralın malûmu olduğunda çok telâşlandı. Maksadını kolaylaştırmak için şehir halkına hitaben bu mektubu yazdırıp gönderdi:</p>
			<p class="mg048"><strong>MEKTUBUN SURETİ</strong></p>
			<p class="mg025">Gırnata ve El Beyzain’de ikamet eden büyük-küçük şerefli kâidler, kadılar, âlimler, fakihler, reisler, emirler... Biliniz ki talebimiz olan suret Allah’ın inayetiyle hâsıl oluncaya kadar memleketinizi kuşatmada tutmaya ve Vega’nın gerekli mevkilerinde asker bırakmaya himmet sarfedip niyet etmişizdir. Cenabı Hakka kasem ederiz ki, karar verilen gidişat anlatıldığı gibidir. Her kim size hilafını söylerse düşmanınızdır. İşte bu mektubumuzla sizi hem uyarır hem de nasihat ederiz. Malaka ahalisi gibi siz de kendinizin helâkınıza ve ölümünüze sebep olmayın. Zira onlar inat ve ısrar edip cahillerin sözüne aldanarak öldürülmeleri için çaba sarfettiler. Raiyetimiz altındakilere dahil olup hizmetimizi kabul ederseniz, biz de hakkınızda güzel muameleyle mükâfat verip can ve mallarınıza emniyet veririz. </p>
			<p class="mg025">İçinizden Afrikiye’ye gitmek isteyenler, gitsin. Bizimle kalmak isteyenler, evlerinde mal ve mülklerine eskisi gibi mutasarrıf olarak kalsınlar. Biz bu lütfu yapıyoruz. Çünkü siz yürekli, yiğit ve asilzade ve seçkin bir kavimsiniz. Hizmetimizde bulunmanızı arzu ederiz. Hakkınızda envai çeşit lütuf ve inayetimiz gösterilecektir. Ve dinimize ve meliklik kelâmımıza yemin ederiz ki, eğer siz rıza ile hizmetimizi kabul edip raiyetimiz altına girerek kalelerinizi teslim ederseniz, memleketten çıkmak isteyenler çıkıp hükümetimiz dahilinde bulunan memleketlerden herhangi birinde rahat yaşamak isterlerse orada ikamet etmelerine, herkesin mal ve eşyasına eskiden olduğu gibi mutasarrıf olmasına, ne dininize ve ne tavır ve âdetlerinize dokunmayıp bütün mescit ve camileriniz şu anda nasılsa yine öylece elinizde kalmasına müsaade ederiz. </p>
			<p class="mg025">Denizin öte tarafına geçmek isteyenler mülklerini diledikleri gibi satıp ertelemezlerse, bizim hazırlatacağımız gemilerle ücretsiz gitsinler. Madem ki bizim dinimiz size her türlü iyiliği ve hakkınızda faydalı ve hayırlı olan inayeti etmektir -derhal hizmetimizi kabul etmeye karar verip bunları konuşmak ve ayrıca anlaşma altına koymak için içinizden birini seçerek tarafımıza gönderiniz. Bunun için size elli gün mühlet veririz ki verilecek karar bu sürede düzeltilebilsin. Şimdi, hayır menfaatiniz ne taraftadır? Bakarak kendinizi ölümden ve esaretten muhafaza ediniz. Eğer bu müddette gelip hizmetimizi etmezseniz, o vakit bizden şikâyete hakkınız olamaz. Kendi kendinizden şikayet edersiniz. Zira dinimize kasem ederiz ki, o vakit sizi huzurumuza kabul etmeyip buna dair bir sözünüze kulak asmayız. İşte iyilik ve kötülük elinizdedir. Hangisi uygunsa onu seçiniz. Bize cevap olanı eda ettik. Bundan sonra Yaratıcının huzurunda alnımız açıktır vesselam.</p>
			<p class="mg079">Kraliçe İzabel ve Kral Ferdinan</p>
			<p class="mg050">İşte bu mektup Gırnata’da ilan edildiğinde karar meclisi aleyhinde bulunan muhalifler grubu dehşete kapıldılar. Aheste aheste fikirlere bir miktar sükûnet geldiyse de, olmasından korkulan tehlike ortada olduğundan yine hamiyet sahipleri insanlık vazifelerini ifa etma çabalarından geri kalmadılar. </p>
			<p class="mg025">Bu durumda Ebu Abdullah Es-Sağir müşkil bir mevkide bulunuyordu. Çünkü vehmi belâsı olarak halkın başına getirdiği bu belâyı def etmeye çalışıp başa çıkabileceğini umarsa, kral tarafından vaadedilen iyiliği kaybedeceği ve eğer vaadini yerine getirmek için mukavele süresini beklese halkta görülen ihtilal istidadı o vakte kadar bir hadise çıkaracaktı. Şayet kendisinin ölüm nedeni olacağından bu durumda kalmak kendisini kendi eliyle kanına susayanlara av vermek ve hem Ferdinan’ın ihsanından mahrum kalmak hem de sonradan amcası Ebu Abdullah ez-Zağal gibi Afrikiye sokaklarında dilenmek haline razı olmak demekti. Bu şüphelerden her biri kendince bir tehlikenin başlangıcıydı. Bu nedenle hangisini seçeceğini şaşırmıştı. </p>
			<p class="mg025">Bu durumda alçak vekillerin mensup olduğu soydan bir takımı, kendi fikirlerine destek oldu. Sözleşmede yazılı olan iki ay müddet beklenmeyerek Gırnata şehri krala verildiği halde hem bu fikirler kurtulmuş hem de Ferdinan’ın bir kat daha memnuniyetini celb etmiş olacağı ifade edildi. </p>
			<p class="mg025">Bu görüş Ebu Abdullah Es-Sağir’in düşüncelerinin verdiği tereddütten kurtulmasına çıkış oldu. Bu şekilde şehrin hemen teslim edileceği haberini kral tarafına gönderdi. Ferdinan ise kararlaştırılmış olan mukavele hükümlerini gayret ve cemiyet özellikleriyle bilinen Arapların kabul edip etmeyeceklerinde tereddüt etmekteyken bu ummadığı haberi işittiğinde sevincinden aklı başından gitmişti. “Doğrusu ben Arapları bu derece alçak ve hamiyetsiz zannetmezdim.Vah vah! Bunca zamandır kafamı yormuşum. Bu teklifi daha önce etmiş olsam razı olacaklarmış!” diye serzenişte bulundu.</p>
			<p class="mg026">* * *</p>
		</div>
</body>
</html>