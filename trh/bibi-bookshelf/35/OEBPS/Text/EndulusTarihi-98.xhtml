<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-98</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-94">Gırnata’nın Kemal-i Mâmuriyeti</h1>
			<p class="mg052">Gerek Melik V. Muhammed’in vasıflandığı barışçı yaradılışı ve güzel yönetiminin eserlerinden ve gerek Kaştale ve Aragon hükümetlerinin iç ve dış baskılarla yorgun düşmelerinden dolayı, yirmi sene kadar bir zaman Gırnata idaresi asayiş ve huzur içinde kaldı. İşte bu süre Gırnata’da teşekkül eden Benî Ahmer devletinin en mesut ve müreffeh kabul edilen vakti, güya İspanya Emevi meliklerinden III. Abdurrahman ve II. Hakem asırlarında görülen gıpta edilecek yaşayıştan kalan bir eserdi. </p>
			<p class="mg025">Bu müddette Melik’in çaba sarfettiği ve atılımlar gerçekleştirdiği ziraat, çiftçilik, eğitim ve sanat çok ziyade ilerledi. Bu idare dahilinde huzur ve rahatlık kazanan İslam topluluğu, Afrikiye, İtalya, Fransa, Mısır, Ber’ül-Şam taraflarıyla dostluk ve ticaret anlaşması yaptıklarından, hangi milletten ve hangi mezhepten olursa olsun bütün tüccar Gırnata dahilinde tam bir güvenlik ve huzurla ticaretlerini yaparlardı. Gerektiğinde her biri himaye altına alınırdı. </p>
			<p class="mg025">Bazı tarihlerin yazdığına göre, Gırnata şehrinde Ceneve tüccarına mahsus büyük bir ambar bulunur, ticaret malları orada korunurdu. Gırnata’nın iskelesi olan Elmeriyye limanı, uygun mevkisi ve her milletin ticaretine açık bulunması nedeniyle ticaret, mamuriyet, serbesti ve güvenlik açısından o zamanın batı memleketlerinin hepsinden fazla muteber ve meşhurdu.</p>
			<p class="mg025">Bu sebeplerle ahaliye geçim genişliği, servet, refah ve emniyet geldi. Geçim kaynakları ihtiyaç dairesinden daha geniş oldu. Herkesin görünüşü ferahladı, üst derecelerde tezahür etti. Her yerde mükellef şenlikler, ziyafetler yapıldı. Bu yolda devletin idaresi yoluna girdikçe halkın ahlak ve fikirleri de düzelmeye yüz tuttu. Milli ve vatani gayret, güvenilirlik, sadakat, iyilik, doğruluk, adalet, şefkat, gariplere taltif ve misafirperverlik gibi övülesi hasletler hatırlanıp uygulanmaya başladı. Bu nedenle civar milletlerin büyükleri ve asilzadeleri akın akın Gırnata’ya gelip bu mutlu daireden hissedar olmaya can atarlardı. Özellikle Melik’in oğlu Yusuf’un sünnet şenliği ve sonradan Fas emirinin kızıyla evlenmesi fevkalede külfet, gösteriş ve haşmet ile yapıldı. </p>
			<p class="mg025">İşte bu esnada ticaret yapmak ve yalnız eğlencelere seyirci olmak üzere İspanya, Fransa ve İtalya’dan hadsiz şovalye, bezirgân ve asilzadeler geldiler. Sonuçta bir tarihçinin tabirine göre, bu zamanda Gırnata, bütün millet ve kavimler için ortak bir vatan gibi oldu.</p>
			<p class="mg026">* * *</p>
		</div>
</body>
</html>