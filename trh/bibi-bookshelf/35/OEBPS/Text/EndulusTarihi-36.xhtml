<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-36</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-32">Melik Cevher Bin Muhammed’in Zamanı</h1>
			<p class="mg052">Gelelim Kurtuba hükümetine... Melik III. Hişam bir konuda geçtiği üzere taç ve saltanatı terk ederek inzivayı seçip yalnız yaşadığı için Emevi sülalesi çöküş sürecine girmişti. Bu yüzden fitne hadiselerinden çekinen Kurtuba’nın ileri gelenleri biraraya gelip, saltanat ve mülkün idaresini yürüten bir kişinin olması gerekliliğinden ve halk arasında muteber, güvenilir ve güç sahibi olan önceki Hâcib Cevher bin Muhammed’in bu makama ehliyetinden bahisle onun Kurtuba yönetimine getirilmesi hususuna karar verdiler. </p>
			<p class="mg025">Bu seçim üzerine Cevher bin Muhammed hükümet makamına çıkartıldı. Gerçekten de kendisi akıllı ve işbilir bir şahıstı. Herkesin istediği gibi hükümetin iyi bir şekilde idaresine elinden geldiğince mesai sarfetmişti. Devleti önceki büyük ve kuvvetli mertebesine ulaştıramamışsa da hiç olmazsa yok oluş zamanını uzaklaştırmaya muvaffak olmuştur. Doğrusu böyle bir vakitte kendisinden zuhûra gelen övgüye değer hizmetler takdirle karşılanmıştır. </p>
			<p class="mg025">Cevher ilk önce halkın her konudaki isteklerini halletmeye mecbur olduğundan, mümkün mertebe asayiş ve huzurun sağlanması, devlet ve halkın işlerinin düzeltilmesi için kabul edilmesi lazım olan tedbir ve hareketlerinde halkın gözünde mesul bulunmamak ve gereken durumlarda tanzim edilecek tekliflerde güçlüklerle karşılaşılmamak üzere yönetim tarzını son bir şekle sokma lüzumunu düşündü. Başkanlığı kendinde olarak Kurtuba ahalisinin seçkin ve önde gelen kişilerinden oluşan bir meclis teşkil edilmesine ve hükümdarlık hukukuyla devlet işlerini bu meclisin yürütmesine karar verildi.</p>
			<p class="mg025">Hakikaten bu tedbirin yerinde bir iş olduğu görüldü. Hem kendisini yönetim mevkiine çıkaranların devlet işlerine müdahalelerinden emin olarak kulların işlerinin yolunda görülmesine hem de şansının devamına sebep oldu. Çünkü bütün emirler kurulan meclisten çıktığından, bir iş için doğrudan doğruya kendisine müracaat olunduğunda kendi kendine birşey yapamıyordu. Hatta mecliste de diğer üyeler gibi sadece bir oy sahibi olduğundan, af dileyerek düzeltilecek konuyu meclise havale ederdi. Orada ittifakla verilen kararın gereği icra olunurdu. Bir de mutlakiyet hükümetini bu yolla meşrutiyet hükümeti şeklinde göstererek ve ekser nüfuz erbabını meclis üyelerinden yaparak müdafaa kazanmış, böylelikle kendinden öncekilerin düçar olduğu vartalardan kendini korumuş oldu. Bunun dışında şahsi davranışlarını da mucidi olduğu yeni yönetim tarzına uydurmak için bir müddet meliklere özel sarayda oturmaktan da imtina etmiştir. Ancak bazı devlet erkanının ricasıyla sonraları muvafakat göstermiştir. Ama yine şahsi idaresine, gereken tasarrufların yapılmasından geri kalınmamıştır. Yani kendinden evvelki yöneticiler gibi büyüklüğünü artırmak için hizmetliler kabul etmemiştir. Ancak özel hizmetine gerekli olanları alıp diğerlerini red ederek ve devletin hazinesine bu şekilde de menfaat sağlayarak işbilirliğinin gereğince davranarak dirayet göstermiştir. </p>
			<p class="mg025">Şeriat mahkemelerinin düzenlenip iyileştirilmesine çaba sarfedip ihtimam göstermiştir. Yalancı şahitleri uzaklaştırıp kadı ve mübaşirleri görevlendirmek, yalancılıkla halkın mallarını sömüren sahte doktor ve kâhinleri ve diğer bu tip zararlı işleri geçim kaynağı yapan fesatçıları şehirden uzaklaştırmakla beraber tabiplik yapacak olanların resmi imthanları yapılmak üzere meşhur doktorlardan oluşan bir meclis tertip etmek gibi milli ve mülki menfaatleri sağlamak için gerekli olan güzel sebeplerin tedarikinde cevaz vermede kusur etmemiştir. </p>
			<p class="mg025">Bir yandan da Kurtuba şehrini kıtlık ve pahalılıktan korumak için büyük ambarlar yaptırarak içlerini zahirelerle doldurttu. Halkın yaşamını kolayca idame ettirebilmesi zımnında zaruri hacetlerden olan şeyleri esirgememiştir. </p>
			<p class="mg025">Fiyatlar ve ticari muamelat hakkında belirlenen düzenlemelerin yürürlükte kalmasına bakmak üzere çarşı ve pazarlara özel memurlar tayin etmiştir. Bir müddettten beri mallar emir yoluyla tahsil olunamıyordu. Bu yüzden hem ahali zulüm ve gadr görmekte hem de tahsildarların yolsuzluklarından dolayı toplananlar vaktiyle ve yoluyla gelmeyerek devlet hazinesinde daima zarar görülmekte olduğundan, bu durumun da düzeltilmesine çaba sarfedilmişti. Tahsildarların muhasebelerinin her sene görüşülmesine karar verdi. Kurtuba nüfusunun kayıtlarının tamamlanması ve muhafazası, rahat ve emniyetin sağlanması için gerekli âmillerin oluşturulması için de halktan zabit askerlerin tertip ve istihdam edilmesi, her gün şehirde meydana gelen durumların ve olayların defterinin kendisine sunulması tertiplendi. </p>
			<p class="mg025">Belediye emniyeti hususu daha sonra husule geldi. İşte bu hayırlı ıslahatların semeresi olarak halkın ümid yuvasından ayrılmış olan refah ve saadet kuşu bu defa makamına dönmeye meylettiğinden, herkes can ve malından emin olarak ticarete yeniden alâka göstermişti. Daha önceleri şehirden kaçmış olanlar dahi gittikleri yerlerden akın akın geri dönüyorlardı. </p>
			<p class="mg025">Kurtuba şehri herşeyden önce ticaret ve sanayi taraflarıyla İspanya’nın birinci şehri oldu. Hakkikaten Cevher’in aldığı bu güzel tedbirler İspanya’da İslam hükümetinin tekrar şan ve yüceliğinin artmasını sağlayacak derecede umumun menfaatine bir idareydi. Böyle olduğu halde diğer büyük eyaletler hükümetten ayrılmış olduğundan bu saadetten yalnız Kurtuba nüfusu istifade etmiş, ötekiler nasipsiz kalmıştır.</p>
			<p class="mg025">Bu bölünmeler nedeniyle yok olma raddesine gelmiş olan bu büyük devleti yeniden ihya etmenin öncelikli ilacı olan ‘ayrılmış memleketlerin birbirine bağlanıp birleştirilmesi’, hayli zamandan beri teklik hevasıyla hissizleşmiş olan valilerin zihninden kibiri yok ederek itaat yoluna alınmalarına muhtaçtı. Bu arzunun ise doğrudan doğruya meydana gelmeyeceği önceki durumların ışığında bilindiğinden, hikmetli bir tarzda bir çare bulunması yoluna gidildi. </p>
			<p class="mg025">Büyük memleketlerin emirleri arasında olan ihtilaf ve çekişmelere müdahale ederek evvela arabuluculuk yapıp daha sonra Kurtuba’ya itibarın iadesiyle hissettirmeden hepsini bir topluluğa bağlamak şekli Cevher’in zihnine güzel göründüğünden, 423 tarihinde bir yazıyla emirleri Kurtuba’ya davet etti. Bunların kimisi bazı bahaneler göstererek gitmekten imtina ettiler. Bunun yanısıra önemli bir biçimde boyun eğdiklerini gösterdiler. Bazısı da ne davete ne de nasihatlere kulak verdi. Bunun yanısıra, bu durumda Emevi sülalesi yıkılmış olduğundan artık Kurtuba hükümetinin izi kalmamacasıya silinmiş olduğunu, bundan sonra da Kurtuba’ya hiçbir bağlılıkları kalmadığını ifade ederek, âdet üzere muhalefet gösterdiler. Hatta Tuleytula emiri İsmail bin Zunnun büyük bir olgunlukla cevap verdi: </p>
			<p class="mg025">“Cevher’in Kurtuba’da oturduğuna kanaat ederek teşekkür etmesini dostane olarak nasihat ederim. Ben dahi bu dünyada Allah’tan başka kimseyi üstümde bilmem ve tanımam.” dediği itimâda şâyandır. </p>
			<p class="mg025">Cevher’in ise bunların müstehak olduğu muameleyi icra edecek kadar kuvveti olmadığından, çaresizce susmayı seçerek olanlara boyun eğdi. Bu esnada Kurtuba’ya yakın bulunan İşbiliye emiri İbni Abbâd, Cevher’den daha pervasız olarak Karmune emirinin topraklarına taarruz edip el uzatarak iç savaş kapılarının açılmasına sebep oldu. Çünkü Karmune Emiri bir sene süren bir zaman diliminde İbni Abbâd’ın saldırılarına direniş göstermişti. Daha sonra tahammül edemeyerek yönetimi bırakıp kaçmasının ve Gırnata ve Malaka emirleri olan Hubûs Makeseni ile İdris’den yardım almasının üzerine İdris tarafından bir miktar asker gelmişti. Hubûs da bizzat askerleriyle beraber o tarafa yönelmişti. Bunlar ittifak kurarak 427 senesinde İbni Abbâd’ın askerini bozarak Karmune’yi kurtardılar. </p>
			<p class="mg025">Yine bu aralık, Malaka emiri İdris İbni Hammûd vefat etmişti. Yerine birinin seçilmesi hususunda kavga ve ayrılık zuhur etti. İbni Bekkane adlı kişinin yardımıyla İdris’in oğlu Yahya emir tayin edilmişse de Eskalon ırkından olup Sebte muhafızı ve vekili bulunan Necâül Hâdim, Melik Yahya bin Ali bin Hammûd’un oğlu Hasan’ı Malaka’ya oturtarak memleket işlerinin dizginlerini kendi eline almak niyetine sahipti. Bu nedenle Hâdim, Malaka’da olan taraftarları ile sözleşip Cebel-i Tarık’tan geçtiler. İbni Bekkane’nin olduğu yerden geçip başka bir yolla Malaka’nın kalesi olan El-Kasbah’a gelerek burayı zaptedip ele geçirdi. Lakin derhal İbni Bekkane yetişip Hâdim’i muhasara altına aldı. Bazı sulh yanlıları vasıtasıyla araları bulanarak Hasan’ın yine Sebte ve Tanca’ya geri dönmesi ve İdris bin Hammûd’un da Malaka’da emir kalması hususuna karar verdiler. </p>
			<p class="mg025">Bu esnada Melik Cevher de Kurtuba civarında şekillenmiş olan Sahele emirliği üzerine asker sevk etti. Ancak bu memleket küçük ve kuvvetsiz olduğu halde Tuleytula emiri Zunnûn’un gücü hepsinde vardı. Onun tarafından gelen yardım talebi sebebiyle Cevher’in askeri perişan oldu. Bir müddet sonra yani 435 senesinde Cevher de cennet bahçelerine yürümüştür. Yüksek ahlâk ve davranışta seçkinliği cihetiyle halk arasında itibar ve saygı kazanan oğlu Muhammed onun yerine Kurtuba yönetimine seçilerek tahta çıkarılmıştır.</p>
			<p class="mg026">* * *</p>
		</div>
</body>
</html>