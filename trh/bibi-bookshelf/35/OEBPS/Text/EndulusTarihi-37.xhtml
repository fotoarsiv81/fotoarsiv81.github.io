<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-37</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-33">Melik Muhammed Bin Cevher’in Zamanı</h1>
			<p class="mg052">Tuleytula emiri Zunnûn kuvvet ve iktidara sahipti. Bütün Endülüs’ü ele geçirme fikrindeydi. Belensiye, Gırnata ve Malaka emirleriyle de müttefik bulunduğundan, Muhammed bin Cevher, tahta çıkışında işte bu müttefik kuvvetlere karşı yeterli bir kuvvet tedariki lüzumunu düşünerek İşbiliye emiri bulunan Mu’tezid bin Muhammed bin Abbâd ve Batalyevs emiri İbnül Eftas ile haberleştikten sonra 443 senesi Rebiülevvel’inde İşbiliye’ye murahhaslar gönderilerek taarruz ve müdafaaya dayalı bir muahede tanzim edildi. Fakat bu ittifak üçünü de aynı dereceye getirdi. Bu şekilde Kurtuba meliki kendini emir mertebesine indirmiş oldu. İşbiliye emiri de içlerinde en kuvvetli olanıydı. Bu nedenle diğerlerinin önüne geçtiğinden Kurtuba hükümetinin hiçbir imtiyazı kalmadı. </p>
			<p class="mg025">Her ne hal ise, bunların bu şekilde iki taraflı ittifakları bütün Endülüs memleketlerini harp ateşine gark etmişti. Bu kargaşalıkta iki tarafın liderleri olan Tuleytula ve İşbiliye emirleri ölmüşse de bu da barışa bir yarar sağlamamıştır. Tam tersine, oğulları Zunnûn el-Meymûn ile II. İbni Abbâd arasında husumet ve düşmanlığın artmasına sebep olmuştur. İslam memleketleri işte bu iki zıt grubun kindarlık ve fesatçılıkları zımnında ayaklar altına alınıp harcanmış, her tarafta güvenlik yok olmuş, emniyetin izi dahi kalmamıştır. </p>
			<p class="mg025">Beyanı geçen II. İbni Abbâd bir tarafta Gırnata ve Malaka emirleriyle uğraşmaktayken Meymun Şâdi Kenan, Kurtuba topraklarına saldırarak büyük bir savaşta Melik Muhammed bin Cevher’in askerine galebe çalmıştı. Melik hasta ve kalbi kırık olarak yardım isteğiyle oğlu Abdülmelik’i müttefiki addettiği İşbiliyye emiri İbni Abbâd tarafına gönderdi. Fakat İbni Abbâd yardım göndermekte aceleci davranmayıp Abdülmelik’i ikram ve ziyafetle meşgul edip alıkoymuştu. Bu suretle vakit geçirerek Melik Cevher’in tehlikeli hali şiddetlendikten sonra yardıma giderek Tuleytula emiri üzerine hucum etti. Yardımcı kuvvetler geldiğinde Kurtuba şehrinden dahi düşman üzerine hurûc olunup Emir Meymun’un askeri iki ateş arasında kalarak darmadağın ve perişan olmuştu. </p>
			<p class="mg025">Bu arada Melik Cevher’in askeri çapul ve yağma ile uğraştığı sırada İbni Abbâd askerini şehre sokarak kapılarına engeller koydurdu. Uygun yerlere askerlerini bırakarak saraya gidip hasta döşeğinde yatan Melik Muhammed bin Cevher’i ele geçirdiğinden, Melik Muhammed’in oğlu Abdulmelik, Emir İbni Abbâd’ı Kurtuba’dan çıkarmak maksadıyla harbe kalkıştı. Ancak bu savaşta kendisi yaralanarak vefat ettiğinden Kurtuba halkı zaruri olarak İşbiliye Emiri’ne bey’at ettiler. </p>
			<p class="mg025">452 tarihinde İbni Abbâd bu şekilde ittifakı ihanete ve uzlaşmayı nifak ve hıyanete dönüştürmekle Kurtuba yönetimini büsbütün mahvederek arzusuna nail olmuşsa da diriliş günü lanet ve sövgüye layık görülecektir. </p>
			<p class="mg026">* * *</p>
			<p class="mg025">İslam yönetiminden ayrılan müteaddid idareler bu suretle bir diğeriyle yarışmaktayken, Hıristiyanlar da tam bir huzur içinde değillerdi. Çünkü kısaca bahsedildiği vechile Kral Sanşo El-Mayor’un Lion kralından alarak kendi yönetimine ilave ettiği mahallerle beraber pekçok yeri dört oğluna bırakarak, tek merkezli idareyi dörtlü yönetim olarak taksim etmişti. Ancak bunlar paylarına düşene kanaat etmediler. Her biri, kendisini babasının tüm memleketlerine vâris addederek kardeşlik hukukunu dünya sevgisine feda etti. Ve her biri, diğerleri hakkında elinden gelen fenalığı icra etti. </p>
			<p class="mg025">İçlerinden evvela Aragon Kralı Remir, memleketlerinin genişletilmesine kolları sıvayarak Navarra Kralı olan kardeşi Garsiya ile savaş etti. Bu savaş sonucu Remir mağlup olduğundan, Aragon memleketinin bir kısmı idaresinden çıkıp Garsiya’nın tasarrufuna geçti. Lion Kralı Bermod da Sanşo el-Mayor’un memleketlerinin bu şekilde parçalanmasını ve oğullarının arasında olan mücadeleyi görerek bu hali Sanşo’nun daha önce kendinden aldığı yerlerin geri alınmasına fırsat addetti. Böylelikle Kral Fernando’nun ülkesine girerek bu yerleri tekrar aldı. </p>
			<p class="mg025">Fernando, Navarra kralı olan kardeşi Garsiya’dan yardım ve ittifak alarak Bermod’un üzerine gitti ve düşmanlarını yendiler; Lion memleketini tamamen istila ettiler. Bu çarpışma esnasında Lion Kralı Bermod da atından düşüp yaralanarak vefat etti. Zaten Bermod’un kızkardeşi, bahsi geçen Fernando’nun zevcesi olması hasebiyle Lion krallığı Kaştale krallığına ilave edildi. Fernando, Miladi 1037 senesi Haziran ayının yirmi ikinci günü Lion şehrinde Lion hükümeti tacını giydi. Sûberareb Kralı Gonzalo da bir gün avdan dönerken durumu meçhul bir şahsa tesadüf etmiş, bu şahıs kralın üzerine gafletle saldırarak onu öldürmüş olduğundan Sûberareb memleketine bu suikastı yaptırmış olması muhtemel olan Aragon Kralı Remir mutasarrıf oldu. </p>
			<p class="mg025">On yedi sene bu durumda geçtikten sonra Fernando ile kardeşi Garsiya arasında olan rekabet ve düşmanlığın bir sonucu ikisi de gönülllerinde yatan arzuların icrasına bahane arıyorlardı. Garsiya karaktersiz bir insandı. Kardeşi Fernando, Garsiya’nın hatırını sormak için Navarra memleketine gelirken kardeşinin kendisini hapsedip Kaştale’ye asker göndererek oraları zaptetmek niyetinde olduğunu haber alınca büyük bir tepki ile Kaştale’ye geri döndü. Bu olaydan bir müddet sonra Fernando da hastalandı. Kardeşi Garsiya, eğer önceki niyetini biraderi duymuş ise affettirmek, eğer habersizse hatrını sormak üzere Kaştale’ye gitti. Oraya vardığında Fernando hemen akabinde kardeşi Garsiya’yı aldırarak kaleye kapattı ve böylece “Her kim, kardeşine kuyu kazar; o kuyuya kendi düşer.” medlûlu gerçekleşmiş oldu. Fakat hapsolunan Garsiya akçe kuvvetiyle muhafızların ellerinden kurtularak memleketine geri döndü. Hemen asker tedarikine ve Sarkosta emirinden yardım isteyerek intikamını almaya girişti. </p>
			<p class="mg025">Miladi 1054 senesinin eylül ayının ilk günlerinde Bergaşt halihazırda Borgos isimli şehre dört saat uzaklıkta bir yerde iki ordu karşılaştı. Meydana gelen muharebede Garsiya yenik düştüğü halde vefat etti. Fernando biraderinin ülkesinden bir miktarını kendi yönetimine ilave etti. Geri kalanını ölen Garsiya’nın oğlu Don Sanşo Garses’e bıraktı.</p>
			<p class="mg025">Yabancılarla olan muhabbet ve dostluk her ne kadar ilerlemiş de olsa yakınlık sonucu olan kardeşlik sevgisi seviyesine vardırılamayacağı gibi, diğerleriyle ikisi arasında meydana gelen husumet ve düşmanlık da en yüksek mertebeye ulaşmayıp bir günahından geçmek ve arabulucuların söylediklerini kaale almak gibi uygun bir şekille münasebettin ve sevginin yenilenmesi mümkünattandır. Ancak kardeşler arasındaki yakınlık bağları bir kere kırılıp nefret meydana geldiğinde, çocukluk zamanlarında kendilerini pek çok seven anne ve babaları tarafından kendilerine olan muhabbetin bölünmesinden ve diğer çocukça sebeplerden dolayı meydana gelen kıskançlık ve düşmanlık perde arkasında kalmış olarak beraber büyüyüp daha sonraki zamanlarda yok olup unutulmuş şekilde görünürse de, küçük bir sebep husulünde bu husumet tekrar ortaya çıkar ve sahiplerine de kuvvet gelmiş olduğundan birbirinden şiddetli bir intikam almayınca içlerindeki kin yok olmaz. Bu insanın yaratılış özelliklerindedir. Bahsedilen kardeşler de gerek şahsi kıskançlıkları gerekse makam sevgisi belası vesilesiyle işte bu noktaya gelmişlerdir.</p>
			<p class="mg025">Kaştale ve Lion kralı Fernando, müslümamlarla da uzun zaman kavgalıydı. Fakat savaşların tafsilatı, oluş tarihleri ve hangi tarafın galip ve mağlup olduğu tarih kitaplarında açıklıkla zikredilmemiştir. Ancal kral Fernando, Portekiz memleketinin bir kısmıyla, o zamanın Mecriti yani şimdiki İspanya’nın başkenti olan Madrid şehrini almıştı. Tuleytula emiri Meymun bin Zunnûn ile sulh anlaşmasi imzalamıştı. Hatta Balmansiye emiri olan Abdülaziz’in elinden bahsi geçen şehri almak üzere Meymun tarafindan kendisine yardım gönderilmişti. Her nereye ayak basmış ise oraların Müslüman halkını kılıçtan geçirip karadaki tüm beldeleri yakıp yıkmışlardı. Bu acımasızca hareketlerden bahsedilmiştir. </p>
			<p class="mg025">Kral Fernando, kırk sene bu gaddar davranışlarla yönetim makamını kirletmiştir. Hicret-i Nebevi’nin 457 senesine tekabül eden miladi 1065 senesinin Kanun-u Evvel ayının yirmi birinci günü yokluk diyarına gitmiştir. Kral Fernando vefatından önce yöneticiler, soylular ve baş papazları Lion şehrine davet ederek, hepsinin huzurunda, tasarruf ettiği tüm memleketleri çocukları arasında paylaştırdı. Sanşo adlı oğluna Kaştale yönetimini, Alfons’a Lion krallığını ve küçük oğlu olan Garsiya’ya Cıllıkiye memleketini bıraktı. İki kızından Oraka’ya Semure’yi, Elvira’ya [İlbire] da Turş’u tahsis etmişti. Ülkesini bu şekilde parçalayarak ölen Sanşo El Mayor’un yaptığı hatayı yapmıştır.</p>
			<p class="mg025">Ölen Sanşo El-Mayor’un dört çocuğundan hayatta olan Aragon kralı Remir de İslam’ın ayrılıkçı melikleriyle özellikle Sarkosta ve Laride emirleriyle kavgalıydı. 460 tarihinde Gardos adlı kale üzerine hücum etmesiyle Sarkosta emiri Ahmed bin Süleyman bin Hud karşısına gelerek Remir’in askerlerini perişan kendisini de kılıcının azığı yaptıktan sonra yerine büyük oğlu Sanşo Ramires, Aragon kralı oldu. Bu suretle Sanşo El Mayor’un Sanşo isminde üç torunu bir zamanda yönetim tahtında bulunmuş oldular. Biri Aragon kralı bahsi geçen Sanşo Remir, biri Navarra kralı Sanşo Garses ve diğeri de Kaştale kralı Sanşo Fernandes’di. </p>
			<p class="mg025">Bunların aralarında da ülkelerinin topraklarını genişletmek arzusuyla rekabet, nifak ve zaman zaman kavgalar meydana geliyordu. Sonraları Sanşo Fernandes, Lion hükümetini kardeşi Alfons’un elinden alarak kendisini bir manastıra hapsetti. Alfons bir yakını vasıtasıyla hapisten kaçmaya cüret etti. Tuleytula emiri Yahya el-Meymun’un merhametinin gölgesine sığındı. Emir Yahya, Fernandes’den daha pervasızdı. Bunun hakkında çeşitli iltifat ve mertlikler göstermiş, hatta bazı yakınlarını ve akrabalarını dahi kabul ederek kendilerine büyük bir konak ve yüksek maaş tahsisine teşebbüs etmiştir. </p>
			<p class="mg025">Önceden bahsi geçen Sanşo Fernandes bir taraftan kızkardeşi Oraka’dan Semure kalesini almaktayken, kendisi çocuğu olmadan ölmüştü. Alfons, Lion’a geri dönerek hem kaybettiği makamını hem de sahipsiz kalan Kaştale krallığını ele geçirdikten sonra ikinci kardeşi Garsiya’dan Cıllikiye’yi de zorla alarak 465 senesinde babası Fernando’nun tüm memleketlerinin mutasarrıfı oldu.</p>
			<p class="mg025">Beri tarafta İşbiliye emiri Mu’tezid bin Abbâd önceden zikredildiği üzere Kurtuba hükümetini mahv ve berbat ettikten sonra İşbiliye ve Kurtuba dışında Karmune Elgarb ve Cebel-i Tarık ile o taraflara yakın olan belde, kale ve Müstahkem yerleri bir yolunu bulup yönetiminin çerçevesine dahil etti. Bu şekilde tam bir nüfuz ve iktidar oluşturduktan sonra diğer ülkelere de nail olmak sevdasına düşerek ilk rakibi Tuleytula emiri İbni Zunnûn’la bizzat kendisi savaş kapılarını açmıştır. Oğlu Muhammed’i de yeterli miktarda askerle Gırnata ve Malaka hükümetleri üzerine gönderdi. 460 senesinde Batalyevs emiri olan Abdullah bin Eftas hayatının günlerini tamamlamış, yerine oğlu Yahya geçmişti. </p>
			<p class="mg025">461 senesinde de bahsi geçen Mu’tezid bin Abbâd bu fesad dünyasının zorluklarını terk etmişti. Oğlu, Muhammed Mu’temed Billah ünvanıyla yönetim tahtına oturdu. Bir rivayete göre Mu’tezid vefatından önce oğlu Muhammed’e Afrika’da Lemtune kabilesinden çıkan Murâbıtlar’dan çekindiğinden Endülüs memleketlerinin anahtarı derecesinde olan Cebel-i Tarık mevkiini korumakla beraber Ceziretül Hadrâ’yı almasını ve yönetimini Kurtuba hükümeti yerine koyarak tüm Endülüs memleketlerini tasarrufu altına alma davasından geri kalmamasını vasiyet etmiştir. </p>
			<p class="mg025">Emir Muhammed cesur, iyi niyetli vakur, cömert güçlü bir yiğitti. Faziletli ilimlerde halk arasında meşhur, özellikle de şiir ve yazıda akranları arasında seçkin bir yere sahipti. Meriye emiri Muazzüddevle de şairlik ve belâgatte devrinin az bulunur şahıslarından olduğundan ikisi arasında sağlam bir dayanışma ve bağ vardı. Her ikisi de ilim ve hüner erbabını davet ettiklerinden sonsuz iyilik ve saygıya mazhar oldular. Bu suretle ilim ve eğitimin revaç kazanmasına destek oldular. Beyan edildiği gibi bir müddetten beri Tuleytula ve İşbiliye emirleri arasında meydana gelen şiddet, buğz ve düşmanlık İslam yönetimini karmaşa ve buhrana düşürdü. Mu’tezid’in vefatıyla bile Meymun bin Zunnûn’un düşmanlık ve hırs ateşinin sönmesi ve onarılması mümkün olmadığından ve El-Mu’temed Muhammed İbn Mu’tezid bin Abbâd da her ne kadar olgun ve güzel ahlaklıysa da kendisinin genç olması nedeniyle tecrübesiz olmasına dayanarak Meymun onun yönetim makamına gelmesini fırsat saydı. İlk önce Muhammed’i müttefikleri olan Mursiye ve Tedmir emirleri olan Ebubekr bin Amir ile Ahmed bin Tahir’den ayırdı. Kuvvet ve desteğini bu yolla ziyadeleştirmek için 465 senesinde kendi askerlerine Lion ve Kaştale Kralı Alfons’dan yardımla getirtmiş olduğu Hıristiyan süvârisini katarak emirlerin memleketlerini başkenti olarak tahsis etti. Bunlar da mütefikleri Muhammed’den yardım istediler. Fakat Muhammed, Malaka ve Gırnata emirleriyle savaştığından müttefiklerine yeterli miktarda asker gönderemedi. Fakat bütün bütün yardım edilmemiş de değildi. </p>
			<p class="mg025">O tarafa Hâcib İbni Ömer ile bir miktar asker gönderdi. İbni Ömer de Ebubekr ve Ahmed’i daha geriden gerekli miktarda asker gelecek diye ümide düşürerek düşmanlarına karşı direnişe yüreklendirdi. Bunun yanısıra bir iki gün sonra Berşelune kontu olan Reymond’a gidip peşinen on bin altın vermesini istedi. Mursiye’ye vardığında o kadar meblağın verileceği vaadiyle onu ittifak dairesi içine dahil etti. İki tarafça güvenin sağlamlaştırılması için Reymond tarafından yeğeni ve bu taraftan Emir Muhammed’in oğlu El-Reşid Ali Tarık el-Rehn mübadele edildi. Böylelikle Kont on bin süvari ile birlikte Mursiye tarafına gitmişse de, Muhammed tarafından gelmesi beklenen askerler ortaya çıkmadığından Kont korkuya kapıldı. </p>
			<p class="mg025">Bundan, Müslümanların talebinin Tuleytula ve İşbiliye emirleri arasındaki düşmanlığı vesile ederek kendisini ve askerini telef etmek olduğu fikrine kapılarak Er-Reşid’i en iyi şekilde korumaya özen göstermekle beraber şüphe ve telaş içinde kalmıştı. Bir taraftan da Müslümanlar arasında dedikodu yayılmasıyla emniyetin yok olması alametleri ortaya çıkmaya başlamıştı. Bu durum bazı casuslar vasıtasıyla Tuleytula emiri Meymun’un bilgisi dahilindeydi. Hemen bunların üzerlerine saldırarak toplumlarını perişan ve tarümar etti. Bunun üzerine Emir Muhammed sonradan askerleriyle gelmişse de iş işten geçmiş olduğundan mahzun bir halde geri döndü. Kont Reymond da Er-Reşid’i yanına alarak Berşelune’ye dönmüştü. Daha sonra mukavele edilen otuz bin altın ödenerek Er-Reşid kurtarılmıştır. Bunun üzerine önceden bahsi geçen İbni Tahir Tuleytula Emiri İbni Zunnûn’a tabi oldu. Fakat Mursiye Emiri Ebubekr müttefiki Emir Muhammed El Mu’temed tarafına sığındı. </p>
			<p class="mg025">Bir müddet sonra İbni Zunnûn, Kaştale atlılarıyla kendi süvârisini birleştirerek başkomutan olan İbni Hakem’in emrine tayin etti. Bunun yanısıra Kurtuba’nın alınması için görevlendirdi. Başkomutan da Kurtuba ile Beytüzzehra’yı ele geçirdikten sonra halk kendisinin yaklaştığından ve hucum edeceğinden haberdar olmadan İşbiliyye şehrini de muhasara etti. Emir Meymun da bu aralık arkasından yetişerek kuşatma altındaki şehri 466 senesinde aldı. Bu şekilde El-Mu’temed bin Abbâd iki başkenti ve pekçok memleketi Meymune hükümetine ekledi. Ancak Mu’temed bu esnada Cehn memleketinde asker toplanması ve yandaşların çağrılmasıyla meşguldü. </p>
			<p class="mg025">Tuleytula Emiri kısa zamanda sayılı yerler ele geçirmişse de o yerlerin muhafaza edilmesi konusunda askerinin ayrılması lazım gelmişti. Bu nedenle zarureten askerlerinin toplu kuvveti parçalanmıştı. El-Mu’temed Muhammed bin Abbâd bu ayrılıktan yaralanarak derhal kaybettiği memleketlerinden bazılarını geri aldıktan sonra İşbiliyye şehrine kadar ulaştı. Meymun da İşbiliye’de hasta bulunuyordu. O esnada vefat etmiş, askeri şehirden çıkarak Tuleytula’ya kaçmıştı Böylelikle merhumun yerine veliaht tayin ettiği Yahya’yı 467 senesinde Tuleytula emirliğine atadılar. Melik İbni Abbâd da hükümet merkezi olan İşbiliye’yi bu şekilde geri alarak orada birkaç saat eğlendikten sonra düşmanlarını takibe çıktı. Kurtuba’ya saklanmış olan Haris İbn Hakem’in üzerine vardığında Kurtuba ahalisi Muhammed’in gelmesini beklediğinden şehri derhal kendisine teslim ettiler. Haris de direnişte aciz kalmıştı. Kaçmaya teşebbüs etmişse de, Emir Muhammed ardından eceli gibi yetişerek süngüsüyle vurmuş, onu öldürmüştü. Daha sonra da cesedini bir köpek leşiyle beraber Kurtuba köprüsü üzerine bıraktırdı.</p>
			<p class="mg025">Sonuçta Emir Muhammed 471 senesine kadar zorbalığın eline düşen ve istila edilen bütün memleketlerini yeniden fethetmesinin dışında 471 senesinde Mursiye ve Malaka memleketlerini de yönetiminin çerçevesine dahil etti.</p>
			<p class="mg025">Emir Muhammed bin Abbâd bahsedildiği gibi yönetimi altındaki toprakları genişletmekle diğer emirleri ittihad dairesine dahil etti. Manen bunları himayesi ve nüfuzu altına almıştı. Kendisinin asıl maksadı bu ayrı idarelerin hepsini birleştirerek tek merkezli bir hükümet içine almak, bu yolla halifelik ünvanını da kullanarak Emevi hükümeti gibi bir hilafet idaresi oluşturmak ve ortaya çıkarmak, rakibsiz olarak bütün Endülüs memleketlerinde ferman buyurmak, bağımsız ve istikrarlı olmak konularından ibaret bulmuşsa da bu maksadın kolaylaşlaşmasına yalnız Tuleytula Emiri mani olabileceğinden ve hususuyla kendisi bu yakınlarda istila edilen Mursiye memleketini tekrar yönetiminin çerçevesine dahil etmek üzere yola koyulmaya hazırlandığından hem Tuleytula Emiri ile Kaştale Kralı arasında öteden beri oluşmuş olan ittifak bağlarını bir şekilde bozmak hem de lüzumu halinde yardımından istifade edilmesi zımnında Berşelune kontunu kendi destek dairesine almak gibi önemli bir görevle Hâcib İbni Ömer’i iki tarafı üzerine gönderdi. </p>
			<p class="mg025">İbni Ömer, çok iyi konuşan dirayetli haliyle herkesi iknaya muktedir, akranlarından üstün bir zattı. Önceleri emirleri birbirine düşürüp zayıflığa düçar olmalarıyla memleketlerinin Muhammed el Mu’temed tarafından kolaylıkla alınıp zaptedilmesine tek sebep olarak kabul edildiğinden, bu kez de bahsedilen önemli işlerin yürütülmesi onun görevleri içine dahil edilmişti. </p>
			<p class="mg025">Bu esnada Tuleytula emiri Meymun vefat edince oğlu Yahya El-Kadir yönetim makamına oturdu. Ancak heva-ü hevesine tabi ve memleketin idaresine muktedir olmadığından, bir taraftan da İbni Ömer’in yaptığı tahriklerin halkın fikirlerini etkilemesi ihtimaliyle ahali 472 senesi sonlarında isyan etti. Emirin sarayını kuşatarak vezirleri has askerleri ve zabitleri ele geçirip idam ettiler. </p>
			<p class="mg025">Bu karmaşa arasından Yahya El-Kadir nasılsa kaçarak canını kurtarmaya muktedir olmuştu. Belensiye memleketi sınırlarında olan bir kaleye sığınarak Sarkosta ve Batalyevs emirlerine ve özellikle babasının gerçek müttefiki olarak kabul ettiği Kral Alfons’a durumundan söz ederek yardım talep etti. </p>
			<p class="mg025">İbni Ömer, Berşelune kontuyla istekleri için ittifak yaptığı anda vakit kaybetmeden Alfons tarafına gitmek üzere aceleyle yola koyuldu. Öncelikle İsmail bin Zunnûn ile imzalanan ittifakı bozmak üzere yüklü bir miktarda para vererek kralı hırslandırdığından, Alfons memleketini genişletmek emeli için anlaşmanın saygı duyulması gereken hukukunu feda etti. Bunca nimete nail olduğu zatın oğlu aleyhine olarak İşbiliye emiriyle 473 senesinde ittifak anlaşması imzaladı. </p>
			<p class="mg025">İşbiliyye emirinin bu şekilde İslam aleyhine Hıristiyanlarla anlaşma yapması Müslüman ahali arasında kötü etki yapmış ve pek çok dedikodu çıkmasına sebep olmuştur. Kısaca Tedmir Emiri Ebubekr ve Kaid Abdullah bin Reşid bu hareketleri alenen yapmışlardı. İbni Ömer’in hilekâr tedbirlerinin sonuçta İslamiyeti yok etmeye sebep olacağından dolayı ortadan kadırılmasına fırsat kolladılar.</p>
			<p class="mg025">Tuleytula emiri Yahya bin Meymun’a yardım etmek arzusunda olan Sarkosta emiri Ahmed bin Hûd, 474 senesinde bu dünyadan ahiret alemine irtihal eyledi. Yerine geçen oğlu Yusuf Ebu Âmir de o niyette iken, Aragon ve Navarra kralı tarafından kendi ülkesine yapılan tecavüzlere dayanarak tüm kuvvetlerini oraya göndermeye mecbur olduğu için vadini yerine getirmeye zaman bulamadı. </p>
			<p class="mg025">Bu taraftan biçare Yahya, Kaştale kralı Alfons’tan yeniden yardım istedi. Kötü kralsa bahsedilen gaddarlıkları hasebiyle vasıflarına arasına yazılmış küfranı nimette bulunan ünvanına kani olmayıp yanına bir de ihanet ve lanetli kelimelerinin ilavesi için ilk önce Tuleytula arazisine dost gibi girmişti. Sonra düşmanlık ve husumet bayrağını açarak tesadüf ettiği beldeleri ve büyük şehirleri yakıp yıkıp, hayvan ve malları gasp ettikten sonra günahsız insanların haksız yere kanlarını akıtarak ateşe verdi. </p>
			<p class="mg025">Bu belanın def edilmesi için Yahya, </p>
			<p class="mg067"><em>dert sebebi olursa eğer,</em></p>
			<p class="mg066"><em>mal mülk sahibi olmak</em></p>
			<p class="mg065"><em>ilacı nedir acaba? </em></p>
			<p class="mg052">mazmûnuyla Batalyevs emirinden çare aramasının üzerine Emir yeterli miktarda askerle Vadi-i Ane ve Tâce taraflarına süratlice geldiği haberi ulaştığında gasp ettiği malları kurtarmak için Batalyevs emirinin önünden kaçarak memleketine döndü. Emir bu şekilde Yahya’yı tehlikeden kurtarıp yönetim makamına yerleştikten sonra askerleriyle Merda’ya doğru gitti. Bir müddet sonra bâki âleme gitmesiyle yerine biraderi Abdülmütevekkil İbni Eftâs, Batalyevs emiri olmuştu. İşbiliye Emiri Muhammed ile Kaştale Kralı Alfons arasında imzalanan mukavelede kralın Tuleytula’yı ve Muhammed’in de Gırnata ile Batalyevs’i almaları, yani tüm İspanya’yı aralarında paylaşmaları hususunun dercedilmesi ve bu halin oluşmasından sonra birinin diğerini mahvederek İspanya memleketlerinde tek başına bağımsız bir buyrukçu olma niyeti, ikisinde de olması uzak bir konu değildi. </p>
			<p class="mg025">Alfons, Tuleytula şehrini kuşatma altına alarak köy ve kasabalarını dört sene boyunca acımasızca yağmalayıp harap ettiğinden, Tuleytula’da kıtlık ve pahalılık meydana geldi. Ahalisi de dert ve belalara müptela oldu. Bu devirlerde İslam için endişe duyan pek çok kimse böyle önemli bir mevkinin Alfons’a teslim edilmesinden pekçok kötülük meydana geleceğini sezerek İslam arasında tek taraflı sebeplerin oluşturulması ve ittifaka mesai sarfedip ihtimam göstermişlerse de bu gayretli hareketler ve hikmetli nasihatlar garez sahiplerini etkilemeyerek sonuçsuz kalmıştı. Hatta bu hamiyetli topluluktan övgüye layık bir ahlakla meşhur olan Beca Kadısı Ebu-l Velid şehirden şehire ve memleketten memlekete gitmiş, İslam emirlerini ittifak dairesine davet ederek “Rüesa arasında ihtilaf olursa orada melik ve millet yok ve harab olmaya düçar olur. Bu durumda hükümetin ve saltanatın bünyesinde barınan her şeyin yıkılması kesindir. Alfons gibi lanet göstergesi bir kimsenin gösterdiği mülayimlik ve desteğe güven ve itimad etmek nâs-ı celil “lâ tettehizû adüvvî ve adüvvüküm evliyâ’ / benim düşmanım ve sizin de düşmanınız olanları dost edinmeyin” gereği doğru olmaz Çünkü bir dini rakip asla dost olamaz ve gösterdiği dostluk, kendi işini görünceye kadar olan sahte bir tavırdır. Asıl içinde yatan emeli, hepinizi mahv ve perişan etmektir.” diye, gittiği mahallerde verdiği nasihatler tarihin sayfalarına yazılmıştır.</p>
			<p class="mg025">Uzun zamandan beri kuşatma altında bulunan Tuleytula ahalisinin yiyecek kıtlığından dolayı gün be gün halleri kötüleşmişti. Bir tarafdan da yardım ümidi kalmamış olduğundan, sulh maksadıyla Alfons’a elçi gönderilmesi için emirleri Yahya’yı baskıya tabi tuttular. Fakat inatçı kralın önceleri sığnağı ve yurdu olmuş olan şehrin teslim edilmesinin dışında barışa razı olmamasıyla, Arap şeyhleri ve İslam ahalisi ilk önce esareti kabul etmek ve riayete razı olmak manasındaki böyle bir teklifin reddedilmesinde söz birliği yaparak kâfirlerin mahkûmu olmaktansa harabe şehrin toprağına defnedilene kadar savunma ve savaşın şiddetine tahammül etme şıkkını seçtiler. Ancak ne çare ki, kıtlık ve pahalılık en üst seviyesine çıkmış, diğer ihtiyaçlardaki sıkıntı da tahammül edilemeyecek bir duruma gelmişti. Bunun üzerine yine de ısrar edilip bunca insanın ölmesine kadar göze alınmış olsa da sonuç olarak iyi bir neticeye ulaşılamadığından şehrin kapıları açılarak krala yeniden elçiler gönderildi. </p>
			<p class="mg025">Alfons, şehrin halkına canları, mal ve mülkleri hakkında güven vererek dinlerinin gereklerini yerine getirebilme, mescid ve cami yapımı hususuna ve Müslümanların halihazırda süren davalarının önceden olduğu gibi şer’i marifetle görüşülmesine müsaade göstermişti. İçlerinden başka yerlere gitmek veya hicret etmek isteyenler olursa seçilmiş ve izin almış olmaları şartını belirten bir sözleşme yazılmıştı. Bu ahitname Arapça ve Latin lisanlarıyla kaleme alınmıştı. Sözleşme Alfons tarafından mühürlenerek içeriği tüm ahaliye kabul ve tasdik ettirildikten sonra 478 senesi Muharrem ayında yani üç yüz yetmiş iki sene müddetince İslam yönetiminin altında bulunduktan sonra Kral Alfons Tuleytula’ya girdi. Emiri Yahya da asker ve ahaliden pekçok kimseyle beraber Belensiye şehrine yönelerek yola koyulmuştu.</p>
			<p class="mg025">Tuleytula’yı vatan edinen Müslüman halkın Alfons gibi hainlik ve gaddarlığa alışmış biri tarafından müsaadelere nail olması, yüksek nesilden gelen fatih Tarık bin Ziyad’ın Tuleytula şehrini fethettikten sonra halkına verdiği imtiyazların bu ana kadar Müslümanlar tarafından güzellikle uygulanmasına itina edildiğine bir manevi mükâfat suretinde bulunmuştur. Alfons şehre girdiğinde sakinlerinin yarısını teşkil eden Yahudi ve Hıristiyanların engelsiz ve baskı görmeden ayinlerini yapmakta serbest oldukları ve mabedlerinin bu şekilde korunduğunu gözleriyle görmüştü. Karşılığında yaptığı muameleler ve gerek diğerleri tarafından Müslümanlar hakkında yapılan hareketler bundan sonra beyan edilecek durumlardan açıkça görülür. Tuleytula gibi önemli bir mevkinin düşman eline geçmesi İslam’ın şanlı ve yüce yapısına büyük bir noksanlık ve zarar vermişti. Bu durum şeyh ve liderlerle asker zabıtlarını son derece üzmüş ve rahatsız etmişti. Bu hususta ismi daha önce zikredilen El-Kais İbni Reşid herkesten önce feryad etti. “Bu elim durum İbni Ömer’in gezdiği yerlerde İslam’a ektiği eşkiyalık tohumlarının mahsulüdür. İbni Ömer sınırlara kendi adamlarını bırakıp mal toplayarak İslam memleketlerini hileli hareketlerle müşriklerin eline teslim etmiştir.” diye terbiye edilip azarlanmasında söz birliği yaptılar. Bu şikayet olaylarından bazıları nefsi emmareye karşılık geliyordu.</p>
			<p class="mg025">İşbiliye emiri Muhammed el-Mu’temed bin Abbâd, İbni Ömer’in muhakemesini meclise havale ettiğinden İbni Ömer “el-hâinu hâif / Hain (kimse) korkaktır” fehvasınca başlangıçta Belensiye şehrine orada da kendini güvende hissetmediğinden Tuleytula’ya kaçmıştı. Kral Alfons yararlanmak maksadıyla kendisini kabule mazhar etmişse de Tuleytula’da bulunan ehli İslam’dan emin olmadığından orada da barınamamıştı. Sarkosta emiri Ahmed Ebu Cafer İbni Yusuf’un himayesine sığındı. Emir İbni Yusuf, İbni Ömer’e ikaram ve misafirperverlik gösterdi. Bazı işlerinde de istihdam etti. Hatta Belensiye sınırlarına yakın olan kalelerin korunması görevini onun idaresi altına verdi. Ancak İşbiliyye emiri Muhammed, İbni Ömer’in her ne yolla olursa olsun alınması konusunda Ceziretü’l Hadrâ valisi olan oğlu Yezid el-Râzi’yi görevlendirince Yezid kıyafet değiştirerek Belensiye’ye gitti. Orada hanedanın muteberlerinden birini araya koyarak Belensiye eyaletinden bazı yerlerin Sarkosta hükümetine teslim edileceği ve bunun yapılış şeklinin müzakere edilmek üzere kendisinin Belensiye şehrine gelmesi hususları Yezid tarafından İbni Ömer’e yazılmış olduğundan, İbni Ömer buna inanarak şehre geldiği anda Yezid el-Razi’ye teslim edilerek Kurtuba’ya gönderildi. Orada birkaç gün hapsedildi. </p>
			<p class="mg025">Daha sonra, korunması için hizmetinde bir grup asker bulunduğu halde ve kendisi de matem elbiseleri giyinerek akşama yakın İşbiliyye şehrine girdi. Çarşı pazarda seyretmeye koşmuş olan halkın sövgüleriyle alkışlanarak zindana atıldı. Zindanın anahtarları da Muhammed Mu’temed’e teslim edildi. Emniyetinin sağlanması için her ne kadar bahsi geçen hizmetlerini, sadakat ve hedefini emire ve emirin oğlu Er-Reşid’e yazmışsa da aleyhinde olanlar idamını istemekte ısrar ettiklerinden 479 senesi Muharrem ayında zindanda ölmüştür. </p>
			<p class="mg025">İbn Ömer görünüşte emire sadık bir hâcibse de, Müslümanlar arasını düzeltip düşmana galebe etme sebeplerinin oluşmasına vakit harcamak gerekliyken tam tersine hilekârlıkla aralarında nifak ve düşmanlık oluşmasıyla ittifak imzalanmış, Bu fesatçı yaptıklarının sonucu olarak Tuleytula’nın ve daha pekçok belde, kale ve memleketin düşman eline geçmesine sebep olmuş olduğundan, sonuçta kendisi de hak ettiği belâsını bulmuştur. “Diken eken üzüm biçmez.”</p>
			<p class="mg025">Bu taraftan Kral Alfons yalnız Tuleytula ile yetinmeyip Mecrid (Madrid), Makde ve Vadi-ül Hicare şehirleriyle Tace nehrinin iki tarafında bulunan nahiye ve kasabaları da ele geçirmişti. Emir Muhammed o vakit kendi elleriyle diktiği garez ve hırs ağacının ne şekilde meyve verdiğini gördü. </p>
			<p class="mg067"><em>iş işten geçtikten sonra</em></p>
			<p class="mg065"><em>pişmanlığın bir yararı yoktur</em></p>
			<p class="mg025">Son pişmanlık fayda vermedi. Güya bu başlangıçtan meydana gelecek kötü sonuçların def edilmesine kalkışıldı. Kral Alfons’a aralarında imzalanmış olan sözleşmenin sınırlarını hiçe saydığı ihtar edilmişse de buna cevaben Kral Alfons eski dostu ve gerçek müttefiki olan Emir Yahya’nın kendine bıraktığı memleketi ve içindekileri tamamen tasarrufu altına almış olduğuna kimsenin bir diyeceği olamayacağını ve kendisiyle olan sözleşmesinde sabit kalacağını, hatta buna açık bir delil olmak üzere Gırnata tarafına yapılacak seferde kendisine yardım edilmesi hususunda seçkin ve tanınmış beş yüz süvari askeri göndermiş olduğunu, bu durumda İşbiliye şehri yakınlarında emrini bekler halde bulduğunu yazması üzerine El Mu’temed bahsedilen askerleri gereğinin kalmamasından dolayı iade edip hilekâr kralın istila pençesinden kurtulmak kaydına düştü. Arsız ve hayasız kral, meliklere yakışan ar ve namusu küçük bir menfaat için feda etmişti. Muahhidleriyle olan anlaşmaları pervasızca imha ederek zayıf olan Sarkosta ve Batalyevs emirleri üzerine asker sevk etti. Bunun üzerine Sarkosta emiri Ahmed Ebu Cafer yardım talebiyle diğer emirlere adamlarını gönderdi. Batalyevs emiri Ömer bin Eftas sahip olduğu az miktarda askerle krala karşılık veremedi. </p>
			<p class="mg025">Bir taraftan da müttefiki olan Gırnata emirinin İşbiliye emiriyle savaş halinde olması hasebiyle kendisine yardım edemeyeceği gibi, Meriyye emiri yerce uzak ve Belensiye emiri de kralın nüfuz ve himayesiyle bağlanmıştı. Emir Muhammed El-Mu’temed ise nüfuz ve kuvvetini şimdiye kadar tavâif-i mülûk aleyhine kullanmıştı. “Kendi de muhtâc-ı himmet bir dede / Nerde kaldı gayrıya imdâd ede” mealiyle hemhal olduğundan, onun tarafından da ihtimal kapısı kapatılmıştı. Her taraftan kendisine yardım edilmesinin imkansız olduğunu görünce Ömer El-Eftas çok üzülerek Afrikiye’de ortaya çıkmış ve şöhreti her tarafa yayılmış olan Yusuf bin Taşfin’den çaresizce yardım istemeye karar verdi. İslam arasında oluşan ihtilaflar ve ayrılıklar sebebiyle memleketlerin emirlerinin hepsi zayıf düştüklerini ve müşriklerin galebesiyle muvahhidinin evlad ve yakınlarının binlerce insanın küffar elinde mahkûm ve esir kaldıklarını ve yapılan zulüm ve baskılara tahammülün kalmadığını tafsilatla Yusuf bin Taşfin’e beyan etti. İslam camiasının ciheti gereği kendilerinin bu musibetlerden kurtulması için Endülüs’e gelmesini temenni ve niyaz etti.</p>
			<p class="mg025">Kral Alfons da Portekiz’in anahtarı derecesinde olan Muriyye kalesini aldıktan sonra, gerektiği durumda zor kullanarak ele geçireceği manasını ima ederek bazı önemli mevkilerin de kendine bırakılıp teslim edilmeleri hususunu terbiyesizce bir mektup göndererek Emir Muhammed’e bildirdi. Emir Muhammed bu duruma çok sinirlendi. Bu hal üzerine müzakere yapıldığında kendisi ve bazı vezirleri Kaştale kralının kuvvetli olmasından korktuklarından şimdilik dostluk göstermek, icab ederse senelik olarak bir miktar vergi verilmesiyle savaşı bertaraf etmek cihetini ortaya koydular. Ancak Muhammed şimdiye kadar topraklarını genişletmek ve yönetimi düzenleyip sağlamlaştırmakla meşgul olduğundan, bu vahim görüşü günah olarak görerek krala red cevap verdi ve muharebeye hazırlık yapmaya başladı.</p>
			<p class="mg025">Tüm müttefikleriyle nasıl karşılık verileceğini müzakare etmek üzere Gırnata, Meriyye ve Batalyevs emirlerini davet etti. Bunların murahhasları derhal İşbiliyye’ye gelerek müşaverede hazır bulundu. İlk önce Beca kadısı Ebubekr ve Kurtuba kadısı Ebul-Velid, Batalyevs emiri Ömer bin Eftas’ın hareketine uyarak Afrikiyye’den Yusuf Bin Taşfin’i Endülüs’e davet ederek Hıristiyanların önceki sınırlarına kadar sürülmesini teklif ettiler. Bunun üzerine mecliste bulunanların hepsi bu görüşü iyi karşılayıp kabul ettiler. Ama içlerinden Malaka valisi Abdullah İbn Zağut ihtiyatlı ve mert bir insandı.Bu kararı ikna edici deliller gösterek iptal ettirmeye kalkıştı. Meclise hitaben, “Murâbıtlardan yardım talebine karar vereceğiz. Bir takım kabilelerden oluştuklarından Endülüs beldelerinin güzel havasını ve suyunu ve tarlalarını ve Belensiye’nin bağ ve bostanlarını görecek olurlarsa bir daha buraları terk etmeycekleri kesindir. Eğer Hıristiyanlara galebe etmeleri ve bizleri onların esaret zincirlerinden kurtaracakları umulsa da bununla beraber Yusuf bin Taşfin’in bütün Mağrib kabilelerini esaret ve zulüm pençesi altında inlettiği gibi sizleri de bu duruma getireceği açıktır. Ama Kaştale kralının pençesinden kurtuluş çaresine gelince; bunun meydana gelmesi kendi elinizdedir. Çünkü bizim zaaf ve çöküşümüze sebep olan nifak ve dayanışmanın yok olması hali aramızdan def edilip müttefik ve tek yürek olursak;</p>
			<p class="mg067"><em>zor arkadaşlık bağları kuran</em></p>
			<p class="mg066"><em>düşmansız olmaz</em></p>
			<p class="mg067"><em>arkadaşlık bağlarının şartı da</em></p>
			<p class="mg066"><em>bağların çözülmemesidir</em></p>
			<p class="mg067"><em>binlerce bağ, tek tek bir güç değil</em></p>
			<p class="mg066"><em>ancak örülürse bağlar bir arada</em></p>
			<p class="mg065"><em>İsfendiyar bile o bağı çözemez</em></p>
			<p class="mg052">mazmûnu üzere her türlü tehlikeden sâlim ve uzak oluruz.” diye güzel sözler söylemişse de, bu hayırlı ifade krala sahip çıkma manasını taşıdığından kabul edilmedi. Yusuf’un tarafına elçi gönderilmesi hususuna herkesin oyuyla karar verildi.</p>
			<p class="mg025">Muhammed el-Mutemed bin Abbâd’ın veliaht tayin ettiği oğlu Er-Reşid de zikrolunan Malaka valisi Abdullah’ın isabetli fikrine destek çıktı. Emir, oğluna “görüşme ve müzakere yolunda uğradığımız bilinen bu tehlikeli durum ve Endülüs emirlerinin zaafları da açıkça görülmektedir. Eğer Alfons’la savaş olursa askerimiz az ve parasız olduğundan bizim için zafer kazanmak zordur. Bundan dolayı İbni Taşfin’e müracaattan başka çaremiz kalmadı.’ dedi. Oğlu Er-Reşid de, “İbni Taşfin’in soyu meçhul olarak ortaya çıkıp Afrikiye’yi ele geçirmiş bir adam olduğundan Endülüs’e gelmesi halinde bizleri de esir veya memleketlerimizden süreceği mahal şüpheli değildir.” diye cevap verdi. </p>
			<p class="mg025">Muhammed el-Mu’temed tekrar sözü aldı. “Eğer şimdiki halin üzerine Endülüs memleketi Hıristiyanların pençesine giriftar olacak olursa, Müslüman halkın hesap günü beni lanet ve sövgü nişanesi yapacakları aşikârdır. Hem de müşriklere haraç vermektense İbni Tasfin’in çobanı olmak evlâdır. Her halde ilâhi inayete dayanarak bu konuya teşebbüs edildi.” dediğinde oğlu da hemen “Cenab-ı Rabbülalemin seni, mülk ve devletini koruyup himaye buyursun.” cümlesinden başka cevaba cesaret edememiştir. İşte El Mu’temed’in bu sözlerinden anlaşıldığı üzere İbni Taşfin’in Endülüs’e davet edilmesi kötülük getireceğinin düşünülememesinden dolayı değildir. Belki Müslümanların çok çaresiz olduğu bir durumda kalmış olmalarından dolayı mahzurlu olduğu halde bu tedbiri seçtirmiştir.</p>
			<p class="mg026">* * *</p>
		</div>
</body>
</html>