<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-104</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-100">Muhammed Bin İsmail’in Tahta Çıkışı</h1>
			<p class="mg052">Bahsedildiği üzere İbni Osman taht ve ünvan gasbettiyse de, vasfını taşıdığı şiâr-ı zulm, hıyanet, kibir ve gurur nedeniyle herkesin nefretini kazanmıştı. Bey’atında genel bir ittifak olmadı. Ekser kavim liderleri kendisinden yüz çevirdi. </p>
			<p class="mg025">Hükümet ricâlinin önde gelenlerinden Abdülbâr, yakınları ve diğer taraftarlarıyla Monteferyo şehrine kaçtı. Onun ardından Osman’ın diğer muhalifleri de birer ikişer oraya toplanıp hayli topluluk ve kuvvet kazandılar. İşte bu muhalifler topluluğu tahttan indirilen Muhammed El-Yesâri namına ayaklanıp Gırnata yönetimine yine onun getirilmesini istemiş olsalar bile, El-Yesâri hâlâ İbni Osman’ın elindeydi. Onun ölümüne neden olacaklarından ve çok defa görevden alınıp tekrar göreve iade edildiği halde idaresi sırasında mülk ve milletçe hiçbir fayda görülmemiş olduğundan, ondan vazgeçerek Kaştale’de bulunan Muhammed bin İsmail’in tarafını seçtiler. Gırnata hükümeti onun zatına layıktı. Bir an evvel Monteferyo’ya gelmesi konusunda kendisine haber gönderdiler. İbni İsmail davet olayını büyük bir memnunlukla kabul etti. Yardım maksadıyla kral tarafından emrine tayin edilen bir miktar askerle şehre ulaştı. Orada Gırnata hükümetine karşı yeni bir hükümet teşkiline süratle girişerek durumu ilan etti. </p>
			<p class="mg025">Gırnata Meliki İbni Osman da muhaliflerinin o şekilde an be an kuvvet kazanmakta olduklarını gördüğünde Kaştale’yle muharebe üzere bulunan Navarra ve Aragon krallarıyla ittifak imzalayarak Cehn ve Mursiye sınırına asker göndererek Kaştale kralıyla muharebe için paçaları sıvadı. Fakat o aralık bu iki krala harp sebebi olan kârlı bir konuda uyuşulmuş, istekleri de gerçekleşerek, Kaştale kralıyla barış anlaşması imzalanmıştı. Biçare İbni Osman şaşkın olarak ortada kaldı. Navarra ve Aragon üzerinden dönen Kaştale askeri de kral Don Jan tarafından müttefiki bulunan İbni İsmail’le gönderildi. Bununla İbni İsmail büyük bir kuvvet kazanarak İbni Osman’a galip geldi ve 859 senesinde Gırnata hükümetini tahsil etti.</p>
			<p class="mg050">(Tafsilât) Fransa tarihçilerden biri bu olayı daha geniş olarak nakletmiştir. Der ki: İbni İsmail’in Gırnata hükümetine çıkmak için Monteferyo’ya davet edildiği esnada Kaştale kralı II. Jan tarafından emrine yeterli miktarda asker verilmemesi, Navarra ve Aragon meseleleriyle uğraşmasından dolayı değildi. Belki içteki durumlarda görülen karmaşa sebebiyle askerce az sayıdaydılar. İbni İsmail’i az bir kuvvetle şehre gönderdiğinde, imkan müsait olduğunda kendisine güçlü bir şekilde yardımda bulunacağını vaad etmişti.</p>
			<p class="mg025">Fakat bu karışıklık kısa zamanda def edilemedi. O zamana kadar İbni Osman gerek Monteferyo üzerine gerek diğer taraflara defalarca asker sevkederek her muharebede zafere nâil oldu. İbni İsmail istediğine nâil olamamaktan hemen umutsuzluk derecesine gelmişken, 856 senesi Muharrem’inin on sekizinci günü Arkos şehri yakınlarını yağmalamak için sokulmuş olan bir grup Müslüman asker, zabit Don Jan Pones emrinde bulunan askerin hücumuyla hezimete uğramışlardı. Safer ayında da zikrolunan Abdülbâr’ın oğlu olup, babasıyla Monteferyo’ya gitmemiş ve İbni Osman’ın hizmetinde sıdkla boyun eğmiş olan bir merd-i cesurun idaresi altında olarak Mursiye ve Lorka arazisine ayak basan diğer bir fırka Gırnata askeri de, Don Elvanzo Fakzardo’nun idaresinde bulunan çok miktardaki askerle güçlü bir direnişte bulunamayıp perişan oldular. İşte bu iki olay İbni İsmail’in güvenliğinin sağlanmasına kuvvet vermiş, hasmı İbni Osman’ın zayıf kuvvetini sağlamlaştırmasına sebep olmuştu.</p>
			<p class="mg025">Gariptir ki İbni Abdülbâr bahsedilen yenilgiye gelinceye kadar İbni Osman’ın kendisine verdiği bütün mühim işleri rıza, sıdk ve ihlâsla icra etti. Kendisinin özel dairesine girip her şekilde güven ve itimadını sağlayacak mertebeye ulaşmıştı. Bu defaki başarısızlığı da kendisinin noksan tedbirlerinden ve iş bilmezliğinden dolayı değildi. Belki emrindeki askerin azlığından ve üzerine saldıran düşmanın çokluğundan doğmuş iken, Gırnata’ya dönüşünde İbni Osman kendini huzuruna çağırarak savaş meydanını terketmesinden dolayı birçok azarlamadan sonra, “Sen savaş meydanında da mertçe savaşarak canından geçmeyi bilmedin. Şimdi ben seni hapiste aşağılayarak öldüreyim” deyip biçareyi hapse attırıp idam ettirdi. </p>
			<p class="mg025">İşte bu merhametsiz üslup diğerlerinden çıksa hakikaten acayiplikle karşılanırsa da, İbni Osman gibi pek küçük bir sebeple gözünde suçlu olanları insani cezaların son raddesi olan idam muamelesiyle cezalandırmak alışkanlığı olan bir zâlime göre adi işlerdendi.</p>
			<p class="mg025">Sonuç olarak Kral Don Jan meşgul olduğu gaileden bu aralık azade olarak Monteferyo’da bulunan İbni İsmail’e çok sayıda asker gönderdi. İbni İsmail o kuvvetle İbni Osman’ı perişan ve darmadağın etti. Gırnata üzerine yürümeye başladı. İbni Osman Gırnata’ya kapanıp asker toplamaya koyulduysa da, halk zâlim işlerinden bıkıp usanmıştı. Düşmana karşılık vermeye yetecek miktarda asker çıkaramamasının yanında ne tarafa kulak verdiyse düşmanın lehine kendisinin aleyhine sözler işittiğinden düşmanına galip gelmekten ümitsizliğe kapıldı. Hiç olmazsa şehrin kendi aleyhinde bulunan ahalisinden bir intikam alıp içini rahatlatnak için memleketin önde gelenlerini bir gün Elhamra’ya davet etti. Toplandıklarında hepsini hapse atarak saldırganlara karşı müdafaa için gerekli görülen mevkilerin sağlamlaştırılmasına girişti. Fakat halk bu durumdan haberder olunca isyana kalkıştı. İbni İsmail’in padişahlığını ilan ettiklerini gördüğünde artık Elhamra’nın kendisi için emin bir yer olamayacağını anlayarak hapisteki reisleri saldıktan sonra kendisi de zâlimlik zamanında birlikte hareket ettiği birkaç kişiyle dağlara kaçtı.</p>
			<p class="mg025">İşte bu tafsilatı yazan müellif yine der ki: Gırnata’da milletin meşhur önderlerinden İbni Sirâcîn hanedanının Elhamra’da cümleten katl ve telef olunduklarına dair İspanyollar arasında meşhur olan garip kıssanın, bahsedildiği üzere, ahalinin büyüklerinin Elhamra’da hapsedilmelerinden kaynaklanan yanlış ve gerçek dışı bir efsane olduğunda şüphe yoktur. Çünkü bunun varlığı olsa büyük bir olay olurdu.</p>
			<p class="mg025">Bağdad’da ortaya çıkan büyük vak’alardan biri olan Bermeki kıssası gibi her tarihte bahsedilmesi gerekirken hiç birinde buna dair birşey yazılmadığı halde, yalnız Petro Çinez adında bir şahsın “Gırnata’nın İç Savaşları” ismiyle anılan, İspanya mutaassıplarına eğlence olmak ve belki de Arapları hicv ve takbih etmek ile İspanyolları Müslümanlardan soğutmak için yazdığı efsanenamede bulunması iddiayı teyid eder. Bununla beraber zikredilen efsanenamenin lafız ve ibareleri güzel kaleme alınmıştır. İçinde binbir gece hikayeleri ve hefthıvân-ı Rüstem<sup><a class="footnote-link" href="#footnote-274-16" id="footnote-274-16-backlink">[16]</a></sup> gibi birçok tuhaf fıkralar yazılmış olduğundan, safdil İspanyolların geçen zamanla bu hurafelere gerçek olaylar imiş gibi inanmış olmaları, bu zamanda İspanya’da seyahat edenlere Gırnata’da Elhamra sarayını gösterdiklerinde bir çeşmenin siyah mermerden yapılmış direğindeki yakut yazıları göstererek Efendi İbni Siracîn’in bu mahalde akan kanlarının izlerine bakarak dedikleri muhakkaktır. </p>
			<p class="mg025">İbni Osman bu şekilde firar edince, Gırnata yöneticisiz kaldı. Gırnata bu haldeyken İbni İsmail buraya ulaştı. 858 senesinde hiçbir engelle karşılaşmadan yönetim tahtına nâil oldu. Rivayet edenin sorumluluğundadır.</p>
			<p class="mg025">Her neyse, İbni İsmail, Kaştale hükümeti kuvvetiyle saltanat makamına çıktığında, alelâde hoş olmayan teklifler birbirini izlemeye başlayıp, kral tarafından kendisine adeta vali ve kâid muamelesi yapıldı. Bahsedilen olaydan bir buçuk sene evvel Osmanlı meliklerinin silsilesinde seçkin bir yeri olan Ebulfeth ve’l-gazi Sultan Mehmed Han ruhullah hazretleri bütün memleketlerinin kıskandıkları ve her millet ve melikin göz diktiği Kostantiniyye beldesini fethederek saltanatının merkezi yapmıştı. İşte bu büyük fethin yayılan sevinçli haberi sonucu yeryüzünde bulunan bütün müminlere sevindirici bir müjde olduğu gibi Gırnata’da ızdırap içinde bulunan İslam nüfusuna da taze bir can vererek görünür bir manevi kuvvet olmuşu. </p>
			<p class="mg025">Bu aralık Kaştale kralı II. Jan da ölmüş, yerine oğlu Henri geçmişti. Melik İbni İsmail, Kaştale hükümetinin tahakkümünden kurtulmaya kalkıştı. Bundan dolayı yine savaş gaileleri meydana geldi. Hatta Henri tarafından binbir külfetle tedarik edilip gönderilen bir kuvvet Gırnata önlerine kadar ayak basıp hasar yaptıklarında, bir fırka Arap süvari dışarı çıktı. Harp usûlleri üzere saflarını tertib dahi etmeden hemen parça parça hücum ederek topluluklarını tarümar edip onları sınırdan içeriye kadar uzaklaştırdılar. </p>
			<p class="mg025">867 senesine kadar her ikisi arasında bu husûmetin eserleri eksik olmamıştır. Fakat bu senede Kral Henri bir şekilde Cebel-i Tarık’ı istila etmiş ve Müslümanlara rağmen kraliyet ünvanına Cebel-i Tarık terkibini ilave etmiş olduğundan, İslam ahalisi kedere müptelâ oldular. Teslim edilen mezkûr mevkinin ehemmiyeti cihetiyle, bu şekilde düşman eline geçmesi haliyle Gırnatalıların kuvvetini kırıp azalmasına sebep oldu ve İbni İsmail’i 870 senesinde barış akdetmeye mecbur etti. Bu anlaşma beş sene kadar sürdü.</p>
			<p class="mg025">İşte bu sulh esnasında öteden beri câri olduğu gibi yine Müslümanlarla Hıristiyan milletleri arasında geliş-gidiş, alış-veriş kuralları devam etti. Hatta Fransalı bir tarihçinin dediğine göre, bu sürede Hıristiyan hükümetlerinde ortaya çıkan ihtilallerden huzursuz olan İspanya şovalyelerinden pek çoğu Gırnata’ya hicret etmişti. Hatta Melik’in itimad ve iltifatına mazhar olan Diyago adında bir şovalye vardı ki, o aralık isyancı yüzünü gösteren Malaka valisi üzerine gönderilen askerlerin idaresi bile onun uhde-i kifâyetine ihale kılınmıştı.</p>
			<p class="mg026">* * *</p>
			<div class="footnotes">
				<div class="footnote">
					<p class="mg009"><a class="footnote-anchor" href="#footnote-274-16-backlink" id="footnote-274-16">[16]</a>. Rüstem ile İskender’in geçtiği ‘yedi konaklık yol’ anlamına geldiği gibi; Nev’izâde Atâî’nin bu adla tasavvuf niteliğinde bir mesnevisi vardır (1627).</p>
				</div>
			</div>
		</div>
</body>
</html>