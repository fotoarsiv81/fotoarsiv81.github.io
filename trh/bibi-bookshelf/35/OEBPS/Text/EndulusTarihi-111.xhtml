<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-111</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-107">Ferdinado ve İzabel’in Teşebbüsleri Alva, Uzine, Benmakeş ve Setenil’in İstilâsı</h1>
			<p class="mg052">Ferdinan ve İzabel, yazıldığı gibi, Ebu Abdullah Es-Sağir’i esaret zincirinden azat ederek memleketine iade ettiler. Gerek babası ve gerek amcası aleyhine silah kaldırmak için kendisine askeri yönden de yardım ettiler. Bu şekilde ulaşmak istedikleri emellerin başlangıcını düzenledikten sonra, Kaştale ve Aragon hükümetleri, askerî kuvvetlerini topladı. Bütün asilzade, muteber kişiler ve ruhbanları davet ederek halktan bu konu için çok fazla zahire ve mühimmat, para tahsil ettiler. </p>
			<p class="mg025">Bunun dışında İsviçre, İngiltere ve Fransa taraflarından da pekçok gönüllü asker gelmişti. Gırnatalılar’a Afrikiye Müslümanları tarafından asker, yiyecek, içecek yönünden yardım yapılmaması için Beskay limanlarından pekçok gemi yapılıp techiz edildi. İşte bu gemiler de kıyıları tutmuştu. Tüm bu hazırlıklara bakıldığında, Hıristiyanların bu defaki hareketleri önceki seferlerdeki gibi sadece zafer kazanıp gereğine göre sulh anlaşması imzalayarak dönmek suretinde değildi. Belki güçlü olanın zayıf olanı tamamen mahvetmesi niyetine dayandığı aşikârdı.</p>
			<p class="mg025">İşte bu dinin iftihar ettiği hizmet, himmet ve gayret derecesini ilan etmek için, Rahip, serdar ünvanını alarak kraliçeyle birlikte gerekenleri tertip edip sevketme görevini kabul etti. Bu şekilde toplanıp düzenlenen Hıristiyan ordusunda on bin seçkin süvari, kırk bin piyade ve hayli muntazam top ve topçu bulunmasından başka kazmacı namıyla otuz bin kadar da muharip vardı. İşte bu kazmacıların görünüşte görevleri askere yol açmak ve etraftan zahire toplamaksa da asıl işleri derbend çiftlik, köy ve kentleri yağmalayıp tahrip etmekti. Bunun yanısıra değirmenleri yakarak ormanları kesmek ve zeytin ağaçlarını, bağları yok edip kale ve tarlalara hasar vermekti. Velhasıl, gözlerine ilişen güzel eserleri harab edip viran hale getirmek ve karşılaştıkları nüfusu cansız bırakmaktı.</p>
			<p class="mg025">Bu coşkun deniz gibi olan ordu Gırnata’da Ez-Zağal ile Es-Sağir’in birbirleriyle uğraştıkları esnada İslam hudutları üzerine yürüyüp, ilk önce Kadis şehri markizi bir fırka askerle Malaka havalisini yağma ve tahribe tayin olundu. Az müddet sonra kral da emrindeki orduyla Elvira şehrini dokuz gün kuşatmadan sonra top gücüyle ele geçirip halkın canlarını bağışlaması niyazıyla terk-i diyar şartına müsaade etti. Daha sonra El-Uzine ile Benmakeş şehirleri de bilâ muharebe tâbiiyetlerini sundular. Bu hareketten Kral Ferdinan memnun oldu. Halka Müdeccer ayrıcalıklarını ihsan etti. Bu esnada Setenil şehrini de aldı. Halk nakledilebilen eşyalarıyla Teşrinievvel’in yirminci günü sâlimen şehirden çıkarıldı.</p>
			<p class="mg025">Bahsedilen kuşatmaların her birinde İspanya lisanında “Tala” tabir olunan usûlün istendiği gibi uygulamasında kusur olunmadı. Tala, bir fırka askerin görevli olarak meyveli ağaçların kesilmesi ve evlerin yağmalanmasına koyulmasından ibaretti. İspanya askerinin tala’yı çok sevdikleri tarihlerde yazılıdır.</p>
			<p class="mg025">Setenil şehrinin istihkâmı o asırda mümteni’üt-teshîr [zaptedilmesi mümkün olmayan] şöhretiyle halkın dilinde dolaşırken, top darbeleriyle kolaylıkla alınması, muntazam surette top yapımının güzelliğini gösterir. Arapların ellerinde bulunan memleketler bir müddetten beri iç sorunlarla uğraşıyordu. Bakımsızlık nedeniyle ne duvar ne de siperleri kalmayıp, lüzum üzerine acilen yapılan toprak siperler de darbelere dayanamayıp hemen birkaç yaylım ateşinde hâk ile yeksân ediliyordu. </p>
			<p class="mg025">Bu tarihe kadar topların gülleleri taştan iken kış zamanında kral Ferdinan bir hayli top ve demir gülleler yapılmasına çaba sarfetti. Kraliçe de zahire ve mühimmat naklini ve orduca gereken tıbbi ve cerrahi ihtiyaçları kolaylaştırıp düzenlemeye çalışıyordu. Bir yandan da Kral ve Kraliçenin bu mertebe çalışmalarını gören malikâne sahipleri ve halkın seçkinleri, güçleri yettiğince asker yönünden yardım yapmakta birbirleriyle yarış ettiklerinden askeriye gereği gibi düzene girdi; o bahar için bir ordu tedarik edilip hazırlandı.</p>
			<p class="mg026">* * *</p>
		</div>
</body>
</html>