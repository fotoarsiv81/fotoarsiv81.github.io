<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-12</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1></h1>
			<p class="mg052">HİCRÎ 26 senesinde, Mısır ve İskenderiye hükümetine memur bulunan Abdullah bin Sa’d bin Ebi Serha, Afrikiye tarafına asker göndermek üzere üçüncü halife Hz. Osman (ra)’dan izin isteyerek askeri yardım ve işbirliği talebinde bulundu. Bunun üzerine halife tarafından bu isteği makul görülerek sahabenin önde gelen şahsiyetlerinden Abdullah bin Abbas ve Abdullah bin Ömer başta olamak üzere pekçok değerli kişi, beraberindeki askerlerle birlikte o tarafa gönderildi. Yolculuk esnasında, Ukbe bin Nâfi de Müslümanlardan bir cemaatle onlara katıldı. Hep birlikte Afrikiye’ye doğru ilerlemeye başladılar. </p>
			<p class="mg025">Afrikiye memleketi Rum Kayseri tarafından idare ediliyordu. Trablus’tan Sebte Boğazı’nda bulunan Tanca’ya kadar uzanan memleketlerin hâkimi Corcîz [Georgios] isimli bir şahıstı. Georg emrindeki çoğu süvari olan yüz bini aşkın ordusuyla Şubeytala şehri yakınlarında İslam askerleriyle muharebeye tutuştu. Çarpışmalar kırk gün süresince muayyen zamanlarda devam etti. Bu müddet zarfında Corcîz’in kuvvetlerine zaaf ârız olmuştu. Fakat onun için yeni kuvvetler tedarik etmek hiç de zor değildi. Bu açıdan İslam askerlerinin işi çok zordu. Çünkü bulundukları yer İslam beldelerine çok uzak bir mahaldi. Bu yüzden hilafetin merkeziyle irtibatları tamamen kesilmişti.</p>
			<p class="mg025">Bundan önce Afrikiye’ye yapılan seferlerde de aynı olumsuzluklarla karşılaşmışlar, Müslümanlar her seferinde geri dönmeye mecbur kalmışlardı. Ancak Hz. Osman (ra) Afrikiye’deki askerlerinden haber alamayınca telaşlanıp Abdullah bin Zübeyr hazretlerini kalabalık bir topluluk eşliğinde orada bulunan askerlerin yardımına göndermişti. İbni Zübeyr süratle hareket ederek kısa zamanda çok uzun mesafeler katetmiş, İslam ittifakı savaş esnasındayken onlara Hızır gibi yetişmişti. Müslümanlar zaafa uğradıkları bir sırada bu desteğin katkısıyla yenilmez bir kuvvet durumuna geldiler. Öte yandan Abdullah bin Zübeyr hazretlerinin başarılı idaresi ve aldığı tedbirler Corcîz’in takımına tam bir mağlubiyet ve mahvolma hissini tattırmaya yetmişti. Hatta Corcîz, İbni Zübeyr tarafından öldürülmüştü. </p>
			<p class="mg025">İslam askerlerinin kumandanı Abdullah bin Sa’d, askerin dağılmasına mâni olmak için görevlendirilmişti. Ordunun sağ cenahındaki kuvvetler Abdullah bin Ömer ile kolayca dağıtılmış, Abdullah bin Zübeyr’in uzak yollar katedip yetişmesiyle askerler sevince boğulmuşlardı. Hz. Abdullah bin Abbas ile de askerin gayretleri pirnûr olduğundan bu muharebeye Harb’ül-Ubadele denilmiştir. İşte bu fütuhatın yani Şubeytala’nın fetih haberi Abdullah bin Zübeyr vasıtasıyla ayağının tozu olunası hazret-i emirül mü’minine gönderilmiştir. Adı geçen Şubeytala şehrinde İslam askerleri akıl almaz ganimetler elde ettiler. Bu ganimetten deniz süvarilerinin payına üçer bin, deniz piyadelerine de bin beş yüz halis düşmüştü.</p>
			<p class="mg025">Bundan sonra Abdullah bin Sa’d, Mısır hükümetindeki görevine geri döndü. Abdullah bin Nâfi de Hz. Osman tarafından Afrikiye hükümetinin idaresine tayin edildi</p>
			<p class="mg025">Bir müddet sonra yani Muaviye İbni Ebi Süfyan ve Yezid İbni Muaviye zamanlarında Mısır valisi bulunan Ukbe bin Nâfi, maiyetindeki kâfi derecedeki İslam askeriyle batıya doğru süratle yola koyuldu. Evvel emirde Yunanlı göçmenleri barındıran ve önceleri Kartaca denilen kadim şehri ve o tarihlerde İskenderiye şehrine muadil olan Seyren adlı elegeçirilmesi mühim olan şehirleri, fethedilen mahallere dahil ettiler. Daha sonra şimdiki Tunus memleketine doğru yönelip buraları da İslam topraklarına kattılar. Beri taraftan Kayruvan şehrini kurduktan sonra akılalmaz cesaretle Atlas dağlarının güneyindeki yerleşim birimlerine giderek, Sus nehri kenarında kurulmuş olan Sus memleketine girmişlerdi. Buradan da Kanarya adalarının pişgâhında [huzurunda, karşısında] bulunan Bahr-ı Muhit kıyılarına ulaştılar. O asırda bu kıyılar muteber toprakların uzağında kalıyordu.</p>
			<p class="mg025">Ukbe bin Nâfi’ atını, bir rivayete göre de devesini denize doğru sürüp “Ya Rabbi! Şahitsin ve görüyorsun ki bu derya-yı umman ilerlememe mani olmasaydı ism-i celilini daha ileri götürürdüm.” demiştir. Bu kelamın Musa bin Nusayr tarafından söylendiği meşhur ise de bazı araştırmalara göre Ukbe bin Nâfi’den sâdır olmuştur. Ukbe bin Nâfi’nin fethine muvaffak olduğu bu geniş topraklar önceleri Romalıların tasarrufunda olan Kartaca, Numidya, Çukurta ve Çuba memleketleriydi. İslam askerleri işte bu Moritanya memleketinde Berber adlı cengaver bir kavimle karşılaştı. Berber kavmi başlangıçta İslam askerlerine yardımcı olmuşlarsa da daha sonraları fıtratları gereği bu destekleri ihanete dönüşmüştü. İlerki zamanlarda İslam hükümetinin İspanya’da çöküşüne ve mahvolmasına tek başlarına sebep olmuşlardı. </p>
			<p class="mg025">Berber kavmi yarım Hıristiyan yarım putperest belki de hiçbir dini olmayan bir toplumdu. Bir fırsatını buldukları anda hemen isyan etmişlerdi. Bu kavim, Ukbe bin Nâfi’yi geri dönüp Müstahkem Kayruvan kalesine çekilmeye mecbur bıraktı. Ancak Ukbe bin Nâfi’ kendini yeniden toparlayıp mukabele için acele etmişse de Berber kabilesinin hâkimi olan İbni Kuheyne tüm askerlerini toplayarak onu beklemeye başlamıştı. İbni Kuheyne, Ukbe ve askerlerinin etrafını sararak galip gelmiş, Ukbe de dahil pek çok İslam askerini şehid etmiş, geride kalanları da esir almıştı. Bu yenilgiden sonra Kayruvan şehri Berberîler’in eline geçmiştir.</p>
			<p class="mg025">İntikam alma sebeplerine dinin muhafazası da eklenince, bu yerlerin yeniden İslam tarafından fethedilmesi önemli olarak addedilmiştir. Buna binaen Mısır valisi bulunan Hasan bin Nu’man yeni bir ordu hazırlayarak Berberiler üzerine hücum etmiş, hepsini hezimete uğratmıştı. Hatta İbni Kuheyne’nin zevcesi de bu sırada ele geçirilmişti. Hasan bin Numan bu kadarıyla kalmayarak Berberîler’i Ukbe bin Nâfi’nin bozguna uğratıldığı yere kadar takip etmişti.</p>
			<p class="mg025">Şam ümerasının seyyidlerinden Benî Ümeyye’den olan Abdülmelik Mervan, Hasan bin Nu’man’dan sonra Mısır’a hâkim oldu. Bütün Mağrib memleketini kurtarmak ve Resulün şanını Mağrib-i Aksa topraklarına duyurmak üzere Musa bin Nusayr’ı görevlendirdi. Bu zat pekçok işte muvaffak olmuş, İslam’ın övülmeye layık nadir şahsiyetlerindendi. Berberî kavmi öteden beri cesurluk, cengaverlik ve binicilikleriyle meşhur bir milletti. Gerçi İslam ordularının şiddetli saldırılarına yeterince direnememiş olsalar da tam mânâsıyla mağlup da olmamışlardı. Ancak bu kez Musa bin Nusayr’ın kuvvetine karşı koymaya muktedir olamamışlar, büsbütün hezimete uğrayıp perişan olmuşlardı. İşte bu zafer Musa bin Nusayr’ın hayırla yad olunan ismini iyice ayyuka çıkarmıştır.</p>
			<p class="mg025">Musa her nerede Berberîler’e tesadüf ettiyse onları yerle bir ederek boyun eğmeye mecbur etmiştir. Berberîler’in reislerini de esir etmiştir. Atlas dağlarının yani Cebel-i Deren adlı yüksek dağın güneyinde bulunan çöllerden geçerek, Ukbe bin Nâfi’nin ulaştığı sahilleri, batının en ücra köşelerindeki toprakları ve memleketleri İslam tasarrufu altına almıştır. Bu yönüyle din ve millete belki tüm Adem oğullarına hayırlı hizmetlerde bulunmuştur. Abdülaziz ve Mervan ismindeki iki oğlunu birçok hizmetlerde istihdam etmiş, mağlup olanlar hakkında iyi muamele, adalet ve hakkaniyet içeren tedbirlerle, eşitlik nurları saçan gerçek din olan İslam’ı Mennan olan Allah’ın da izniyle umuma duyurmaya muvaffak olmuştur. Bu şekilde Berberîler’den pekçok asker toplamıştır. Arslan yürekli yiğit ve imanlı askerleri kat be kat artırmakla arzu ettiği fütuhatları gerçekleştirmeye zemin hazırlamıştır. Tanca şehrindeyken İspanya ülkesini fethederek topraklarını genişletmiş, ehl-i imanın azametini ziyadeleştirmek için gerekenleri tedarik etme işine girişmişti. Bu fetihleri beyan etmeden önce İspanya memleketinin durumundan bahsedilmesi yerinde olacaktır.</p>
			<p class="mg025">Hazret-i İsa’nın doğumundan tahminen bin beş yüz sene evvel Fenikya ahalisi gemilerle ticaret yapmalarıyla meşhur bir kavimdi. Bu kavim, ticaret yapacakları bir yer edinmek için İspanya sahillerine inmişlerdi. Akdeniz kıyılarında bulunan şehir ve limanları, Batelyes nehri üzerinde İşbiliye ve Kurtuba şehirlerini kurdular. Bahsedilen bu bölgeyi kendi lisanlarına göre “gizli, saklı” manasına gelen İspan lügatında İspanya lafzıyla isimlendirdikleri rivayet edilir. Sonraki zamanlarda Yunaniler gelerek pekçok şehir kurmuşlardır. Bunlardan sonra da Kartaca ahalisi hem savaş ve seferlerle hem de ticaretle uğraştıklarından İspanya’yı fethederek büyük bir ticaret merkezi oluşturmuşken, bu yerlerin hepsi Romalıların tasarrufuna geçmişti. İspanya, halkı çok farklı cinslerden oluştuğu halde uzun bir müddet Romalıların hegemonyası altında kalmıştı. Büyük Roma hükümeti, Ye’cüc ve Me’cüc’e benzeyen ve kuzey istikametinde Hazar denizi yakınlarından zuhur eden korku salan kavimler tarafından istila edilerek helak olmuştu. Bu içlere korku salan kavimler birbirlerini takip ederek geliyorlardı. </p>
			<p class="mg025">İspanya’nın güneyinde bulunan Vandal kavmi bu duruma tahammül edemeyip Sebte Boğazı’ndan geçmek suretiyle Afrikiye topraklarına yayıldıysa da bu kıta o zaman Rum kayserinin tasarrufu altındaydı. Rum kayseri Justinyanus tarafından üzerlerine meşhur General Belizaryo gönderilerek tarümar ve perişan edilmişlerdi. Bahsi geçen kavimlerden Got taifesi İspanya’da yerleşerek kendi yönetimlerini kurmuşlardı. Bunun dışında pekçok yeri idareleri altına aldılar. İşte bu Got hükümeti dört yüz sene sürmüş, miladi 472 senesinden 710 senesine -yani İspanya’nın İslam tarafından fethine- kadar yönetimleri süresince yirmi beş adet melik gelip geçmişti. Bunlardan ilki, miladi 472 senesinde hüküm süren Oriş, sonuncusuysa miladi 710 senesinde yönetimin başında olan Rodrik’tir ki tüm ataları Tuleytula şehri sarayında hüküm sürmüşlerdir. Bu süre zarfında beyana değer savaş ve olay bulunmadığından, mülkün idaresi ve düzenlerini kurmakla meşgul olmuşlardır. </p>
			<p class="mg025">Bu süre zarfında İspanya’da tabiyetlerini değiştirerek rahat ve huzurlarını seferlerin güçlüklerine tercih etmemişlerdi. Özellikle yönetim makamına çıkarılacak zatın memleket büyüklerinin kararıyla seçilmesi adeti, hükümran ailenin arasındaki ünsiyetin yok olmasına neden olmuştu. Bu nedenle düşmanlığı bırakıp iç karışıklıklardan kurtulamadılar. Hatta miladi 700 senesinde Vitiza yönetime geldiğinde, fıtratının kötü olması nedeniyle zulüm ve sapkınlık kapıları ardına kadar açılmıştı. Vitiza, ahalinin ve memleketin ileri gelenlerinin sevgi ve meyillerini uzaklaştırdıktan on sene sonra hükümet makamından indirildi. Onun hallini müzakere eden meclisin seçimiyle yerine idareden hoşnut olmayan tarafın reisi Rodrik getirildi. Ancak bu da hükümete gelir gelmez selefinin başarısızlığının sebebi olan zıt tavırlar ve zâlim hareketler sergilemeye başladı. Bu yönetim (rahimallahu’n nebbaş el-evvel / mezar soyucuların ilkine Allah rahmet etsin) sözünü halka vird-i zeban ettirirken, kendinden önceki hükümdar Vitiza’nın oğulları, amcaları Opaş ve İşbiliye şehrinin büyük papası ve diğer muhalifler isyan etmek için neden aramaya giriştiler. İşte cesur ve mert Musa bin Nusayr İspanya’yı fethetmeden evvel Got (Vizigot) kavmi bu hal üzereydi. </p>
			<p class="mg025">Bu zaman halife Velid bin Abdülmelik asrıdır ki, babasının yerine 84 yılında yönetim makamına cülûs etmişti. Her ne kadar hırs ve tama’ ile donanmışsa da, Mescid-i Resullulah’ı genişletmiş, Beytülmakdis’de olan Mescid-i Aksa’yı tamir ettirmiş, Şam’daki Benî Ümeyye (Emevi) Camii’ni inşa ettirmişti. Hatta bu inşaatta her gün on bin amele çalıştırarak beş milyon dinar harcamıştı. Zâlim ve gaddar olmasına rağmen başta yolcular için misafirhane, yoksullar için de hastahane inşa ettirmişti. Her ne kadar lisanı olan Arapçayı doğru konuşamaz ve ilim ve irfandan nasipsiz durumdaysa da, emir ve yasaklar (hukuk) onun zamanına kadar Rum lisanıyla uygulanırken bu âdeti lağvederek hükümler ve anlaşmaların lisan-ı Arabi üzere yazılmasını sağlamıştır. Korkak mizaçlı olup Şam’daki sarayından taşraya çıkmamışsa da, ümerasından Velid’i doğu ve batıya göndererek Arap yönetimine azamet ve ululuk kazandırmıştır. Velid’in kardeşi Müselleme, Rumlar’dan Ermenistan’ı almış ve pekçok memleketi fethetmişti. Karadeniz sahillerinde Yunani hükümetin merkezi olan Kostantiniyye beldesinin surlarına kadar hücum etmiş, emrindekilerden Kuteybe, Türkistan’ı fethederek Çin sınırına kadar dayanmıştı. Diğer yandan Hindistan emiri Muhammed bin Hüsâm et-Takfi, Sind ve Multan’ı feth ile ele geçirmişti. Musa bin Nusayr da bahsedileceği üzere Avrupa topraklarına girmişti.</p>
			<p class="mg025">Musa bin Nusayr, Mağrip topraklarını tamamen kendi tasarrufu altına almış, ahalisini dalâlet çıkmazından çıkarıp İslam’ın nuru ile aydınlatmıştı. Halkı İslam’la tanıştırdıktan sonra din-i Muhammedi’nin coşkun sesini Endülüs kıtasındaki dalalet ve inat ehline işittirmek, cihat ve gaza farzlarını ifa etmek üzere halifeden yazılı olarak izin aldı. Hatta yazdığı mektupta, Endülüs yarımadasının çok güzel ve temiz bir hava ve suyu olduğundan, buradaki bitki ve çiçeklerin bolluğundan bahsetmişti. Özellikle uçsuz bucaksız madenleriyle Çin’e benzediğini de belirtmişti. Bu mektup üzerine o havalinin fethi konusunda halife tarafından tâlimat gönderildi. </p>
			<p class="mg025">Buna binaen Mağrib valisi İbni Nusayr ihtiyarlığını ve seferin güçlüklerini kaale almayarak buraları fethetme arzusundaydı. Öyle ki, bazı rivayetlere göre asıl maksadı İspanya’nın fethine muvaffak olduktan sonra Frank diyarıyla Almanya’yı fethedip Macaristan taraflarından geçerek Kostantiniyye’yi zapt etmekti; bu teşebbüsle “Kostantiniyye elbet birgün fetholunacaktır. Onu fetheden komutan ne güzel komutan, asker ne güzel askerdir!” hadisine mazhar olmaktı. Bu maksadın gerçekleşmesini sağlayacak âmilleri düşünürken umduğunun dışında bir sebep ortaya çıktı. Bu sebebi İspanya’ya geçişine fırsat addetti. Şöyle ki, İspanya kralı Rodrik tarafından Sebte şehri muhafızlığına atanan Kont Julyanus, Kral Rodrik’ten hak etmediği davranışlar görmesi nedeniyle İbni Nusayr’a Sebte şehrini teslim edeceğini vaad ve ikrar, Got hükümetinin hal ve keyfiyetinden haberdar etti. </p>
			<p class="mg025">Lakin İbni Nusayr, Julyanus’un sözlerine itimat edemediğinden durumu iyice anlamak adına Berber kavminden İspanya kıyılarını iyi bilen Tarîf bin Malik’i emrine beş yüz asker vererek büyük birkaç kayıkla 91 yılında İspanya’ya gönderdi. Tarîf, sahilin bir yerine ayak bastıktan sonra orada bir şehir kurmuş, bu şehir Tarîf adıyla anılmıştı. Buradan bazı hayvanat ve birkaç esir almıştı. Bunların ve askerlerin nakil ve ihracı konusunda lüzumu olan mevkinin ahvalini ve diğer kolaylaştırıcı sebepleri gereği gibi anlayıp, sâlimen Musa’nın yanına geri gönderdi. </p>
			<p class="mg025">Musa bin Nusayr bu meselenin kolaylıkla halledilmesini uğur addederek, çoktan beri kafasında tasavvur ettiği fetihleri düşünceden fiiliyata geçirmeye karar verdi. Sebte ve Tanca limanlarında uygun gemiler hazırlayıp, Berberi kabilelerinden de cesur ve cengaver askerler seçerek, 92 senesi ilkbaharında Tarık bin Ziyad’ı komutaya atayıp Bab’üz Zekak yani Sebte boğazını ve Cebel-i Tarık boğazını geçmeye azmettirdi. Tarık, Cebel-ül Feth isimli buruna bitişik Ceziret-ül Hadrâ adlı küçük adaya ayak bastı. Şu anda bu şehir Elcezire (Cezayir) olarak adlandırılır. Buraların valisi Tudmir [Theodomir) Arapların bir önceki sene geçişlerinden ders alarak tedarikli ve müdafaaya hazırlıklıysa da, seyl’ül-arim’e<sup><a class="footnote-link" href="#footnote-274-1" id="footnote-274-1-backlink">[1]</a></sup> benzer coşku ve gürültüyle gelen İslam askerlerine engel olamadı.</p>
			<p class="mg025">Tarık bin Ziyad civardaki dağı ele geçirip buraya yerleşmiş, bu yere Cebel-i Tarık denilmiştir. Tudmir, İslam’ı Afrikiye’den atma sevdasıyla askerlerini manen de hazırlamışken, Tarık da hemen sahilde olan gemilerini yakarak, askerine “Eğer sabır ve sebat ederseniz muzaffer olarak Endülüs’ü fethedersiniz. Yoksa düşman hepimizi denize döker.” demişti. Bu kahramanca sözlerin sonucunda İslam askerlerinde cesaret ve sadakat meydana gelmiş ve askerler Tudmir üzerine hücum ederek pek çoğunu kılıçlarına yem edip intikamlarını almışlardır. Kâfir ordusu perişan ve tarümar olmuş, kılıç artıkları da [geride kalanlar] Rehgeriz tarafına kaçmıştır. </p>
			<p class="mg025">İslam’ın az sayıdaki ordusu, memleketlerin içine dal budak sararak batı tarafına doğru yönelip Vadi-i İnas isimli nehre kadar olan kıyı şeridini ele geçirdi. Vatandaşları olan Fenikelilerin bundan tahminen bin altı yüz sene önce buralara gelip bina ettikleri Medine-i Sedûne yani Secûne’yi zapt ve teshîr ettiler [ele geçirdiler]. Fakat İspanya Kralı Rodrik, Tudmir’in telaşlı ikazlarından ve Afrikiye’den geçerek semadan iner gibi ortaya çıkıp tahripler yaparak az zamanda bunca fütuhata mâlik olan İslam muzafferlerinin hücumunun şiddetini ve istila derecesini beyan etmesinden dolayı güçlükle gaflet uykusundan uyanarak İspanya kıtasının her tarafından doksan bin asker topladı. Bu ordunun başına soylulardan seçilmiş zabitler tayin etti. Vadi-yi Lutte denilen çay kenarına, Şirîş adlı şehrin civarına gönderdi. </p>
			<p class="mg025">Her ne kadar İslam ordusunun sayısı az ise de, gerek silahları ve atiklikleri, gerekse yiğitlik ve cesaretleri ile düşmanlarına üstün olduklarından, askerler düşmanın deniz misali çokluğundan korku ve telaşa düşmedi. İşte bu Got askerinin ön ve arka safları demir ve keçi derisinden mamul zırhlarla teçhiz edilmiş, diğer bir takımı kılıç, bir güruhu ok, yay ve sapan ve bazıları da eski âdetleri gereği demirli topuz, balta ve keskin aletlerle donatılmıştı. Arap zabitleri etrafa yayılmış olan süvari ve askeri toplamış, Tarık bin Ziyad da bunları bölük bölük düzenlemiş, tenbih ve nasihatleriyle cesaretlerini artırmıştı. </p>
			<p class="mg025">Ramazan-ı şerif ayının ikinci pazar gününde her iki taraf askeri karşılıklı hücuma geçerek derkâr-ı kâr zâr oldular [ağlayış ve inlemelerini ortaya çıkardılar]. </p>
			<p class="mg067"><em>her iki ordudan yükseldi </em></p>
			<p class="mg066"><em>bir ses, gök gürültüsü gibi</em></p>
			<p class="mg066"><em>savaş meydanına doğru </em></p>
			<p class="mg066"><em>yöneldiler her ikisi.</em></p>
			<p class="mg067"><em>birbirine girdiler, kapıştılar</em></p>
			<p class="mg066"><em>akan bir nehir gibi</em></p>
			<p class="mg066"><em>akıttılar kanları... </em></p>
			<p class="mg067"><em>süvarilerin çıkarttığı tozdan</em></p>
			<p class="mg066"><em>bulutlandı gökyüzü</em></p>
			<p class="mg066"><em>görünürde yalnız</em></p>
			<p class="mg066"><em>çelik kılıçların parıltısı</em></p>
			<p class="mg067"><em>ordunun çıkarttığı</em></p>
			<p class="mg066"><em>tozdan topraktan</em></p>
			<p class="mg066"><em>ne yeryüzü görünürdü</em></p>
			<p class="mg066"><em>ne de ay</em></p>
			<p class="mg067"><em>savaş meydanındaki süvarilerin </em></p>
			<p class="mg066"><em>tozundan toprağından</em></p>
			<p class="mg066"><em>olurdu yeryüzü altı</em></p>
			<p class="mg066"><em>gökyüzü sekiz</em></p>
			<p class="mg066"><em>gürz düşüren</em></p>
			<p class="mg066"><em>aslan avlayan süvariler</em></p>
			<p class="mg066"><em>hücum ettiler gürleyerek</em></p>
			<p class="mg066"><em>kılıçla, kalkanla, okla</em></p>
			<p class="mg067"><em>oklardan, çelik kılıçtan</em></p>
			<p class="mg066"><em>korunmak için</em></p>
			<p class="mg066"><em>siper ettiler</em></p>
			<p class="mg065"><em>kendilerine güneşi...</em></p>
			<p class="mg052">mealinden gerçek bir nişâne olmuş, silah ve mızraklardan çıkan sesler ruhlar âleminde gürültüler çıkarmış ve ruhları kabzeden büyük meleğin çoğunlukla gelip gitmesiyle dünya ile ahiret arasında bir yol açılmıştı. </p>
			<p class="mg025">Kılıçlarla çarpışırlarken şimşekler gibi görünüyorlardı. Bu kılıç şakırtıları firüze renkli kubbede yankılanıyordu. Gök gürültüsü misali bağrışlar ile yer ve gök dehşet içinde titiriyordu. Bu savaş bahsi geçen günde güneşin doğmasıyla başlamış, bir Müslümana dört Hıristiyan askeri düşmüştü. Böyle olduğu halde savaş sekiz gün sürmüş, nihayetinde İslam askerleri zaafa düçar olmuştu. Bu yüzden cepheden yüz çevirdiklerinden ikballeri şanssızlığa dönüştü. </p>
			<p class="mg025">Bu göstergeleri sezen Tarık, atının üzengisine binerek yükseldi ve haykırdı: “Ey yeryüzünün mağribinin yiğitleri! Ey Müslüman yiğitler! Nereye giderseniz ve gafilâne olarak hangi yere kaçmak isterseniz, önünüz düşman, arkanız derya denizdir. Size lazım gelen, Allah tarafından vadedilen yardımdan medet umup sağlam karakterinize dayanarak ayaklarınızı bu cenk meydanında sabit tutmanızdır. Ve ey süvariler! Benim hareketimi taklit eyleyiniz!” diyerek bindiği rüzgar gibi koşan atıyla dönüp dolaşıp sağ ve soluna rastgelenleri cehenneme göndererek düşmanın sancağının olduğu yere kadar gitti. </p>
			<p class="mg025">O anda, fildişinden mamül koşumlar koşulan hükümdara yakışır bir arabaya binmiş ve başına incilerle süslenmiş kraliyet tacını takmış olan Rodrik’i görünce aniden yetişerek mızrağını saplamış ve canını almıştı. Her tarafa kanlar saçılmış ve onu cehennemin dibine göndermişti. Kendisini takip eden askerler, kükremiş aslan misali kâfirlerin üzerine yürüdüler. Onları öyle bir doğradılar ki, ölüm meydanında kalan mevtalar nice seneler haşerata nimet oldu. Bu şekilde askerlerin yenilgiye uğraması Got hükümetinin çöküşüne neden olmuştur. Musa bin Nusayr, kralın kesik başını zafer müjdesi olarak Halife’ye göndermiştir.</p>
			<p class="mg025">İbni Nusayr, Tarık’ın bahsi geçen övgüye layık hizmetlerine hissedar olmak arzusundaydı. Ancak Tarık gemilerin bir kısmını ateşe vermişti. Donanmanın silahlarla teçhiz edilmiş diğer fırkası da Sardunya ve Korsika adalarını keşif maksadıyla dolaşmaktaydı. Bunun için donanmanın dönüşünü beklemek zorundaydı. İbni Nusayr donanma döner dönmez on bin süvari ve sekiz bin piyadeyi gemilere bindirdi. Mağrib idaresini oğlu Abdülaziz’e teslim etti. Tarık bin Ziyad, Emir’inin ulaştığı yerden daha ileri gitmemesi tâlimatını göndermesi ve fetihlerin sebeplerini kendine mâl etmek istemesi üzerine askerleriyle beraber Endülüs’ün batı kıyılarında bir yere ulaştı. Ancak Tarık ve emrinde bulunan zabitler Vadi-i Lutte’den bir hayli uzaklaşmış olduklarından ve önceden bahsettiğimiz Julyanus’la vukubulan görüşmede önlerinde firar etmekte olan mağlup askerlerin birleşmelerine meydan verilmeden takip edildiği takdirde kolaylıkla İspanya memalikinin kendi hudutları dahiline alınacağını merkum [adı geçen] ifade etmişti. Bu görüşü beğenip kabul eden tedbirli kişiler olduğundan gazi Tarık ordusunu üç kola ayırmıştı. Tarık, bu yol esnasında yoldan sapmak gibi durumlara meydan verilmemesini ve yalnız elinde silahı olup mukabeleye cüret eden düşmana silah çekilmesini, boşuna katl ve hücum edilmeyip cephede bulunan ganimetlerle yetinilmesini nasihat ederek memurlarını gönderdi. </p>
			<p class="mg025">İşte ordunun bu üç kolundan biri Muğiz el-Rumi’nin emrindeydi. Bu grup Vadi-yi Kebir nehrine vararak fevkalade cesur ve yiğit bir hareketle Kurtuba’yı zapta muvaffak oldu. Diğer kol Zeyd bin Kesadi es-Sekseki komutasında süratle Malaka [Malaga], İlbire [Elbire] ve diğer şehirleri ele geçirdi. Üçüncü kol ise Tarık idaresinde bahsedilen iki fırkanın arasından geçerek yol üzerindeki Cehn şehrini aldıktan sonra bu üç grup birleştiler. Önleri sıra kral Rodrik’in savaşçılarından geride kalanları kovalayarak Got yönetiminin başkenti Tuleytula’ya gelip bu şehri muhasara altına aldılar. </p>
			<p class="mg025">Tâce nehri üzerinde bulunan, burçları gökyüzüyle arkadaş, etrafı sağlam surlarla çevrili Tuleytula’nın kuşatmaya ve şiddetli hücumlara uzun müddet dayanabileceği düşünülüyordu. Pekçok Got soylusu Bertat dağlarından Fransa ve İtalya denizine doğru kaçmıştı. Bunlardan Tuleytula şehrine girmiş olanlar da gördükleri Arap hücum ve şiddetinden ve sel belası gibi gelmekte olan tevhid askerlerinin önünden kaçıp kurtulmak gerektiğini içleri acıyarak anlattıklarından, Tuleytula ahalisinin kafası büsbütün karışmış, direnişleri sarsılmıştı. İslam askerleri dehşet saçarak kalenin ön tarafına ulaştılar. Hicri 93 senesinde, Tarık İspanya’ya ayak bastıktan bir sene sonra Tuleytula şehri alınmış oldu.</p>
			<p class="mg025">Hz. Ömer’in Kudüs-ü Şerif ahalisine ihsan buyurduğu adaletli yardımlar usûlü üzere, Amr bin As’ın İskenderiye’de, Musa bin Nusayr’ın Sebte ve Tanca’yı fethinde icra ettikleri adil hareketler gibi Tarık da Tuleytula ahalisi hakkında -hiçbir mecburiyet yokken akdolunan şartname gereğince- adil bir şekilde davranarak İslamiyetin adalet anlayışını ve şanını gözler önüne sermişti. Bahsedilen şartnamenin hükümleri; bütün vatandaşların özgür kalıp esir olmamasını, isteyenin mülklerini terk edip dilediği yere yerleşebileceğini, kalanların hane ve mülklerini tam bir güvenceyle tasarruf edebileceğini, herkesin eşit olarak tanzim edilen vergiyi vermeye mecbur olduğunu muhtevi idi. Bunun yanısıra mevcut kiliselerin görevlerini ifa edebilecekleri, ruhsatsız kilise yapmak ve dini usul ve kurallarını uygulamada serbest oldukları, kendi milli ve dini kanunlarıyla yönetilip kendi hâkimleri tarafından yargılanacakları, ancak içlerinden iman edenlere onların hâkimlerinin bakmayacağı, şehri içinde ne kadar silah ve at varsa İslam askerlerine terk edileceği beyan edilmişti. </p>
			<p class="mg025">Antlaşma bu surette neşr ve ilan edilip rehinler geri verildikten sonra Tarık maiyetine birkaç asker alıp içlere doğru ilerledi. Nehre nazır bir tepe üzerinde olan Got krallarına mahsus saraya dahil oldu. Orada nice zamandan beri kralların topladıkları hazineler ve paha biçilmez eşyalara iltifat nazarıyla baktı. Sarayın özel bir yerinde Got âdetleri üzere her kral öldüğünde yaşadığı müddetçe iftiharla taşıdığı altın tac ile saltanat kisvesini süslediği addedilen mücevherler sıraya dizilmişti. İsmi, yaşı, saltanat müddeti bir levhaya yazılıp süslenmiş olduğundan bu mahalde mevcut bulunan yirmi beş kralın taçlarını diğer hazinelere tercih etmiş, İslam’ın adalet ve hakkaniyet kaidelerini ilan ve beyan etmişti. </p>
			<p class="mg025">İbni Nusayr zikrolunduğu gibi batı kıyılarına indikten sonra tedarik ettiği Hıristiyan kılavuzlarla Tarık’ın gemilerinin tuttuğu yolun batısından gidip İşbiliye yani şu andaki ismiyle Sevilla şehrine ulaştı. Bu şehri kısa zamanda kuşatıp fethine nail olduktan sonra Karmune şehri zaptedildi. Luzitanya memleketine yönelerek orayı da aldıktan sonra Esteramador tarafına dönüp meşhur Müstahkem Merda şehrine vasıl oldu. Musa, bu şehrin yüksek surlarını ve kalelerini görünce şaşkınlığını gizleyemedi. Şehrin Müstahkem bir kale olduğunu görünce, “Sanki insan oğullarının hepsinin biraraya gelip tüm güç ve marifetlerini onun büyük ve süslü yapımı için sarfettiği sanılır. Onu fethedene ne mutlu!” dediği tarihe geçmiştir.</p>
			<p class="mg025">Kral Rodrik’in karısı ve pekçok soylu şehrin içine kapandılar. Kale kapılarına barikatlar koyarak kapıları sabitleyip büyük bir direniş gösteriyorlardı. Her defasında teslim olmaları teklif ediliyor ancak sürekli muhalif bir tavır sergiliyorlardı. Bu nedenle kuşatma bir hayli uzun sürdü. Savaş halihazırda sürmekteyken İbni Nusayr zaferini ilan etti. Oğlu Abdülaziz’i Afrikiye’den Merda’ya davet etti. Babasından gelen bu çağrı üzerine Abdülaziz bir miktar yardım ve askerle imdada yetişti. Kalede sığınan insanlar gelen bu yardımı duyup kendilerindeki zaaf halini aynelyakin görünce İbni Nusayr’a elçi göndermeye karar verdiler. </p>
			<p class="mg025">Bazı tarihçilerin aktardığına göre, elçiler tarafından otağında ziyaret edilen Musa yorgun ve ihtiyar gözüküyordu. Bu elçiler hüsn-ü kabul görerek iltifatlara mazhar oldular. Askerin emirleri ile görüşerek teslim şartlarını müzakere edip ertesi gün cevaplarını bildireceklerini söylediler. O gece Musa sakalını kesip kendine çekidüzen verdi. Ertesi gün elçiler onu başka bir surette görünce tanıyamayıp hayrete düştüler. Geri döndüklerinde karşılaştıkları bu ilginç durumu hemşehrilerine anlattılar. Bunlar gibi istedikleri zaman gençleşebilen bir kavim ile savaşa tutuşmanın mümkün olamayacağını ahaliye bildirdiler. Merda şehri için teslim olmaktan başka çare kalmadığından, İbni Nusayr, ahalisine mertlikle davrandı. Tuleytula ahalisinin mazhar olduğu izinler bu halk için de geçerli oldu. Ancak İslam askerlerini uzun süren bir kuşatmaya sebebiyet verip meşgul etmelerinden dolayı bu anlaşmaya muhasara sırasında elinde silahı olup mukavemet edenlerin malları ve mülklerinin, istekleriyle vatanlarını terk edenlerin malk ve mülklerinin kayıt altına alınması şartını koydular. Kralın zevcesi ve birkaç soyluyu rehin alarak Tuleytula’ya doğru yöneldiler. Giderken tesadüf ettikleri pek çok olayı kolayca hallettiler. </p>
			<p class="mg025">Öte yandan, Müslümanların İspanya’ya gelmesi buranın halkını telef ve esir etmek, arazisini tahrip ile hasar vermek, eşya ve mallarını gasbetmek maksadına dayanmıyordu. Ancak mukabele ve inatçılığında ısrar edenlerle mücadele etmek emeline mebniydi. Beri taraftan Tarık da Kastil, nam-ı diğer Kastilya memleketini tamamen tasarrufu altına almıştı. Daha sonra Tarık, Musa bin Nusayr’ı Tulbeyra adlı mahalde karşılaya geldi. Musa’nın başlangıçta gönderdiği tâlimata riayet edememesinin mecburiyet sonucu olduğunu, İslam’ın merhamet ve şanını genişletmek için bu emre uymadığını büyük bir tevazuyla beyan etti. Ancak Tarık’ın bunca gazavat ve fütuhat ile kazanmış olduğu nam ve şanın, Vali İbni Nusayr’ın şan ve şöhretine halel getireceği düşüncesiyle İbni Nusayr ondan hüsn-ü muameleyi esirgedi. </p>
			<p class="mg025">Hatta nakledildiğine göre İbni Nusayr, Tarık’ın Tuleytula’ya vardığında saraya gidip Medine-i Seli adlı şehirden aldığı Maide-yi Süleymani olarak adlandırılan meşhur ve çok kıymetli sofrayı Halife’ye göndermek üzere Tarık’tan talep etti. Bahsedilen sofra, rivayete göre zümrütten veya mülakit denilen zümrüt rengindeki taştan mamul ve üçyüz altmış ayaklıydı. Güya Hz. Süleyman zamanından kalan bu sofra Buht-ün Nasr, Kudüs-ü Şerif’i tahrip ettiğinde zaferinin bir nişanesi olarak Roma’ya götürülmüştü. Vandal kavminin Roma’yı istila etmesiyle buradan da alınarak İspanya’ya getirilmişti. Sonunda Got taifesinin elinde kalmıştı. </p>
			<p class="mg025">Her neyse, Tarık bu sofrayı bir ayağı noksan olarak İbni Nusayr’a arzetmişse de İbni Nusayr bu noksanlığı dargınlık vesilesi yapıp Tarık’ı başkomutanlıktan azletti. Bir rivayete göre Tarık’ı hapse attırmış, diğer emirler ne kadar istirham etmişlerse de dinletememişler, affettirememişlerdir. Ancak bu hadise çok geçmeden Şam’a yansıdı. Tarık gibi övgüye layık pek çok hizmetleri olan, İslam’ın keskin kılıçlarından biri olarak addedilmiş bir zatın bu duruma getirilmesi pek de doğru değildi. Bunun üzerine Halife tarafından İbni Nusayr’a azarlayıcı ifadeler içeren bir mektup gönderildi. İbni Nusayr bu mektuptan sonra kendisine çekidüzen vererek Tarık’la barışıp el sıkıştı. Bu hal karşısında tüm askerler ve emirler sevince boğuldular. Bu iki zat arasındaki soğukluk kazanılan şan ve zaferlerden hasıl olan kıskançlıktan doğmuş olabileceği gibi, kadim kabile ve cinsiyet davalarından dahi doğmuş olabilir.</p>
			<p class="mg025">Merda şehrinin alınmasından sonra İşbiliye halkı isyan etmişti. İtaat altına alınamamış olan Tudmir (Theodomir) o sıralarda beraberine aldığı bir miktar askerle Endülüs’ün doğusunda konuşlanmıştı. Abdülaziz, Tudmir’in bu başına buyruk hareketlerine son vermek için babasından ayrılarak o tarafa yöneldi. Tudmir çok tedbirli ve kararlı bir kişiydi. Ancak harp meydanında aslan kesilen İslam ordusu karşısında direnemeyeceğini önceki tecrübelerinden dolayı çok iyi biliyordu. Ovalardan kaçarak Sa’b el-Menal dağlarında meydana gelen çatışmalarda ufak tefek başarıları olduysa da sonuç olarak İslam ordusu Lorka denilen yerde Tudmir’i hezimete uğratmıştı. Bu yenilginin ardından Tudmir, beraberindeki az miktarda firariyle Oryota adlı küçük bir şehre sığındı. Ancak İslam askerleri onu burada da bulmuş, kalenin etrafını sararak ona çıkış yolu bırakmamışlardı. Teslim olmaktan başka çaresi kalmadı. Bu vartadan olabildiğince namusuyla kurtulmak için, şehirde bulunan kadınları asker kıyafetine sokup saçlarını da boğazlarına sakal gibi sardırarak kalenin bendlerine çıkartmıştı ki bununla Abdülaziz’i kale muhafızlarının çokluğuna inandırmak istemişti. </p>
			<p class="mg025">O gece Tudmir’in adamı olmak namıyla kendisi tebdil-i kıyafet ederek Abdülaziz’in otağına geldi. Teslim şartlarını Abdülaziz’e sundu. Abdülaziz, Tudmir’in bu cesaret ve kendine güvenini takdir ederek Mursiye eyaletinde yedi adet şehri Arz-ı Tudmir olarak adlandırıp senelik vergiye bağlayarak onun idaresine bıraktı. Hicri 94 senesinin Recep ayında imzalanan bu mukavele Arap tarih kitaplarında kayda geçmiş, Halife Velid tarafından da onaylanmıştır.</p>
			<p class="mg025">Abdülaziz ve beraberindekiler bu şekilde buraya emniyet bahşedip bir süre dinlendikten sonra geri dönüşe geçtiler. Dönerken güçlük, meşakkat ve bir engele tesadüf etmediler. Güzel ahlakının şöhreti ve adaleti zafere ulaşması gerektirdiğinden, bu yoldan sapmadan Gırnata diye adlandırılan meşhur İliberi, Beze, Antakre şehirlerini İslam memleketlerine dahil etti. Böylece İspanya kıtasının en güzel yarısını fethetmiş oldular. Bundan sonra kuzeyde bulunan memleketlerin İslam muhafazasına dahil edilmesine çalışıldı. Çünkü ehl-i İslam Tuleytula’yı merkez olarak kabul ederek orada toplandılar. Fetih ve cihad için gerekenleri hazırladıktan sonra Tarık, Tace nehrinin kaynaklarına kadar pekçok yüksek dağları aşarak Eber nehri kıyısına çadır kurdu. Kıtanın en önemli ve en büyük şehri olan Sarkosta’yı kuşatmaya girişti. Musa bin Nusayr da batı tarafını tuttu. Şelemenke ve Aşturka şehirlerini aldıktan sonra Eber nehrini geçti. </p>
			<p class="mg025">Sözleştikleri gibi Sarkosta önlerinde Tarık’la buluştular. Sarkosta da diğerleri gibi ele geçirildi. Ancak bu memleketin ahalisine diğer fethedilen yerlerin sakinlerinin nail oldukları ayrıcalıklar nasip olmadı. Bunlardan kan parası adı altında tazminat istenmişti. Bu tazminatı ödemek için halk kiliselerin altın süslemelerine dahi el uzatmaya başlamıştı. Arapların bundan muradı mallara el koymak ve gaddarlık değil, belki bundan sonraki fetihleri kolaylaştırmaktı. Muhasarası tasavvur edilen beldelerin ahalisine ibret olması açısından güzel bir tedbir olduğu bundan önce ve sonra meydana gelen durumlardan anlaşılır.</p>
			<p class="mg025">Bundan sonra İslam ordusu yine iki gruba taksim edildi. Bunlardan birinci grup, İbni Nusayr’la Frank memleketinde olan Erbune yani Narbone şehrine yöneldi, Pireneler’den geçip İspanya’ya, oradan da batının en ücra köşelerine kadar kuvvetlerini gösterdi. İkinci grup da Tarık komutasında doğuda zaptedilmeyen yerleri elegeçirdi. İşte bu iki zat, emirleri altında bulunan ve İspanya kıtasındaki Hıristiyan nüfusunun onda biri miktarındaki İslam askeriyle bunca kale ve memleketleri alarak dünyaya akıllardan silinmeyecek bir nam saldılar. Lakin aralarında başlangıçta meydana gelen ihtilaf yerini tamamen barışa ve iyiliğe terk etmemişti. </p>
			<p class="mg025">İbni Nusayr; </p>
			<p class="mg067"><em>Yaşlanınca insan</em></p>
			<p class="mg066"><em>gençleşir hırsı,</em></p>
			<p class="mg066"><em>ağır olur uyku</em></p>
			<p class="mg065"><em>seher vaktında</em></p>
			<p class="mg052">sözleri gereği, gittikçe hırsı artarak gazavâttan hâsıl olan ganimetleri tamamen kendi için saklamıştı. Tarık ise şer’i usûl ve harp kuralları gereği ganimetin beşte birini Halife için ayırmış, kalanını askerlere taksim etmişti. Asker kendi yanında yer alınca; kumanda İbni Nusayr’ın elinden çıkmıştı. Bu durum üzerine İbni Nusayr’ın hasedi bir kat daha artmıştı. </p>
			<p class="mg025">Tarık ve İbni Nusayr’ın arasında vukû bulan nifak Halife’nin kulağına gitmişti. Halife her ikisini de muhakeme etmek maksadıyla Şam’a çağırdı. Önce Tarık’ın ifadesi alınmış, ilâ-yı kelimetullah için meydana getirdiği hizmetlerini saymış, namusuna, tuttuğu yola, fikirlerinin doğruluğuna şahitler göstererek bu durumunun yalnız Müslümanlardan değil mağlup olan Hıristiyan taifesinden de sorulup araştırılmasını, onların zulüm ve kötülük gördüklerini beyan edip suçu doğruladıkları takdirde cezayı kabul edeceğini söyleyip masum olduğunu belirtmişti. Nusayr ise Kurtuba, Tuleytula ve İşbiliye’de topladığı mal eşya ve rehin aldığı dört yüz adet soyluyla atlarına binmiş halde yola koyuldular. İbni Nusayr hicretin doksan altıncı yılında Tarık bin Ziyad’dan sonra Şam’a ulaştı. Halife’nin huzuruna çıkarılıp muhakeme edildiler. Aralarında çıkan kavgaya neden olan Maide-i Süleymani (süleyman sofrası) meselesi masaya yatırılmış, Tarık sofranın sakladığı bir adet ayağını Halife’nin huzurunda arz ederek bu paha biçilmez yadigarı ele geçirenin kendisi olduğunu ispatlamıştı. Bu zaman zarfında Velid vefat etmiş, kardeşi Süleyman Abdülmelik halifelik makamına cülus etmişti. Halife Süleyman, İspanya ahalisinin durumunu sormuş, İbni Nusayr da cevaben ‘’Endülüs ahalisinin kaleleri içinde arslan kesilip atları üzerinde bir kuş gibi süzüldüklerini, ovalarda ise bir kadın kadar korkak ve dağları keçi gibi geçen çevik insanlar olduklarını anlatmıştı. Halife suallerine devam edip Berberî ve Avrupa ahalisi hakında bilgi edinmek istedi. İbni Nusayr, Avrupalıların ve Berberîler’in hücumlarda cesur olduklarını, şekl-ü şemal, tahammül ve cesaretin yanısıra harp usullerinde Arap kavmine benzerlikleri olmasına karşın kişilik bakımından hıyanete yatkın, güven telkin etmeyen insanlar olduklarını anlatmıştı. Nusayr’ın anlattıklarının geçen zamanla değişmediği halk ve tabi’ olan kavimlerce beyan edilmiştir. </p>
			<p class="mg025">Hal böyleyken İbni Nusayr’ın beyan ettiği Frank ve İspanya ahalisi arasındaki ahlaki farklılıkların açıkça görülmekte olduğu tarihin eski babası meşhur Yunanlı tarihçi Herodot tarafından da beyan edilmiştir. Herodot, Arapları sözlerinde duran bir kavim olarak tarif etmiştir. Afrika ahalisinin Yunan ve Romalılar zamanında güvensizlikleriyle meşhur olup şimdi bu halde görünmesi İbni Nusayr’ın beyanını teyid eder. Bütün bunlardan bahsedilmesinden murat, İbni Nusayr’ın savaş ehli olmasının yanında nüktedan bir kişiliğe sahip olduğunu tariften ibarettir. Ancak ne çare ki, her asırda ufak sebepler yüzünden garez ve kıskançlıkların doğması bu dünyanın değişmeyen bir töresidir. Bu nedenle dünyada meşhur olabilecek nice zatlar, insan fıtratına dercedilen kin ve düşmanlık hisleriyle telef olmuş, haset okunun hedefi haline gelmiştir. On iki defa döneklik eden Berberî kabileleri büyük bir kuvvetin gelmesiyle kâfirliğin en aşağılarından rüşd ve hidayetin en üst noktalarına çıkmış; bunu gerçekleştiren din-i mübin peygamberi ile Endülüs ve Berberî memleketlerinin fatihi mert insan Musa bin Nusayr’ın övgüye layık hizmetlerinin karşılığı taltif edilmek yerine Halife tarafından sarfedilen anlamlı bir buyruk, maide-i süleymani kavgası konusuna atıfla hakaret işitmek ve zelil olmaktı. </p>
			<p class="mg025">Musa bu duruma çok üzülüp mahzun olmuştu. Hicaz tarafında yalnız başına uzlet hayatı sürmüş, oğullarının çeşitli gazalarda işkencelere düçar olduklarını işitmiş, bu acılara dayanamayıp hicri 967 senesinde fâni dünyaya veda etmişti.</p>
			<p class="mg067"><em>bu dünyada</em></p>
			<p class="mg066"><em>elde ettiğin ne var, hiç</em></p>
			<p class="mg066"><em>bu âlemde beklemeye</em></p>
			<p class="mg066"><em>değer ne var, hiç</em></p>
			<p class="mg067"><em>eğer hiç bâki kalmazsa</em></p>
			<p class="mg066"><em>sakın şaşırma hiç</em></p>
			<p class="mg066"><em>hiç hiçe</em></p>
			<p class="mg066"><em>tahammül etmez hiç</em></p>
			<p class="mg067"><em>kime muradımızın</em></p>
			<p class="mg066"><em>hesabını sorduysak</em></p>
			<p class="mg066"><em>gördük ki sadece</em></p>
			<p class="mg066"><em>cevabıdır, hiç</em></p>
			<p class="mg067"><em>kâinatın içindekiler</em></p>
			<p class="mg066"><em>gelip geçici</em></p>
			<p class="mg066"><em>ilim peşine koşan bilir</em></p>
			<p class="mg066"><em>sonunda öğrendiği, bir hiç</em></p>
			<p class="mg067"><em>tamahtan mest olma</em></p>
			<p class="mg066"><em>bu zamane meclisinde</em></p>
			<p class="mg066"><em>aldığın her yudum</em></p>
			<p class="mg066"><em>dikenden başka, bir hiç</em></p>
			<p class="mg067"><em>isteme rahatı</em></p>
			<p class="mg066"><em>arama emniyeti</em></p>
			<p class="mg066"><em>zira yaşarken</em></p>
			<p class="mg065"><em>kimse görmedi hiç</em></p>
			<p class="mg025">İbni Nusayr’dan sonra oğlu Abdülaziz, Mağrib zemini ve Endülüs’e emir ünvanıyla vali olmuş, idarenin merkezini Tuleytula’dan İşbiliye’ye nakletmişti. Rüesa ve meşayihten oluşan divanı da mezkûr şehre taşındı. O sırada Kral Rodrik’in zevcesi ile muhabbeti ilerletip maslahat gereği nikâhlayarak zevceliğe kabul etti ve Ümmü’l İ’sâm künyesiyle binam eyledi [isimlendirdi]. Abdülaziz bundan sonra bazı yerleri itaat altına almış vergiye bağlamıştı. Yağmalanan değerli eşyayı on kişiyle Şam’a göndermişti. </p>
			<p class="mg025">Bu hizmetler Halife Süleyman’ın mutlu olmasını sağlamışsa da, İbni Nusayr’ın oğullarının İspanya ve Mağrib’de nüfuz sağlamaları halinde babalarına yapılan muameleyi sonuçta hazmedemeyeceklerini düşünerek, babalarına layık görülen hareketleri bunlar için de tertip etmek istedi. Ortadan kaldırılmalarıyla itibarlarının artacağından endişe ederek, kötü hareketlere tedbir alınmasını uygun görmüştü. Takdim edilen peşkeşler ile beraber gelen on kişiden beşini, Kayruvan ile Tanca yönetimini üstlenen kardeşlerini, diğer beş kişiyi de Abdülaziz’in kendisini ortadan kaldırmak tâlimatıyla İspanya’ya gönderdi. Ancak bütün rüesa, meşayih ve diğer memurlar kendisinden hoşnut ve emirlere itaatkârdılar. Bu yüzden Abdülaziz’in öldürülmesi olur olmaz suretle mümkün olamayacağından, zihinleri karıştıracak bir fesad çıkarma yoluna gidildi. Abdülaziz’in zevcesinin sözüne aldanarak Hıristiyanları kayırıp Got hükümetinin kuvvetini meydana çıkaracağı, bu şekilde saltanata nail olma düşüncesinde olduğu havadisini onu yok etmekle mükellef olan ajanlar Müslümanlar arasında yaymış, birtakım taassup sahipleri de bu şayialara inanıp bir fesad meclisi oluşturmuşlardı. 96 senesinde, sarayındaki mescidinde sabah namazını eda ederken Abdülaziz’in hayatına son vermişlerdi.</p>
			<p class="mg067"><em>Cismini (bedenini) ortadan kaldırsalar da</em></p>
			<p class="mg066"><em>onun haşre kadar anılacak güzel ahlâkını</em></p>
			<p class="mg065"><em>unutturamazlar</em></p>
			<p class="mg025">Ne gariptir ki, bu olaydan tahminen kırk iki sene sonra Abbasi halifesi olan Süffâh, Emevi yönetimine son vermiş, son Emevi halifesi II. Mervan’ı akrabalarıyla beraber kılıçtan geçirmişti. Bunlardan biri yani Abdurrahman bin Muaviye bin Hişam bin Abdülmelik canını kurtarmış ve Halife Süleyman’ın vefasızlığına maruz kalan İbni Nusayr’la oğullarının fethettikleri Endülüs’ü kendine dârül-emân [güvenli bir yer] olarak görmüştü. Yeri geldiğinde anlatılacağı üzere, bu topraklarda yeni bir Emevi hükümeti kurmuştu. </p>
			<p class="mg025">Her neyse, kaldığımız yerden devam edersek; Abdülaziz’in şehadetinden sonra halife tarafından layık biri bulunamadığına dayanarak merhum Abdülaziz’in amcası Eyyüb bin Habib, halifenin kabulüne kadar rüesa ve meşayihten de yönetim makamına çıkmak üzere onay aldı. Endülüs’ün ortasında ve Afrika’dan uzak olması nedeniyle divanı İşbiliye’den Kurtuba’ya taşıdı. </p>
			<p class="mg025">O sırada İspanya El-Cevf, El-Kıble, Eş-Şark ve El-Garp adlarıyla dört kısma bölünmüştü. Ayrıntılı olarak değinileceği üzere, memleketin ahalisi çeşitli kavimlerden oluşmuş kozmopolit bir yapıya sahipti. Tarık ve İbni Nusayr’la beraber gelen Araplar’ın sayısı çok azdı. Çoğunluğu Berberî idi. Yenilgiye uğramış ahali de Roma, Got ve eski İspanya’da yerleşmiş olan İber kavimlerinden ibaretti. Onların cümlesine [hepsine] Hıristiyan mânâsını ifade eden Rûmi adı koyuldu. Bunlardan başka Filistin’den gelmiş hayli Yahudi de mevcut olup, bunların hepsi esaretten azade olarak dinî inançlarının gereklerini yerine getirebiliyorlar, geleneklerini ve eski lisanlarını muhafaza ediyorlardı. Velhasıl her halükârda zorluk ve çaresizlikten emniyette idiler. </p>
			<p class="mg025">İşbu Eyyub bin Habib yeni bir şehir binâ etti ve şehre Eyyub Kalesi ismi verildi. 98 yılında El-Hur İbni Abdurrahman et-Tekfi, Şam’dan Eyyub’un yerine vali olarak atandı. Bu tarihte İspanya’da fethedilecek yer kalmadığından, adı geçen vali diyar-ı Efranca [Avrupa] ve Armuk üzerine giderek, İspanya’yı Fransa’dan ayıran Bertat dağı ve İbni Nusayr’ın daha önce hücum ettiği Mu’ber’den geçerek Erbûne ve Kurkuşûne şehirlerini ve nice yerleri zaptetti. Gurûn nehrine kadar gidip pekçok ganimetle dönmüşse de gaddar ve nâdan bir adam olduğundan, görevlendirildiği tarihten iki sene sonra azledildi. Yerine Es-Semâh isminde bir mert tayin edildi. </p>
			<p class="mg025">Es-Semâh dirayetli ve faziletli bir zat olduğundan, valiliği süresince güzel idareye muvaffak olmuştu. Hatta bir donanma teçhiz edip yönetimine Emir’el-Mâ isminde birini getirmişti ki şu anda Avrupalılar bu ismi Amiral diye kullanmaktadırlar. Es-Semâh, zatında varolan hakkaniyet ve şefkat hisleri icabınca selefinin zamanında mağdur olan ve hapishanelere kapatılmış mazlumların sabilerini tahliye etmiş, malları ve mülkleri gasb ve müsadere olunan biçarelerin talepleri üzerine yaralarını sarıp onları teselli etmişti. Yükümlü kılınan vergi konusunda da adalet ve hakkaniyet üzere hareket edilmişti. Bu adil tavırları sebebiyle herkesin sevgisini ve hoşnutluğunu kazanmıştı. Bundan sonra cihad maksadıyla Fransa tarafına yönelmiş ve selefi El-Hûr’un varmış olduğu mahallere girmiş, Tulûşe şehrini yani şimdiki Tuluz [Toulouse] adındaki şehri kuşatmıştı. Lakin şehir teslim olmak üzereyken birçok Frank askeri yardıma gelmiş, bir avuç İslam neferinin etrafını sarmıştı. Es-Semâh yine de muharebeden vazgeçmemiş ve askerlerine hitap ile, ‘’Düşmanın çok olması sizi korkutmasın. Cenâb-ı nasrüd’din celle celâluhu’nun yardımı bizimle oldukça bize kim galip olabilir!’’ diyerek onları yüreklendirip harb için gerekli cesareti vermişti. </p>
			<p class="mg025">İslam askerleri mertlikle davranıp uzun zaman direnmişlerse de, harp meydanında Es-Semâh ve bazı rüesanın şehitlik mertebesine ulaşmalarıyla asker zaafa düşüp meydanı terketmek zorunda kalmıştı. 103 senesinde rüesadan, meşhur Abdurrahman bin Abdullah bin Gafaki bazı güzel tedbirlerle düşmanı meşgul etmiş, İslam askerlerini harp nizamı ve usûlleriyle ordu merkezi addedilen Erbûne’ye götürmüş, bu güzel davranışı neticesinde iyi bir isimle yâd edilmişti. Abdurrahman bin Abdullah o çevrede bu zamanlar ahali arasında başgösteren isyan kıvılcımını da su gibi güzel tedbir ve idaresiyle söndürmüş, merhum Es-Semâh’ın yerine Ubeyd bin Sehm-ül Kilâbi vali oluncaya kadar memleketin işlerini güzelce idare ve icra etmiştir. </p>
			<p class="mg025">Bu yeni vali, aldığı tedbirler ve adil idaresiyle mahir bir insan olduğunu kanıtlamıştı. İslam Hıristiyan ve Yahudi hukuklarını adilâne ve hakkıyla icra ediyordu. Fetih zamanında direnmeden teslim olan yerlerin ahalisine onda bir, kılınçla alınan mahallerdeki halklara da beşte bir itibarıyla vergi tahsis etmişti. İslam topluluğundan muhtaç olanlara da boş bulunan ve yahud o esnada vadedilen mesih olduğunu ileri sürerek Filistin’de ortaya çıkan Junaryas isimli yalancının şöhretine kulak asıp hicret etmiş olanların ailelelerinden kalan yerlerde uygun olan arazileri vermiş, kısaca ammenin kabul ettiği pekçok şeyler ifa etmiştir. </p>
			<p class="mg025">Daha sonra selefleri gibi o da gazâ niyetiyle Frank beldelerine doğru yola koyularak doğuya yönelip Ron (Rhone) nehrine ulaşmıştı. Nemuse ve Lundon yani Nim (Nimes) ve Lion (Lyon) şehirlerine girip Son nehri boyunca Orgesturon yani şimdi Utune adlı kadim şehri kuşatmış ve daha ileri gitmiştir. Bunca beldenin ve büyük şehirlerin muhafazası ve idaresi konusunda dönüşe karar verdiği esnada çıkan bir harpteki arbede sırasında yaralanarak vefat etmiştir. Bundan sonra vali olanların isimleri Yahya bin Sâleme, Huzeyfetü’l Kays, Osman bin Ebu Nezzâh ve el-Heytâm olup valilikleri çok kısa sürmüştür. </p>
			<p class="mg025">O anda halifelik makamında oturan Hişâm, bahsi geçen Heytâm’ın kötü idaresinden şikayet edilmesine dayanarak, konunun doğrulanması zımnında Muhammed bin Abdullah adlı güvendiği bir adamını o tarafa gönderdi. Bu şahıs şikayetlerin doğruluğunu yerinde tesbit ederek tâlimat gereğince valiyi azletmiş, mallarına da el koymuştu. Bundan sonra elleri bağlı ve başı açık olarak bir merkebe bindirip zulmettiği yerlerde ibret olsun diye dolaştırılmış ve rezil edilmişti. Şam’a dönmeden önce Endülüs memleketinin idaresini halifenin de bilgisi dahilinde valilik ünvanıyla önceleri Tulûşe şehrinde hizmet etmiş ve bir müddet de Es-Semâh’ın vefatında kaymakamlık yapmış olan meşhur Abdurrahman bin Abdullah el-Gafiki’ye verdi. Bu olay 110 senesinde gerçekleşti. </p>
			<p class="mg025">Abdurrahman bin Abdullah el-Gafiki, Es-Semâh’ın yaptıklarına uyarak kendinden önceki selefinin kötü yönetiminden doğmuş fenalıkları ortadan kaldırmaya önem vermiş, memleketleri bizzat teftiş ederek herkesin hal ve şikayetini dinlemişti. Hıristiyan ve Yahudilere verilmiş olan imtiyazların ifasına büyük oranda yardım etmişti. Bir taraftan da mevcut askerlerin biraraya getirilip hazırlanmasına çaba sarfederek Afrikiye, Mısır, Şam, Hicaz taraflarından da tüm askeri çağırıp bahsedilen olay üzerine intikam almak ve Frank arazisini ele geçirmek niyetiyle hazırlandı. Yüz on üç senesinde şevketli deniz askerleriyle Bertat dağlarını aşıp rast geldiği yerde din düşmanlarını mahvedip Tuluşe ve Bordo şehirlerini mukavemet olmaksızın ele geçirmişti. </p>
			<p class="mg025">Bundan sonra Garon (Garonne), Dordon ve Şeraita nehirlerinden geçip Puvatya şehrini aldı. Levar nehrine gelerek meşhur Tûr (Tours) şehri suruna kadar ulaştı. Ama miladi 450 senesinde yani iki yüz seksen sene önce Hun Tatarlarının gürültü koparan sel gibi önlerine çıkan kavimleri tarümar edip İslamların vardıkları merhaleye uzak olmayan Şalon ovasına geldiklerinde, Frank kavminin Gotlarla birleşip Tatarları Frank diyarından atmaları gibi bu kere de güneyden gelen İslam ordusunun coşku ve heyecanına sed olmak veya bütün Avrupa kıtasının İslam’ın şualarıyla aydınlatılmasını sağlamak şıklarından başka bir yol bulunmadığından, Şarl Martel yani Arapların Kaldus diye adlandırdıkları Fransa’nın muteberi, Kenisa (Keneysa) sandıklarında bulunan akçeleri alarak Levar nehrine yöneldi. </p>
			<p class="mg025">Avrupa müverrihlerinin rivayetine göre o zaman Tûr şehri daha alınmamıştı. Lakin Arap tarihçilerinin ifadelerine bakılırsa, düşmanın hemen yakınında şehir Abdurrahman’ın yardımıyla alınmıştı. Her ne kadar Tarık ve Musa’nın izinden giderek şehrin ahalisini yağmadan kurtarmaya uğraşmışsa da, askere dinlettiremeyip, [ellerinden alınan] ganimetin çokluğundan dolayı gece vakti yuvasız ve aç kalan muhtaçlar, hevâce-i bendergâh’a [ticaret limanı efendilerine] revaç [sürüm, değer] oldular. “Pekçok tecrübeyle sabit olduğu üzere, ganimette bolluğun, askerin hareketinin ve intizamının sekteye uğramasına sebebiyet vermesinden dolayı sonraları İslamiye tarafına şedid bir ceza oldu” diye yazılmıştır. </p>
			<p class="mg025">Bir taraftan düşman askerlerinin İslam askerlerinin nüfusuna oranla birkaç kat fazla olmaları, bir yandan da vatanlarından uzak düşmeyip her suretle onlarca yenilenip kuvvetlendirilen harp ve yok edici yapıları kolaylıkla meydana getirmeleriyle başarılı olmuşlar; İslam askerleri de bunun tam tersi olarak o anda halifelik makamında oturan Hişâm’ın yabancı diyarlarda bulunmasından dolayı memleketlerinden yardım gelerek eksikliklerin giderilmesi mümkün olmadığından yenilgiye uğramışlardır. “El-harbü sical” mânâsınca bu büyük vuruşmada, İslam askerlerinin önde gelenlerinin silsilesi ayrılarak birkaç fırkaya taksim olmuşlardı. Bu harpte arslan yürekli Abdurrahman ravza-ı rıdvana yani cennete vâsıl oldu. Geride kalan askerler dağılıp ateş gecesinin hengâmesinde harp meydanını terk ederek Erbune şehrine yönelip firar etmişlerdir. </p>
			<p class="mg025">Arkalarından Kral Kaldus, Balorod şehrini İslam’ın elinden kurtarmaya çalışmış ise de isteğine ulaşamayıp emrindeki sayısız askeri yağma ve tahribe teşvik etti. O çevrenin Hıristiyan ahalisi, mezhepdaşlarından gördükleri gaddarane zâlim muameleler ve İslam askerlerinin galibiyetlerinde dahi adil ve güzel davranışlarda bulunmaları nedeniyle kralın askerlerinden nefretle ayrılıp müdafaları bahsinde İslam ordusuyla müttefik olmuşlardı. İşte bu Puvatya bozgunu hicri 114 ve miladi 732 senesinin Teşrinievvel ayında gerçekleşmiştir. </p>
			<p class="mg025">Hıristiyan müellifleri bu konu hakkında görüşlerini uzun uzadıya beyan etmişlerdir. Bazıları dini rekabeti bir yana bırakıp olayları garezsiz bir şekilde beyan etmişse de, birçoğu din ve mezhep telaşıyla cahilane bir surette ırklarını müdafaa hissiyle kabardığından boş heveslerle çalışmışlardır. Mesala bunlara göre İslam ordusunun tarifi cesur haydutların sözleriyle sınırlıydı. Onlara göre Şarl Martel, İslam ordusunu yenmemiş olsaydı; Almanya’yı fethederek Kostantiniyye’yi muhasara etmekte olan hemcinslerine kavuşup bütün dünyayı İslam yönetimine dahil edeceklerdi. Böylelikle tüm alem Muhammedî olup Hıristiyanlar yok olup gidecek ve dünya bu suretle dalaletten kurtulamayacaktı. İşte bu tutucu güruh “Hıristiyanlık medeniyet ve mamur olmak için adil bir yol ve istikamettir.” fikrinde olup iyice düşünmeden yargılamaya ve davalarını ispata çalışırlar. İnsaf ve adalet terazisiyle seleflerin yaptıklarını tartan Hıristiyan müelliflerinden bazıları da Muhammedî dinin nurlarının doğudan batıya kadar parlayıp her yeri sarmasının pekçok kavmin zulüm ve dalâletten uyanmasına vesile olduğunu, Müslümanlar gelmemiş olsalardı şerefli zinetlerin, bunca ilim bilen insanların dünyada ya mahvolacaklarını ya da hiç olmayacaklarını beyan etmişlerdir. </p>
			<p class="mg025">Zira İslam dininin irfan sancağı altında ayrıcalıklı olan ilim ashabı, adil yöneticiler ve fazilet sahipleri, yüksek safir bir kubbe gibi halkı kendine bağlamışlardı. Yaradılıştan bu zamana asırlarca çekiciliğini kaybetmemiş öncekilerinde zamanın sayfalarına yazdıkları ilim çeşitlerinden birçoğu yok edilmiş, mevcut olanlar da yok olmaya başlamıştı. İşte bu ilimler din âlimlerinin itibarlarından ve bilmelerinden korunup cevher gibi saklanmış olduğu halde, tüm âlem Müslüman olsaydı âlemi dalâlet saracağı fikirlerinin bâtıl olduğu ve bu fikirlerin gerçekten uzak olduğu aşikârdır. Dünya tarihi genel olarak mütalâa edildiğinde medeniyet ve mamuriyetin tek sebebi görülen Hıristiyanlık mezhebinde bulunanların kendi aralarında ve gerek kendilerinden sonrakiler hakkında icra ettikleri zâlimane muamelelerin ehli İslam tarafında olmadığı görülmüş, başka delil göstermeye gerek bırakılmamıştır. İşte tarafsız müelliflerin fikirlerinin özeti bu merkezde olup dikkatlice bakıldığında dahi Arapların İslam yönetimini Çin sınırından ta Fransa’ya kadar genişlettiklerinde hiçbir yerde adalet, hakkaniyet ve insaniyette kendilerine üstün bir kavme rast gelmedikleri görülür. İtaat altındaki kavimlerin pekçoğu bulundukları dini terk etmişlerdi. Müslüman olmayanlar da Müslümanları güven verici bulduklarından müsterih olmuşlardı. Arap kavminin tüm insani faziletleri barındırmasının ise Resulullah’ın getirdiği dinin gereği olduğu açıkça görülmekteydi. Hıristiyanlarsa kutsal toprakları istilâ için sayısız askerle doğu topraklarına döküldüklerinde her nereye vardılarsa İslam ahalisi ve yönetiminin çok medeni, okuma yazma bilen, sanatçı kişiler olduklarını gördüler. Bu bilgiler pek çok tarih eserinde yazılmıştır. Doğuda, batıda ve Amerika’da yaptıkları barbarlıkları ve Hıristiyan dini yüzünden haksız yere milyonlarca insanı mağdur ve mazlum edip helak ettikleri kesindir. </p>
			<p class="mg025">İşte bu eserimizin sonlarında, yani Endülüs’ün yıkılışını beyan ederken, medeniyet ve istidad sahibi denilen Hıristiyanların muameleleri ve hareketleri ortaya konulacaktır. Üç kıtada yaşayanların dörtte biri Resûl’ün gölgesinde ve az zamanda ilim ve fennin çeşitleri ile aydınlanmışlardır. Avrupa soyluları, Hükümet idaresinin usulleri, hüner, marifet ve tahsilin püf noktalarını iktisab niyetiyle Bağdad ve Endülüs’e gitmişler ve dönüşlerinde gördüklerini, öğrendiklerini uygulamaya çalışmışlar, kütüphane ve mektepler yaptırmışlardır. Bunlardan pek çoğu kavmi arasında imtiyaz ve şan kazanmış, içlerinden biri de papa mesnedine nail olmuştur. İşte ehl-i İslam’ın bu şekilde şan ve ululuklarının daha da artmasının sebebi ancak Muhammedî dinin şerefi olmuştur. Yoksa gerek Endülüs hükümetinin bir süre sonra çökmesine ve gerekse Avrupa devletlerinin bu asırda görülen kuvvetine ve medeniyetinin intizamına dinlerinin bir etkisi olmadığını her birinin iç ve dış sebeplerle kurulduğunu, görünüş ve olayların kendisi ispat eder.</p>
			<p class="mg067"><em>sözü sözden</em></p>
			<p class="mg066"><em>ne zamana kadar esirgeyelim</em></p>
			<p class="mg066"><em>kendi hikayemize </em></p>
			<p class="mg065"><em>ne zaman dönelim</em></p>
			<p class="mg025">Puvatya şehri civarında olan mağlubiyetten sonra, bu tarafların, hükümetin kalbi olan Şam beldesine uzak olması ve gereği gibi iane ve yardım istenememesi, hem de Mağrib ahalisinin kendilerine Şam tarafından gönderilen valilerden memnun olmamaları, o havalinin durumlarının da karışık olması, bir zamanlar Endülüs idaresi Mağrib valisinin yükümlülüğündeyse de oradan dahi yardım gönderilemediğinden Bertat dağlarının yani Pireneler’in öte tarafında Arap hükümetinin istikrar sağlayıp genişlemesi mümkün olmadı. </p>
			<p class="mg025">Afrikiye valisi olan zat, merhum Abdurrahman’ın yerine Abdülmelik bin Kattan el-Fihri’yi bir miktar askerle Endülüs’e emir olarak görevlendirdi. Bu şahıs askerlerini yanına alıp Pirene dağlarının kuzey tarafında bulunan İslam askerlerine yardım etmek üzere acele etmişse de yağmurlu bir mevsime tesadüf etmiş, sınırdan geri dönerken düşman askerleriyle karşılaşmıştı. O mahalde İslam’ın az miktardaki ordusu bölündü. O esnada Şam’da halifelik makamında oturan yani asrın halifesi olan Hişam tarafından, başlangıçta Berberî kabilelerini itaat altına alan Ukbe bin Heccac el Kays, Endülüs’e vali olarak atandı. Bu mert kişi, seleflerinden daha çok memleket idaresini ıslaha çaba sarfetmişti. Bu şekilde İspanya memleketini iyi hale getirmişti. </p>
			<p class="mg025">Ukbe, adil ve insani kanunlarla vasıflanan ve zâlimler hakkında şiddetli cezalar uygulamasıyla doğru yoldan sapmalara mani olan, her çeşit hediyeyi kabulden çekinen insaflı bir kişiydi. Adalet ve hukukun icrasında soy, sınıf , cins ve mertebesi ne olursa olsun eşit davranırdı. Hakkında yalnız Müslümanların değil bütün Hıristiyan tebasının;</p>
			<p class="mg067"><em>insanlara yaptığın</em></p>
			<p class="mg066"><em>bu cömertliği, keremi</em></p>
			<p class="mg066"><em>baba oğluna yapmaz bile</em></p>
			<p class="mg067"><em>lütfuyla, keremiyle</em></p>
			<p class="mg066"><em>tanrı istedi</em></p>
			<p class="mg065"><em>âleme sultan yaptı seni</em><em></em></p>
			<p class="mg052">mazmûnu [ince söz] ile övgüde bulunduğu, güzel idaresinden dolayı da dost ve düşmanlarının teşekkür ettikleri bilinir. </p>
			<p class="mg067"><em>Soldakiler (defteri soldan verilenler, kâfirler)</em></p>
			<p class="mg066"><em>düşmanlarının faziletine şahit oldular</em></p>
			<p class="mg067"><em>Ancak düşmanlar</em></p>
			<p class="mg065"><em>faziletle şöhret bulmadılar</em></p>
			<p class="mg025">Ezcümle, teba sınıfının hepsine rütbe ve memuriyetleri açıp tekel kuralını lağv ve iptal etti. Şehirlerde umumi mektepler açarak mahkemelere kadılar tayin etmiş, İslam’ın adaletini mükemmelleştirmişti. Bundan başka, yolların emniyetinin sağlanması, belde sakinlerinin rahatının ve refahının mükemmel hale getirilmesi konusunda, kâşif ismi altında, subay ve askerlerden oluşan seyyar bir süvari sınıfı tertip etti. </p>
			<p class="mg025">İspanya’yı bu şekilde karmaşa ve ihtilalden azade tutarak, umumi emniyeti tekrar sağladıktan sonra, gaza maksadıyla Frank diyarı yakınlarına gitmeye karar verdi. Lakin Sarkosta şehrindeyken Berberî kabilelerinden ve Lemtone kabilesinin ileri gelenlerinden Murâbıtîn denmekle bilinen bir güruhun fitili tutuşturmak suretiyle isyan edip Tanca’ya girerek düşmanlıklarını ilan ettikleri haberini alınca aceleyle Kurtuba’ya geldi. Beraberindeki askerlerle nehre inip Cebelitarık Boğazını geçerek aldığı güzel tedbirler ve sebatı sonucunda asileri derhal itaat altına aldı. </p>
			<p class="mg025">Afrikiye’de dört sene vakit geçirdikten sonra yüz yirmi dördüncü senesinde Endülüs’e dönmüş, bir süre sonra vefat etmişti. Ukbe’nin Endülüs’ten bu kadar müddet uzak kalması İspanya memleketlerinin nizam ve emniyetiyle alakalı olduğundan, her memleket memuru başka bir özel idare teşkiline kolları sıvayıp önem vermiş, Berberi kabileleri dahi Ukbe’nin Endülüs’e geldiğini haber aldıklarında çölden siyah Arapları çağırıp toplayarak yeniden isyan ateşini yakmakla meşgul olmuşlardı. </p>
			<p class="mg025">İspanya ve Mağrib bu ihtilal halindeyken Mısır valisi olan Hamdullah bin Safvan el Kaibi, asiler üzerine İbni Beşir ve Sâlebe bin Sâleme’yi bir miktar askerle gönderdi. Bunlar kötü tedbirler alıp asilerin izlerini bulmak için Atlas dağlarının öte tarafındaki çöl olan Sus’un en uç noktasına kadar gitmişlerdi. Orada Sudanlı büyük bir toplulukla kaşılaştılar. Hem sıcağın şiddetine hem de hücumların gücüne dayanamadıklarından bozguna uğrayıp perişan oldular. İbni Beşir ve İbni Sâleme kalan askerleri de alarak ahalisi hilaf olan mahallerden güçlükle geçip Sebte Boğazına ulaştılar. Oradan da Endülüs’e vardılar. </p>
			<p class="mg025">İşte bu Afrikiye bozgunları Endülüs’ü kendi yöneticileri tarafından idare olunması niyetine saptırdı. Meşhur Ukbe bin Haccac el-Kaysi’den sonra halife tarafından İspanya valisi olarak gönderilmiş olan Abdülmelik bin Kattan bu mânâya vakıf olduğundan etraflarını sarıp üzerlerine asker göndermişti. İbni Beşir ile İbni Sâleme birbirinden ayrıldılar. Biri Kurtuba’yı diğeri de Tuleytula’yı muhasaraya niyetlendiler. Lakin Abdülmelik bunları muhasaradan feragate mecbur edince birleşip bütün kuvvetleriyle Abdülmelik’in üzerine yürüyüp Kurtuba yakınlarında ona galip geldiler. Bu zaferden sonra askerin ekserisi İbni Beşir’i emir seçtiğinden, Sâlebe bin Sâleme maiyetinde kalanlarla çekilip Esteramador memleketine gitti. Bu durumda merhum Ukbe bin el Haccac’ın oğlu Abdurrahman bir cemaatle İbni Beşir üzerine hücum etti. 125 senesinde İbni Beşir’in askerlerini perişan, kendisini idam etti. Endülüs ahalisi, içinde bulundukları olumsuz halleri Afrikiye valisi Hamdullah’a intikal ettirdiler. Memleketin asayişi ve emniyetini sağlayacak kuvvetli bir kişinin tayin edilmesi ve gönderilmesini istediler. Bunlara Ebulhatr lakabıyla bilinen Hizan bin Dırar el-Kelbi gönderilmiştir. Bu şahıs, Berberî kabilelerine galip gelerek Mağrib valisi nezdinde şöhret kazanan Askeriye emirlerindendi. </p>
			<p class="mg025">Hamdullah, mümkün mertebe yönetimi tahliye maksadıyla itaat altına alınan Berberiler’den büyük bir topluluğu Hizam maiyetine vererek 126 senesinde Endülüs’e gönderdi. Bu zamana kadar İspanya’ya sırf Berberîler’den oluşan böyle bir ordu gönderilmişti. Hizam el-Kelbi, istiklal isteminde bulunmuş olan Sâlebe ile diğer emirleri bu Berberî ordusuyla yendikten sonra Müslümanlardan İspanya’ya gelmiş çeşitli kavimleri buraya bağlayıp bu şekilde memleketin asayişini uzun zaman korumak için her kavme kendi vatanının havasına, suyuna ve iklimine benzer mahaller bulup münasip miktar araziyi vererek oraya yerleştirdi. </p>
			<p class="mg025">Mesela Mısır’dan gelmiş olanlara Tudmir’de, Humus’tan gelenlere İşbiliye’de, Filistin’den gelenlere Medine-i Secûne ile Elcezire’de, Taberiye tarafından gelenlere Malaka’da, Irak’tan ve Kayruvan’dan gelenlere şark tarafında münasip mahaller verilip işbu Arap kabileleri de vatanlarına bağlılık ile lakaplandılar. Asturiş diye adlandırılan memleket dışında bütün İspanya, İslam idaresi altına alınmıştı. Ancak Asturiş memleketi giderek İslam yönetimine yük olarak bilahare çöküşüne sebep olması hayrete şayandır.</p>
			<p class="mg025">Çünkü İspanya kıtasının kuzeybatı tarafının en ucunda deniz kıyılarına kadar uzayan Asturiş ve Cıllikiye, Avusturya ve Galiçya memleketleri şimdi Rumeli’de olan Karadağ gibi gayet sarp pekçok dağ ile çevrili olduğundan Ehl-i İslam’ın yönetimi altına girmeyenler oralara firar edip sığınmışlardı. Bu mahal İspanya’nın kenarında bulunduğundan, Gaziyan-ı ehl-i İslâm’ın ise daima Pirene dağlarına doğru cihat kılıçlarını çekmekte olduklarından dolayı İspanya’nın bu tarafına gitmek akıllarından dahi geçmiyordu. Bundan önce gerek Romalılar ve gerekse Gotlar o tarafın halkını itaat altına alamadıklarından onları serbest halde bırakmışlardı. Puvatya şehri civarında Abdurrahman mağlup olduğundan İslam askerleri Fransa diyarından geri döndüler. </p>
			<p class="mg025">Asturiş dağlarında sığınan İslam dininin düşmanları, bu zamanı intikam vakti addederek; </p>
			<p class="mg067"><em>aslan ormanı terk ederse eğer</em></p>
			<p class="mg065"><em>tilki girer olur orman kralı </em></p>
			<p class="mg052">makâlince saklandıkları inlerinden çıkarak etrafa yayılmışlarsa da, Vali Abdullah bin Kattan el-Fıhri bunları vahşi hayvanları inlerine sürer gibi takip edip dağların ötesine sürdü. Bunların başı İslam’ın ortaya çıkmasından önceleri yani 97 tarihinde Belay isminde bir kişiydi. </p>
			<p class="mg025">Belay el-Rûmi diye adlandrılan bu şahsı, aralarında kral seçmişlerdi. 133 senesine doğru Belay’ın damadı kral Alfons hükümetini Şelemenke yani Selamander şehrinin yakınlarındaki yerlere kadar genişletmişti. Vali Abdullah yerinde tedbirler alarak İspanya’yı hüsn-ü nizam ve asayişe sokmuşsa da iki sene sonra yüz yirmi sekizde iskan etmiş olan kabilelerden Şamili aslından olan Semâil bin Hatem el-Kelbi ve Mısır’dan gelen İbni Seleme el-Cezâmi adlı reisler kendilerine isabet eden araziye kanaat etmeyip hemşehrileri olan Yemeniler hakkında çok arazi vermek bahanesiyle töhmet altına bırakarak itaat etmekten yüz çevirdiler. Kendisini Kurtuba’ya yakın bir yerde esir ve hapsettiklerinde Vali Abdullah’ı kendi adamları hapisten kurtarmışlarsa da şehrin dışında giderken muhaliflerin elinde telef olarak üzüntü yaratmıştır. </p>
			<p class="mg025">Bu sırada İbni Seleme el-Cezâmi Kurtuba’yı, Semâil de Sarkosta ile kuzeydeki eyaletleri istila edip ele geçirerek nefret tohumlarını yaygınlaştırmışlardır. Bağımsızlık davetinde bulunmuşlarsa da bu ayrılık çevrenin fesadına sebep olacağından Arap reisleri getirilmiş ve meskûn kabilelerin ileri gelenleri müzakere meclisi oluşturmuşlar, içinde bulundukları ayrılık ve ihtilalin def’ini ve çaresini müşavere etmişlerdi. </p>
			<p class="mg025">Bu karışıklık halinin izalesi meşhur ve güvenilir bir zâtın işleri yönetmesine muhtaç olduğundan Ukbe bin Nâfi adlı bilinen fatihin torunlarından Yusuf bin Abdurrahman el-Fıhri adlı zâtı seçerek 129’da hâkimliğe atadılar. </p>
			<p class="mg025">Şimdiye kadar Endülüs idaresine tayin olunan valiler Şam’daki halifenin seçimi ve isteğiyle başa geldiğinden, birçok kez bu sebepten dolayı memleket işleri karışıyordu. Bu kere kendilerinin seçimiyle yönetim koltuğuna oturan vali, sonradan halife tarafından da onaylanmışsa da, başlangıçta kurallara göre Şam’a müracaat etmeden yönetime geçmesi halifenin Endülüs kıtasında kabul edilen nüfuzunu azaltmıştı. Bu hal Endülüs idaresinin istiklal kazanmasına bir gösterge olup halifeye tabiiyet sade sözde kalmıştı. </p>
			<p class="mg025">Yusuf bin Abdurrahman el-Fıhri zaten övgüye layık ahlâka sahip kişilerden olup Frank diyarında valilik yaptığı yerlerde hiçbir şekilde lekeleyici olmayarak Müslümanlar ve Hıristiyanlar arasında muvaffakiyeti meşhur olmuş ve kabul görmüştü. Bu konunun bahsedildiği üzere Mısır’dan Müslüman gazilerle ta batının sonuna kadar gidip fethetmiş Ukbe gibi şecaatli bir zatın torunlarından olması da halkın iyi görüp kabullenmesini sağlamıştı. Mesela raiyetin durumunu bizzat muayene etmek maksadıyla yönetim dahilindeki yerleri gezip mazlumların şikâyetlerini dinlemek, yol ve geçitleri düzeltmek, mühim görevler ifa eden büyükleri ve emir sahiplerini taltif etmek, sabıkalı ihtilaller hengâmında livaların ve eyaletlerin yönetiminde bulunup zulüm ve sitem âdetlerini benimsemiş, emanet edilen reayayı miras koyunları gören zâlim valileri görevlerinden azletmek gibi özellikleriyle beğenilmiş ve kabul gören tavırları cihetiyle halkın kalplerinin sevgilisi olmuş, özellikle uzun zamandan beri reaya hakkında icra olunmakta olan hakaretvari ve aşağılayıcı muameleleri ortadan kaldırmakla kırılan kalpleri onararak güzel bir isimle anılmıştı. Yusuf zamanında İspanya memleketlerinin hepsi beş kısma ayrılmıştı.</p>
			<p class="mg025"><strong>Birinci Kısım:</strong> Kurtuba yani Endülüs memleketi içinde olup; İşbiliye (Sevila), Karmune (Carmone), İstece (İsica), Secûne (Seyduniye), Arkoş (Arkus), Leble (Nibla), Malaka (Malaga), Cehn (Jan) şehirlerinden ibaretti.</p>
			<p class="mg025"><strong>İkinci Kısım:</strong> Tuleytula yani Kaştale (Kastil) memleketi olup Vadiyül Hicâra (Gavade Luksara), Oryolat (Orihola), Belensiye (Valenis), Dinye (Denya) Lukina (Alikanya) ve Kartacenya (Kartajan), Mursiye (Mursiya) ve Vadiyül Kabs (Gavadiksi).</p>
			<p class="mg025"><strong>Üçüncü Kısım:</strong> Merda (merida) yani Esteramador memleketi çevresi olup Batalyevs (Badacos), Bergire (Berağa), Lişbone (Lizbon) yani şu an Portekiz’in başkenti olan şehir, Portıgal (Oporto), İlbire (Overa), İştorka (Astorga).</p>
			<p class="mg025"><strong>Dördüncü Kısım:</strong> Sarkosta (Saragos) yani Aragon, Navarra ve Katalon adlı memleketlerin çevresi olup Targune (Taragon), Turtuşe (Tortoz), Berşelune (Barselona ), Curunde (Jeyron), Lerde (Lerida), Vaşka (hoşka), Benbelune (Pampelon) ve Ceka (Çaka).</p>
			<p class="mg025"><strong>Beşinci Kısım:</strong> Erbune (Narbon) memleketi yani Cibal-i Bertat (Pirene dağları) ile Nemuse vadisi arasında olan memleketin çevresi olup Karkuşûne (Karkason), Betîras (Bezye), Ağde/(Âc), Makalûne (Mon Peliye) Nemûse (Nîm) şehirlerini kapsıyordu.</p>
			<p class="mg050">Yusuf’un yerinde tedbirlerinin semeresi yalnız dört sene müddetince müşahede olundu. Amiral Âmir bin Amr ve’l Kureyşî’yi görevden azletmesiyle İspanya yeniden kargaşa ve isyan ortamına sürüklendi. Zira Amr, Bedir gazasında İslam’ın yüce şahsiyeti Efendimizin (a.s.m.) âlemdarı olan zatın torunlarındandı. Rütbesinin elinden alınması ve bundan başka Sarkosta ve Tuleytula’nın yönetiminin kendi aleyhinde olan bir zata verilmesi hususları infial sebebi olmuştu. Bu arada da doğuda Abbasilerin ortaya çıkışı ve Emevilerin çöküşü hadiseleri İspanya’da duyulmuştu. </p>
			<p class="mg025">Bu durumu Amr bin Ömer önceden sezerek Abbasiler adına evvela Şam’dan gelen kabileleri sonra Berberîleri ayaklandırıp Sarkosta’yı zabtederek, Tuleytula’da Yusuf’un üzerine hücum etmişti. Vali Yusuf da Yemen’den gelen kabileleri ve sair yerlerin halkını kendi tarafına çekmiş olduğundan, bütün kuvvetleriyle yaptıkları kalkışmadan ve şiddetli savaştan sonra Amr yenilerek harp meydanından kaçtı. Yusuf onu Sarkosta’ya kadar takib etmiş, bir sene süren muhasaradan sonra intikamını almıştır. </p>
			<p class="mg025">İşte bu olay hicri 138 senesinde gerçekleşmişti. O aralıkta, suretin karışıklığı beyan olunacağı üzere Beni Ümeyye’den bir zat tedarik ettiği avanesi ile isyan edip Endülüs’e girmiş, İspanya memleketini son haline kavuşturmuş, yeni bir hükümet oluşturulması konusu üzerinde önemle durmuştur.</p>
			<p class="mg026">* * *</p>
			<div class="footnotes">
				<div class="footnote">
					<p class="mg009"><a class="footnote-anchor" href="#footnote-274-1-backlink" id="footnote-274-1">[1]</a>. Seyl’ül arim: Sebâ şehrini batıran meşhur sel afeti.</p>
				</div>
			</div>
		</div>
</body>
</html>