<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-109</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-105">Ebu Abdullah Ez-Zağal’in Hareketleri ve Ebu Abdulah Es-Sağir’in Eline Geçmesi</h1>
			<p class="mg052">Ertesi sene Kaştale emirlerinden üç emirin idaresiyle iki bin süvari ve birçok piyadeden oluşan bir fırka Hıristiyan, Kanet şehrinin geri alınması niyetiyle El-Şarkiyye tarafından Malaka üzerine gelerek vefasızlık ve zulmün kapılarını açtılar. Önlerine gelen ekin tarlalarını, bahçe ve çiftlikleri yaktılar. Buldukları eşyayı yağmalayarak ellerine geçen masum insanların evlerini yakıp hadsiz mal ve ganimet elde ettiler. </p>
			<p class="mg025">Ebu Abdullah Ez-Zağal, askerlerin önde gelen liderlerinden Rıdvan adında yürekli bir pehlivanla ittifak yaparak bunların üzerine yardım kuvvetlerini sevketti. 888 senesi Safer ayında topluluklarını tarümar edip hezimete uğrattı. Ellerinde bulunan ganimetleri tamamen geri aldıktan sonra fazla olarak bin altı yüz esiri nihayetsiz malları da genimet olarak alıp muzaffer bir şekilde döndüler. İşte bu zaferle arka arkaya meydana gelen galibiyetlerden dolayı Malaka valisi Ez-Zağal çok fazla şan ve şöhret kazandı. Halk arasında, “İslam yönetimini uğradığı tehlikeden kurtarırsa Ez-Zağal kurtarır”sözleri dolaşmaya başlaması, Gırnata hükümetini gasp eden Ebu Abdullah Es-Sağir’e hased ve gayret nedeni oldu. Halka kendini beğendirmek için düşman üzerine harekât düzenleyerek muzafferiyet kazanıp nam ve şöhret elde etmeye karar verdi. Gırnata’nın seçkin süvarilerinden bir miktar asker tertip ederek aynı sene içinde Rebiülevvel ayının on üçüncü günü Lokna şehrinin kuşatma ve alınmasına girişti. Fakat Lokna şehrinin muhafızı olan Diyago durumu haber alınca derhal civardaki eyaletlerin muhafızlarından yardım istedi. Bunların gelmesine kadar şehrin teslimine muvafakat olunacağını ima etti. Bir mukavelename düzenlenmesini bahane ederek vakit kazanmak için Es-Sağir’i aldattı. </p>
			<p class="mg025">Bunlar uzun uzadıya sözleşme şartlarını tartışmakla meşgul iken, etraftan toplanan Hıristiyan askerleri gelip akın akın şehre girmeye başladılar. Es-Sağir o zaman düştüğü hileyi anladı. Kuşatma ve savaşı terk ederek geri dönmek istediyse de o zamana kadar Hıristiyanlar kendisiyle karşılaşacak kadar kuvvet kazanmış olduğundan İslam askerinin dönüş hareketini görünce arkasına düştüler. Onları savaşa zorlayarak paramparça ve perişan ettiler. Çarpışmada Ali Asar ile diğer nice nam salmış zabitler bu dünyayı ve hayatı terk ettiler. Ebu Abdullah Es-Sağir ise askerinin perişanlığını gördüğünde firara yüz çevirenlerin yol göstericisi oldu. Fakat bindiği hayvan kışın şiddetinden bitap düştüğünden kaçıp yakasını kurtarmanın mümkün olmadığını anlayarak kendisi gidip teslim oldu.</p>
			<p class="mg025">İşte bu feci hadisenin haberi duyulduğunda Ebul Hasan’dan başka kederlenmedik Müslüman kalmadı. Ebu’l Hasan ise üzülmediğinden fazla belki yas tutulası bu musibeti rakibinden intikam almaya fırsat derecesinde kullanarak boş kalan Gırnata tahtını elde etmek için emrine bir miktar asker alarak Malaka’dan kalkıp seri bir şekilde Gırnata’ya ulaştı. Engelsiz ve zahmetsizce Elhamra’ya girdi. Fakat bunca yıllar ömür geçirmiş ve bu kadar belalar ve sonuçlarını görüp elinden çıkan mülk ve saltanata güç kullanarak tekrar nâil olmuşken gariptir ki bu defa da üç günlük ömründe nefsaniyetine hizmetten başka mülk ve millete yarayacak bir iş yapmamıştır. Bilakis seçtiği uygun olmayan yolla uçurumun kenarına gelmiş olan devlete zarar vermiştir.</p>
			<p class="mg067"><em>Diyelim ki talep ettiğin her şeyi elde ettin</em></p>
			<p class="mg066"><em>diyelim ki olmak istediğin gibi oldun</em></p>
			<p class="mg067"><em>fakat, ne önceden sende eksik olan kemale erer</em></p>
			<p class="mg065"><em>ne de feleğin senden esirgediğini elde edebilirsin</em></p>
			<p class="mg025">Beri tarafta Kaştale kralının esarete uğrattığı Ebu Abdullah Es-Sağir’in Gırnata’da bulunan validesi Aişe gönderdiği tâlimatla krala bağlılığını sunarak eski vergiyi tamamen verip Gırnata’da bulunan Hıristiyan esirlerini kurtarıp iade etmek ve daha sonra da Gırnata idaresini Kaştale hükümetine bağlayıp hiçbir zamanda sadakatten ayrılmayacağına delil olması için oğlunu kralın yanında rehin bırakmak şartıyla kendisinin esirlikten azad edilmesi ve Gırnata’ya yollanması hususunu hükümete teklif etti.</p>
			<p class="mg025">Bu durum Kaştale meclisine havale edildiğinde ilk önce bu zararlı şartların kabul edilip edilmemesi hakkında ihtilaf çıkmışsa da Es-Sağir’in yalnız Gırnata’ya gitmesinden Müslümanlar arasında ortaya çıkacak bölünme ve ihtilallerden meydana gelecek tüm faydalar, Ferdinan ve İzabel’in bu şartları itirazsız ve ilavesiz kabul etmeleriyle son bulup, hemen gereğinin yapılmasına karar verildi. </p>
			<p class="mg025">Himaye usûlü üzere Es-Sağir kralın himayesini kabul ettikten sonra yanına verilen bir bölük Hıristiyan atlısıyla Gırnata hududuna kadar götürüldü. Oradan validesinin ve diğer taraftarlarının elleriyle gizlice şehre sokuldu. Ebu’l Hasan ahalinin coşku ve sevincinden oğlunun döndüğü ve Beyzain sarayına geldiğini ertesi gün anladı. Kendi yandaşları olan tüm liderler ile bu durumda ne yapılması gerektiğini müzakere ettiler. Sonuç olarak saraya derhal hücum edilerek Es-Sağir’in def edilmesini ittifakla kabul ettiler. Ama Aişe’nin kendi himmetiyle ödediği yüklü vergilerin tesirleri Es-Sağir taraftarlarının da himmet ve atılımlarına güç verdi. Ebu’l Hasan’ın meclisinde verilen karardan haberdar olmalarıyla, gerçekleşecek saldırıya karşılık vermek için savaş hazırlığı olarak yolları hendekler ve siperlerle kapattılar. </p>
			<p class="mg025">Hakikaten ertesi gün seher vakti Elhamra taraftarları büyük bir toplulukla El-Beyzain üzerine yürüdüklerinde, yolları cengâver askerlerle kesilmiş buldular. O gün akşama kadar şehrin yolları savaş katliamı cesetler ve kanlarla aşina ve dolu olduğu halde galip ve mağlup belli olmadı. </p>
			<p class="mg025">Ertesi gün tekrar savaş yapmak üzerelerdi. Tam bu sırada halk arasında itibarı ve nüfuzu çok yüksek olan İmam Nasr bu durumu gördü ve iki tarafın da liderlerini yanına çağırarak, “Siz kimin için böyle düşman gibi birbirinizle dökülmeye layık olan muhterem kanlarınızı kendi ellerinizle kimin yolunda akıtıyorsunuz? Bir takımınız inatçı bir ihtiyar için -ki bundan sonra ne elinde kılıç tutmaya ve ne memleket işlerini iyi bir biçimde idare etmeye kadir değildir. Bir takımınız da karı kılıklı bir bencil için -ki ne cesaret ve gayreti ve ne de fazilet ve hamiyeti olmadığının yanında hem bir kadının noksan aklının tasarrufu altında, hem de din ve devletinizin amansız düşmanı olan Kaştale Kralının himayesine ve hükmüne mağlup olmuş ve boyun eğmiştir. Allah için olsun, şunları bırakın! Eğer devlet işlerini idaresine teslim etmek için gaziler içinde yönetim sülalesinden ehil kimse bulamazsanız, bari dıştan fazilet sahibi bir kahraman arayıp bularak ona tâbi olunuz” deyip Malaka valisi Ebu Abdullah ez-Zağal’e işaret etti. Bütün taraftarlar onun fazlını tasdik ettiler. İki tarafın da silahları ellerinden düştü ve fitne geçici olarak sükûnet kazandı.</p>
			<p class="mg025">İşte bu karara Ebu’l Hasan da razı oldu. Derhal bu durumu biraderine bildirerek kendisi yakınları ve çocuklarıyla Elmakar şehrine çekilip orada ikamet etmeye başladı. Az bir zaman sonra ukbâ âlemine gittiğinden Gırnata’nın sonradan düçar olduğu kötü durumları göremedi.</p>
			<p class="mg067"><em>yazık ki son nefesine geldi devletin hâli</em></p>
			<p class="mg065"><em>saadet o göze ki görmeye bu ahvãli</em></p>
			<p class="mg026">* * *</p>
		</div>
</body>
</html>