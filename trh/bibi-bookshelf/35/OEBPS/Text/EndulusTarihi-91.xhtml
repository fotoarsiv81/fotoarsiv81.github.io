<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-91</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-87">Ceziretül Hadrâ’nın İstilâ Edilmesi</h1>
			<p class="mg052">Ceziretül-Hadrâ şehri, mevkii hasebiyle Afrikiye’nin geçit yeri mesabesinde olup, Endülüs’te yaşayan müminler her ne zaman vatandaşları olan düşmanlarından sıkılsalar Afrikiye Müslümanlarından yardım istemekteydiler. Bunlar da çoğunlukla geçip Ceziretül-Hadrâ’yı merkez kabul ederek limanında gemilerini barındırmaktaydılar. Madem ki bu mevki İslam milleti elinde bulunur, Endülüs Müslümanları hakkında tasarlanan düşüncenin uygulanması zor olacağından, bu şehrin alınması öteden beri kralların gözlerini diktiği bir işti. Bu defa Tarif muharebesinde Afrikiyelilerin yenilgisi ve Gırnata hükümetinin zayıflığı bu niyetin tamamlanması için bir fırsattı. </p>
			<p class="mg025">Kral Alfons gerekenleri tedarik etmeye başladı. Bu esnada Kaştale Amirali Ajidyo Bokangara, Afrikiye sahilindeki limanların birinde on iki kıta İslam gemisine tesadüf etti. Hepsini berbat bir hale getirdi. Bir müddet sonra da Gadalmesi nehri ağzında diğer bir fırka Afrikiye gemisine galip geldi. Hatta hazine taşıyan gemiyi de ele geçirmiş olduğu haberi ulaştı. Kral bu haberle bir kat daha şevke geldi. Hemen topladığı askerle Ceziretül-Hadrâ’nın kuşatmasına girişti. </p>
			<p class="mg025">Fakat Araplar bu mevkinin ne kadar önemli olduğunu biliyorlardı. Bu nedenle muhafız ve mühimmattan yoksun bırakmamışlardı. Alfons burayı kuşattığında kolaylıkla ve az zamanda alamayacağını anladı. Uzaktan kuşatma ile yetindi. Askerleriyle beraber kış mevsimini çadırlarda geçirdiler. Papa da taraf taraf görevliler göndererek Hıristiyanların hamiyetlilerini Müslümanlarla savaşmak için hırslandırdı. </p>
			<p class="mg025">O baharda Navarra kralı Filip ile pekçok Avrupa asilzadeleri ve hatta İngiltere kralının akrabalarından Kont Derbi ve Kont Salsebri ve Gaston, Kont Dofva, Kont Dobyaren ve kardeşi Bernan, Kont Kasbetlon gibi nice hanedan büyükleri gönüllü pekçok askerle beraber geldiler. Bu topluluk Alfons’un ordusuna katıldı. Bunlarla bu orduya büyük bir kuvvet geldi. Adayı denizden ve karadan baskıya tâbi tutarak dış ile olan münasebetlerini bütün bütün kestiler. Bu müddette Gırnata Meliki Yusuf birkaç defa asker toplayarak adanın kurtuluşu için çaba gösterdiyse de başarılı olmadı. Sonradan kralın sefer masraflarını karşılamak üzere barışa talip oldu. Fakat Alfons’un sefer tazminatı olarak talep ettiği yüksek meblağ insaf ve imkan dairesinin dışındaydı. Bu nedenle sulh mümkün olmadı. Zarureten kuşatmaya devam ettiler. </p>
			<p class="mg025">Halbuki Kaştale memleketleri şimdiye kadar birbiri üzerine verdikleri vergilerden yorgun düşmüştü. Bu esnada da ordular için meydana gelen büyük masraflar bütün halka üleştirildi. Bunlara yeniden bir vergi daha dağıtılması mümkün değildi. Yardım olarak papa tarafından yirmi bin ve Fransa kralından elli bin florin para ve bazı memleketlerin halkları tarafından bir iki vergi, Esteramdor sakinleri tarafından beş bin inek, yirmi bin koyun gönderilmişse de, bunlar da ordunun ihtiyaçlarını ortadan kaldırmaya yetmedi. Siperlerde ve gemilerde bulunan askerler vazifelerini bırakamadıklarından dağılmaya ve hatta Avrupa asilzadelerinden birtakımı da orduya ârız olan uygunsuzluğu görüp birer bahane ile memleketlerine geri dönmeye başladılar.</p>
			<p class="mg025">Bu durumda Gırnata Meliki yine himmet sarfederek yeniden bir grup asker toplayıp Cebel-i Tarık boğazından düşmana hücum etmişse de zafer kazanamadı. Düşmanının haline nazaran bir müddetçik daha dayanılsa tabiatı ile galip gelineceği ortadaysa da, kuşatma müddeti yirmi aya yakın sürdü. Kalede zahire, mühimmat, harp için gerekli şeyler ve hayvanlar tükenmişti. Bir günden fazla tahammüle imkan kalmadı.</p>
			<p class="mg025">Sözlerin icra vakti gelmişti. Ahalinin mal ve can emniyeti için istedikleri yerlere gitmelerine izin verilmek ve on sene mütareke yapılmak şartlarıyla bir ateşkes akd ve tanzim edildi. 744 senesi Zilkade ayının yedisinde, şehir Kral Alfons’a teslim edildi.</p>
			<p class="mg025">İspanyol tarihlerinde yazılıdır ki; bu kuşatma esnasında kaleden yağlı yanan oklar atılmış, kuşatma askeri üzerine ateşler yağdırılmıştı. Ve yine demirden yapılmış, içi yanıcı maddelerle dolu yeni bir büyük yuvarlaklar atılmıştı. Bunlar düştüğü yerde parçalanıyordu. Parçaları her kime tesadüf etse orada öldürürdü. Fındık taneleri gibi diğer bir çeşit gülle daha vardı. Hele bu çeşit parçalar adamın herhangi bir uzvuna gelse iyileşemeyerek o kişi kesinlikle ölürdü. Bazı Avrupalı tarihçiler derler ki; bu ifadeye nazaran mermi ve siper tüfeklerini o zaman Araplar icad edip kullanmışlardı. Kuşatmanın uzaması da bu sebepten dolayı olmuş olmalıdır. </p>
			<p class="mg025">Gırnata Meliki Yusuf Ebu’l Haccac bu ateşkesin müddetini boşa geçirmedi. Gırnata’ya dönüşünde işlere girişti. Tarif ve Ceziretül-Hadrâ olayları nedeniyle istediği yere gelemeyen mülkî düzenini bıraktığı yerden tuttu. Umumi eğitim için her caminin içine bir umumi mektep yaptırdı. Pekçok çeşme, sebil ve çarşı inşa ettirdi. Böylelikle büyük şehir ve beldeleri imar etti. Zamanını mahkemelerle askerin durumu ve belediye zabıtalarının önemli konularının düzenlenmesiyle uğraşarak geçirdi.</p>
			<p class="mg026">* * *</p>
		</div>
</body>
</html>