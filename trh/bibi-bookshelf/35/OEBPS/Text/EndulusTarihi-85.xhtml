<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-85</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-81">Gırnata Hükümetinde Başgösteren Karışıklıklar</h1>
			<p class="mg052">Ahlâk ilmiyle milletlerin değerini teftiş eden Avrupa tarihçilerinin dediğine göre; o vakit iki millet yani Endülüs Müslümanları ve Hıristiyanları arasında o derece ahlâk farkı var idi ki, her ne vakit İspanyalılar yenilip ateşkes ve barış antlaşmaları yapmak isteseler gayet aşağılık ve düşüklük gösterirler, galip olup kendilerinden merhamet talep edildiğinde çok fazla büyüklenirlerdi. Müslümanlar tamamıyla bu halin zıddıyla muamelede bulunurlardı. </p>
			<p class="mg025">Bu şekilde bahsedilen Mela en-Nasr saltanat tahtına oturduğunda, Aragon ve Kaştale hükümetlerinden geçici bir müddet için ateşkes yapılmasını talep etti. İkisinin de red cevabı vermesiyle mert Nasr kılıca müracaat edip Elmeriyye civarında Aragonluları hezimete mazhar etti. Diğer taraftan İslam sınırlarına saldırmakta olan Kaştaleliler de önceden bahsedildiği gibi Kral Ferdinando’nun ölümüyle memleketlerinde başgösteren karışıklıktan dolayı çekilmeye mecbur oldular. </p>
			<p class="mg025">Melik Nasr işte bu iki gaileden de kolayca yakasını kurtardı. Kendi yönetimini düzeltmekle meşgul oldu. Fakat vâsi tayin edilmesi hususundan dolayı Kaştale hükümetine ârız olan fesat ve karmaşadan istifade edilerek bazı yerlerin geri alınması halk tarafından arzu edildi. Halbuki Gırnata idaresinde ıslah ve tanzime muhtaç pekçok iş bulunuyordu. Bunlar yoluna girmedikçe dışarı atılım yapmak tehlikeli olacaktı. Ayrıca Melik’in barışçılığının gereği ve sessizliği üzere, seferin yorgunluğu ve savaşın zorluklarından çekinmesinden dolayı halkın gönlünün istediğine meyletmemesi nedeniyle insanlar arasında tembellikle alâkalı sözler söylenmeye başladı. Bir yandan da hâciblik makamında istihdam edilen aç gözlü şahsın zulümleri de herkesi bıktırmıştı. </p>
			<p class="mg025">Gırnatalılar onun terbiye edilip cezalandırılmasını iddia etmek vesilesiyle ittifak kurup ayaklandılar. Malaka kâidinin oğlu ve kendisinin yeğeni İsmail Ebu’l Velid de bir miktar askerle geldi. Bunlara baş olarak Gırnata’yı kuşattı. Melik en-Nasr, Elhamra’ya kapanıp birkaç gün müdafaada bulunduysa da başa çıkamayacağını anladı. Hicri 714 senesinde yönetim makamını İsmail’e bırakmaya mecbur kaldı ve “el-cezâu min cinsi’l amel / ceza, amelin cinsindendir” [ne ekersen onu biçersin] kaidesi gerçekleşti.</p>
			<p class="mg025">Bazı tarihlerde bu olay şu şeklinde nakledilir. Denilmiştir ki, Mela en-Nasr tek başına saltanat tahtına oturduğunda, halkı ve tebayı suç işlemeyi alışkanlık haline getirmiş liderlerin baskı ve zulüm pençelerinden kurtarmaya teşebbüs etmişti. Bu sırada yeğeni İsmail’in çok geniş bir alana yayılan gaddarane fiilleri defalarca kendisine şikâyet edilmişti. İsmail’in babası ve kendisinin eniştesi olan Malaka kâidi Feraş bin el-Nasr’a burumu bildirdi. Bu konuda İsmail’e gereken nasihatlerin yapılmasını niyaz etti. Feraş ise zaten kuvvetine güvenerek Gırnata hükümeti tabiiyetinden yüz çevirmeye vesile aramaya başlamıştı. Oğlunun ıslahına çabalamamasının yanında, “Mela en-Nasr diğerlerine nasihat edeceğine kendi kardeşi hakkında yaptığı şeyleri hatırlasın” cevabıyla onu geri çevirdi. İsmail’in de seçtiği uygunsuz tavırlarda devam etmesi üzerine, 710 tarihinde, Melik Mela en-Nasr sekte illeti ile bîmecal olup vefat etti zannıyla, tahttan indirilmiş olan Melik III. Muhammed’in taraftarları biraraya gelip onu ikamet ettiği uzletgâhından çıkartarak hükümet makamına oturtmak için Gırnata’ya getirirlerken, en-Nasr’ın düzeldiği haberi ulaştı. </p>
			<p class="mg025">Melik Muhammed yeniden El-Mankar’da ikamet etti. 714 Şevval ayının üçüncü günü, kaza ile, bir rivayete göre de kasden bir göle düşüp rahmet deryasına gark oldu. </p>
			<p class="mg025">Bu durum üzerine İsmail Ebu’l Velid, Malaka ve çevresinden bir miktar asker toplayıp Gırnata’yı kuşatma altına alarak burada ilân-ı hükümet etmişti. Melik Nasr her ne kadar direnişe hazırlanmışsa da, ahaliden bir fırka İsmail’in ordusuna dahil olmuştu. Sabahleyin diğer taraftarları da şehrin bir kapısını açarak fethi kolaylaştırdılar. İsmail’in askeri bunların yardımlarıyla savaşmadan kazasız belasız Gırnata’ya girmiş oldu. </p>
			<p class="mg025">Mela en-Nasr, Elhamra’ya kapanıp bir müddet direndikten sonra Kadis memleketinde ikamete izin verilmesi üzerine teslim olduğunu arzetti. İsmail, Zilkade ayının üçüncü günü hükümranlık tâcına nâil oldu. Mela En-Nasr, Kadis’te ikamet üzere iken 722 senesi Zilkade’sinin altısında bâki âleme uçtu, gitti.</p>
			<p class="mg026">* * *</p>
		</div>
</body>
</html>