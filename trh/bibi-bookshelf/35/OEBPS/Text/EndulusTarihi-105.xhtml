<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-105</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-101">Mela Ali Ebu’l Hasan’ın Tahta Çıkışı</h1>
			<p class="mg052">871 senesi içinde İbni İsmail, Celîl olan Rabbin rahmetine kavuştu. Yerine oğlu Mela Ali Ebu’l Hasan tahta çıktı. Ebu’l Hasan’ın yönetiminin ilk zamanları babasının saltanatının son zamanları gibi asayiş içinde geçti. Fakat 875 senesinde, Malaka kâidinin Kaştalelilerin tahrikiyle gösterdiği serkeşâne hareketlerden dolayı üzerine asker gönderilmesi gerekiyordu. Bu nedenle birkaç sene sınır boyunda güvenlik sekteye uğradı. Bu durum Henri’nin vefatına kadar devam etti. İşte bu esnada, Gırnata’nın gerilemesi hakkında takdir olan Rabbani hükmün infaz sebebi olacak değişimler Hıristiyan memleketlerinde meydana gelmişti.</p>
			<p class="mg025">Bazı tarihçilerin beyanına göre, İbni İsmail’in vefatı Elmeriyye şehrinde 869 senesi Şaban ayının onunda pazar günü meydana geldi. Yerine geçen oğlu Mela Ali dört sene kadar ihtilal ve karmaşa olmaksızın devlet idaresiyle iştigal ettikten sonra, biraderi Malaka şehri valisi Seyyid Abdullah tarafından bazı başkaldırı eserleri gösterilmeye başlandı. Cezalandırılması için üzerine bir miktar asker gönderdi. Seyyid Abdullah da, Malaka’nın elinden gideceği korkusuyla Kral Henri’ye iltica etti. Kendisine her şekilde yardımda kusur olunmayacağı vaadini almıştı. Bunun üzerine Mela Ali, Kral ile bozuştu. Aralarında pekçok yıl kapanmayacak olan savaş kapıları açıldı. En sonunda, Gırnata’dan Kaştale sınırına gönderilen bir asker grubunun yenilgisiyle Mont Çikar şehri de Kral tarafından alınmış olduğundan, yeni bir ateşkes imzalandı. Bu mütarekenin süresinin bitiminden evvel, yani 879 senesinde Henri vefat etmiştir.</p>
			<p class="mg025">Bir vakitler Büyük İspanya kıtasının her tarafını feth ve ihya etmeye kâdir olan İslam topluluğu, gerek önceki mahalde ve gerekse bu kitapta beyan edilmiş olan ahval ve sebeplerden dolayı düşüş ve gerileme yaşayarak, İspanya kıtasının bir kenarında, taassup ve cehalet körlüğüyle insaniyet ve medeniyet menzilinden uzaklaşmış vahşi bir kavim arasında sıkışmış kalmış; ne onlara ellerinde olan medeni usûlle güzel bir örnek göstererek insanlık kurallarını öğretecek ve ne de kendisini dahilî tefrikalardan kurtarıp onların şer ve zararlarının def edilmesine yeterli olacak koruyucu sebepleri tedarik edememiştir. Bir çekingenlik ve korku durumunda batışı beklendiği halde tam tersine İspanyollarda din ve mezhebin saygı duyulan namları fesada alet edilerek kullanılmıştır. </p>
			<p class="mg025">Hıristiyanlar, önceki zamanlarda bile meydana geldiği duyulmamış nice mefasid ve mezâlim meydana getirmekle beraber, sırası düştükçe Müslümanlar arasında meydana gelen tefrikadan ve hem de Fransa ve İtalya’dan akın akın gelen hem mezheplerinden istifade edip nimetlenerek, birçok hükümetler teşkil etmiş, nüfus ve kuvvetçe berikilerden yirmi otuz kat daha fazla ilerlemişlerdi. İlerde şu zaaf içindeki küçük İslam topluluğunu tamamen yok etmek çok küçük bir himmetle gerçekleşebilecek iken, aralarında devam üzere ittifak olmaması ve kuvvetlerini birbiri aleyhine sarfetmeleri nedeniyle Gırnata’daki küçük idareyi mahvedip yok edecek kadar kuvvet kullanılmasına vakitleri olmamıştı. Belki zaman zaman her biri Gırnata yönetimini, tarafına çekmek ve düşmanı aleyhinde kullanmak nedeniyle bir yönden de varlığının devamını gerekli görmekteydi. Güya tamamen imha edilmesi istenmişti.</p>
			<p class="mg025">Ama bu defa evlat ve soydan mahrum olan Kral Henri, Kaştale hükümeti için kızkardeşi İzabel’i veliaht tayin ederek on sekiz yaşında iken Aragon Kralı II. Jan’ın oğlu Ferdinan’a nikâhlamış olduğundan, bahsedileceği üzere bunlardan her biri bekledikleri yönetimleri sonradan ele geçirdiklerinde uzun senelerden beri bir diğerine düşman ve rakip olan Kaştale ve Aragon hükümetlerini birleştirmiş ve dayanışma içinde olan bu kuvveti Gırnata üzerinde kullanmış olduklarından İspanya’da yediyüz yıldan beri Hıristiyan devletlerin en büyük arzuları olan Müslümanları kovmak idealine mazhar oldular. Hakikaten şaşırtıcıdır ki, şu acz ve zaaf ile Arapların gayretleri bu konunun gerçekleşme hızına karşı durup aradan epeyce zaman geçti.</p>
			<p class="mg025">879 senesinde Kral Henri vefat etti. Hükümet ve idarenin dizginleri İzabel’e intikal ettiğinde, kendisinin Kaştale’nin eski rakibi olan Aragon hükümetiyle yakınlığı vardı. Bu halde kocası Ferdinan’ın memleketleri üzerinde olacak hakları konusunda memleketin reisleri ihtilaf içinde kaldılar. Bu keşmekeş henüz bitmemişken, 884 senesinde Aragon kralı II. Jan da öldü. Oğlu Ferdinan yerine geçti. Böylelikle Kaştale ve Aragon hükümetleri doğal olarak evlenip ittifak oluşturdular.</p>
			<p class="mg025">&#160;</p>
			<p class="mg025">(İhtar) Tekrar tekrar zikredildiği gibi, İspanya olaylarını beyan eden Avrupalı tarihçilerin kitaplarında her adımda bir ihtilaf görülmesi âdet olduğu halde buraya kadar elde bulunan sayılı tarihleri bir diğerine tatbik ederek her olay mümkün mertebe araştırılmaktaydı. Fakat bu mahalden sonra gerek asıl olaylar ve gerek zaman ve yılların yazılması hususlarında bir derece karışıklık olmuştur ki, bir konuda birinin söylediği diğerinin naklettiğine uymamaktadır.</p>
			<p class="mg025">Mesela bir mahale kimi memleket, kimi kale, kimi saray demiş, birtakımı da en önemli bir konudan hiç bahsetmemiş, kimi de diğerlerinde olmayan bir şeyi yazmış, birinin ‘875 tarihi olaylarındandır’ dediği vakayı diğeri ‘883 senesindedir’ diye iddia etmiştir. </p>
			<p class="mg025">Bunun dışında, kendileri Arapça lisanına âşinâ olmadıkları halde Arapça isimleri Avrupa yazısıyla yazmalarıyla şahıslar ve memleketlerin isimlerinin bulunmasında güçlük çekilmiştir. Madem ki Gırnata’nın Arap tarihleri elde yok, gerçek olayları ihtilaf karanlığından kurtarmanın mümkün olmadığı açıkça görünür derecededir. Şimdi bizce tarih ve oluş şekillerinde yakınlık ve uygunluk görülen olayların ve kitap isimlerinde lügat kitaplarında düşünülerek yazılan isimlere uygun bulunan isimlerin beyan edilmesiyle yetinmek münasip görülmüştür. Fakat bu babda da kesinlikle yapmış olduğumuz kusurumuzu ve aczimizi itiraf ettiğimizden, bundan sonra daha tafsilatlı ve tetkik edilerek bir Endülüs Tarihi yazmaya himmet buyuracak gayretli kişilere herşeyden önce bu Arap tarihlerinin bulunması gereğini ihtar etmekle beraber meydana gelen noksanlarımızın ve eksiklerimizin doldurulup düzeltilmesine cömertlikle davranılması niyaz ederiz.</p>
			<p class="mg026">* * *</p>
		</div>
</body>
</html>