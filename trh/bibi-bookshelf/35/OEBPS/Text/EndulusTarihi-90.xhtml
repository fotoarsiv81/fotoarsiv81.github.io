<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-90</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-86">Tarif Olayının Tafsilatı ve Müslümanların Yenilgiye Uğraması</h1>
			<p class="mg052">Haber Afrikiye’de Ebu’l Hasan’a ulaştığında bu duruma çok üzülmüştü. Oğlunun intikamını almak için harekete geçti. Hüküm sürdüğü yerlerde cihad ilan ederek, ertesi sene iki yüz elli kadar savaş gemisi ve toplanan askerlerle Ceziretül-Hadrâ’ya dehşet verici bir şekilde ulaştı. </p>
			<p class="mg025">Kaştale kralı Alfons ise emir Ebu’l Hasan’ın elbette oğlunun acısıyla intikam almaya gideceğini, hadsiz ve hesapsız Afrikiye askeriyle Endülüs’e hücuma geçeceğini biliyordu. Kendisinin Ebu’l Hasan’ın karşısına çıkacak gücü yoktu. El-Kantere idarecisi Gonzalo Martinez gailesi de bu esnada ortaya çıktığından etrafını hayret deryası çevrelemiş, ne yapacağını şaşırmıştı. Çünkü kral bundan sekiz-dokuz sene önce İşbiliyeli Dona Leonor adında bir fahişeye aşk ve muhabbet duymuş, gönlünü ona kaptırmıştı. Bu nedenle devlet işlerinin yürütülmesi manen o delinin tasarrufunda mahsur kaldı. </p>
			<p class="mg025">Gonzalo hakkında, bahsedilen Abdülmâlik vak’ası üzerine bazı şikâyetler oldu. Halbuki her ne sebepten dolayı ise Leonor’un Gonzalo’ya öteden beri kin ve düşmanlığı vardı. Bu konuyu intikam vesilesi yapmıştı. Onun tahrikiyle Gonzalo’nun hükümetin büyük meclisinde mahkemesinin yapılmasına karar verilmişse de, Gonzalo hasmını ve meclise çıktığında başına geleceğini bildiğinden davete icabet etmedi. Bunun dışında can korkusuyla idaresine vazifeli olduğu mevkileri evvela Portekiz kralına ikinci olarak Gırnata Meliki Yusuf El-Haccac’a sunup, sığındı. Bu nedenle halkın gözünde önceden masum olduğu halde mağdur olacakken, bu kez gerçekten cinayetle itham edilmişti. Alfons bu aralık da emir Ebu’l Hasan’ın cihad ilanıyla asker toplamakta olduğu haberini aldı. İlk önce bu belanın def edilmesini öncelik verdi. Birtakım askerle bizzat kendisi El-Kantere şehrine gitti. Bir müddet süren kuşatmadan sonra şehri aldı. Emsallerine ibret olması için ceza olarak Gonzalo’yu ateşte kebap etti.</p>
			<p class="mg025">Kral bundan sonra Afrikiyelilerin karşısına çıkmak için ülkesinde bulunan askerleri topladı. Amiral Cofretnoriyob’u da gemilerle boğazı zaptetmek, Afrikiyelilerin Ceziretül-Hadrâ’ya geçişlerini men etmek hizmetine tayin etti. Fakat amiralin idaresinde bulunan gemiler Mağrib emirinin gemilerine ne büyüklük ve ne de sayıca eşitti. </p>
			<p class="mg025">Kaştaleliler, İslam gemilerinin tamamen Ceziretül-Hadrâ limanına geçmelerini amiralin tembelliğine isnad ettiler. Amiral ise himayeci ve gayret sahibi bir şahıstı. Yapılan ithamlara gücenmesinden dolayı 740 senesi Safer ayının sekizi perşembe günü rakip olduğu gemileri hemen İslam gemileri arasına kattı. Bu halde etrafını birkaç gemi birden sardı. İçine taş, ok, demir sürgüler yağdırılmaya başladı. Az zamanda gemi içinde bulunan taifelerin hepsi savaşarak öldüler. Amiral sol elinde bayrak, sağ elinde kılıç savaşmakta olduğu halde, bacağının biri kesilerek yere düştü. Bu anda demir sürgülerden biri başına isabet ederek vefat etti. Bundan sonra diğer Hıristiyan gemileri savaşmaya cesaret edemedi. Beş geminin dışında hepsi İslamların eline geçti.</p>
			<p class="mg025">Kaştale donanmasının bu şekilde hezimete uğraması Kral Alfons’un kafasını karıştırmıştı. Portekiz ve Aragon krallarıyla aralarında soğukluk nedeni olan konuları istenilen surette düzeltmek için muvafakat yoluyla onların desteğini talep etmesi ve her birinin asker ve gemileriyle yardım etmeyi taahhüt etmeleri üzerine Aragon’dan Don Petro emriyle on iki kıta savaş gemisi gönderilmişti. Portekiz donanması da Cenevizli Amiral Penazo idaresinde gelerek Kadis önlerinde demir atmıştı. Bunlardan başka Kral Alfons on beş gemi satın aldı. Kendi limanlarında on beş gemi teçhiz etti. Bunları Kaştale amirali tayin edilen Don Alfons emrine verdi. Ancak bu savaş gemileri biraraya getirilinceye kadar, Ebu’l Hasan, Afrikiye’de topladığı askerlerin çoğunu Endülüs’e geçirmişti. </p>
			<p class="mg025">741 senesi Rebiülevvel’inde bütün kuvvetiyle Tarif şehri önlerine gelip otağını kurdu. Bu esnada Don Alfons emrindeki Kaştale donanması da gelerek Tarif şehri önlerinde dolaşmaktayken şiddetli bir fırtına çıktı. Hepsi darmadağın ve perişan oldu. Birçoğu karaya düştü. Bir takımı da Müslümanların eline düştü.</p>
			<p class="mg025">Kaştale Kralı Alfons kırk bin piyade ve on sekiz bin süvariden oluşan ordusunu İşbiliye’den hareket ettirdi. Portekiz kralı da yanındaydı. Aheste aheste on üç günde yani 741 senesinin Cemaziyelevvel’inin yedisi pazar günü, Mağrib emirinin kuşatmakta olduğu şehre ulaştılar. İspanya tarihçilerinin rivayetine göre, Ebu’l Hasan’ın ordusu dört yüz bin piyade ve altmış bin süvariden ibaretti. Tarif ile Alfons’un ordusunun arasında duruyordu. O gece Hıristiyanlar bin nefer süvari ve dört bin kadar piyade ile şehrin içine girdiler. Ertesi gün güneşin doğmasıyla iki ordudan saflar oluşturuldu. Şehirde bulunan koruyucular ile geceleyin giren beş bin asker ve Aragon donanması amirali Don Petro Monkade’nin karaya döktüğü askerler de kale duvarının dibine saflar bağladılar. Askerin ön safları Don Jan Manuel ile Don Jan Lera idarelerindeydi. Diğer askerleri Kaştale kralıyla Portekiz kralı bizzat kendi emirleri altına aldılar. </p>
			<p class="mg025">Kaştale hükümeti veliahtı Don Petro, El-Kantare ve Rabah kalesi idarecileri takımlarıyla sol tarafta bulunan bir yamaç üzerinden Gırnata meliki Yusuf Ebu’l Haccac’ın, Kral Alfons da sağ taraftan sahil boyu ile bizzat Ebul Hasan’ın karşılarına çıktılar. İşte bu Riş ve Beskay dağlarından toparlanan bir hayli asker de Don Petro Nonez emrinde ihtiyat fırkası olmak üzere geride bırakılmıştı. Bu düzenlemeye göre ön saflardaki Hıristiyan askerleri hareket edecakti. Fakat önlerine bir fırka Afrikiye askeri çıktı.Onlar bu grupla uğraşmaktayken Garsilazo ile kralın oğlu Don Kaderik askerleriyle orada bulunan çayı geçip İslam ordusuna şiddetle hücum ettiler. Geri kalan Hıristiyan askerleri de bunların ardı sıra hep beraber yürüdüklerinden Afrikiyelilere karmaşa hâkim oldu. Bunun üzerine bir fırka Kaştaleli de Ebu’l Hasan’ın bulunduğu mevkiye kadar sokuldu. Kale tarafında bulunan hazır ordu da bu karışıklıkta saldırarak Müslümanların silahlarını kullanmalarına bile meydan verilmemeleriyle hepsi teker teker perişan olarak Ceziretül Hadrâ’ya doğru kaçmaya başladılar. Hıristiyan askerleri kaçan Müslümanları Tarif şehrinin doğu tarafında bulunan Gadamlesi nehrine kadar takip edip çok yüklü ganimete nail oldular.</p>
			<p class="mg025">Fransalı Mösyö Gerol Velavale’nin yazdığı umumi tarihte, bu yenilgide Ebu-l Hasan’ın emrinde bulunan dört yüz altmış bin askerden iki yüz bini savaş meydanında telef olmuştu. Emir’in karısı ve Tunus emirinin kızı olan Fatma’yla iki oğlunun da bilinmeden öldürüldükleri, kalan askerlerin ekserisiyle Ebu’l Hasan’ın, Ebu Ahmer adında diğer bir oğlu, bir tane yeğeni, diğer üç karısı ve Vam’ül Fatma adlı kızkardeşinin esir düştükleri ve Hıristiyanlar tarafından öldürülen askerlerin sayısının ancak yirmi kişiye ulaştığı yazılıdır. Fakat diğer itibar olunan tarihlerde bu tafsilat görülmediğinden, onların İspanyol tarihçilerinden fikir almış oldukları düşünülür. Özellikle ikiyüz bin kişinin öldüğü bir savaşta düşman saflarının ölülerinin yalnız yirmi kişiyle kalmasını hiçbir akl-ı selimin kabul edemeyeceği bellidir. Bu olayın anlatımında husumet ve kin kokusu alınıyor.</p>
			<p class="mg025">Her neyse, Ebu’l Hasen’in külliyetli ordusu bu şekilde bozulmuş ve yollarına sed olacak kimse kalmamıştı. Ceziretül-Hadrâ’nın da alınması pek suhûletle olabilecek iken kış mevsiminin gelmesi ve askerin yiyecek içecek sıkıntısında olması nedeniyle krallar hızlıca memleketlerine döndüler. Emir de Ceziretül Hadrâ’ya gelip oradan Afrikiye’ye döndü. </p>
			<p class="mg025">Gırnata Meliki Yusuf da bir müddet Ceziretül Hadrâ’da mahsur kaldı. Bir rivayete göre Cezire’ye uğramaksızın Maryela’ya gidip sonra hükümet başkentine geri döndü.</p>
			<p class="mg026">* * *</p>
		</div>
</body>
</html>