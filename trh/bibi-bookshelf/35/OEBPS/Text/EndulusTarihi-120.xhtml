<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>EndulusTarihi-120</title>
		<link href="../Styles/stylemag.css" rel="stylesheet" type="text/css"/>

	</head>
	<body id="EndulusTarihi" xml:lang="tr-TR">
		<div class="Basic-Text-Frame">
			<h1 id="toc_marker-116">Kuşatmanın Süresi ve Sentafe’nin Kurulması</h1>
			<p class="mg052">Kuşatma süresinin ilk günlerinde iki taraf da aynı derecede savaş ve müdafaa yapıyordu. Seranya -ki kuzey, doğu ve güney taraflarından Gırnata’ya bitişik yüksek bir dağla korunan bir takım korunaklı ve güçlü memleketlerden ibarettir- Gırnata, mahsur olan şehir için lüzumu olan zahire ve eşyayı yetiştirdiği gibi, Ferdinan ordusuna da yakın bulunan memleketler ve mevkilerden peyderpey mühimmat ve zahire gelirdi. </p>
			<p class="mg025">Her gün kâh kale tarafından kâh ordu tarafından harp meydanına çıkıp savaşçı istenir, önceki pehlivan usûlleri üzere çoğunlukla birer birer savaşılırdı. Her bir muharebe meydanına birtakım askerle birkaç defa kaleden çıkıp düşmanın sonsuz sayıdaki sürüsünü ok ve mızraklarla sürüp ordunun çadırlarının olduğu mahale kadar ilerleyip hayli hasarlar vermiş olduğundan, erzak ve mühimmatı onun zararlarından korumak ve Kraliçe İzabel’in ikamet ettiği çadırda hizmetçilerin ihmaliyle gece yangın çıkarak çadırların hepsi yanmış olduğundan, bir daha bu kazanın meydana gelmemesi için siperlerin içinde taş ve tahtadan bir şehir yapılmasına başlandı. Hıristiyan askerleri geceli gündüzlü çalışıp az vakitte bir hayli ev, kilise, hastahane inşa ettiler. Etrafına büyük bir hendek kazıp taştan duvar yaptılar. İsmini Sentafe yani mukaddes din olarak verdiler. Sentafe şehri bu şekilde tamamlandı. Bundan da Ferdinan’ın Gırnata’yı almadan geri dönmeyeceği anlaşıldı. </p>
			<p class="mg025">İçeride mahsur kalan halkın direniş kuvvetlerine yine zaaf gelmişti. İspanyolların bir fırkası da her nasılsa dolaşıp şehre zahire getirmekte olan Seranya yollarını kestiğinden bir taraftan zahire gelmesi mümkün olmadı. Az müddette şehrin içini kıtlık ve pahalılık istilâ etmişti. Bu üzücü durum üzerine Sentafe şehrine mevcut kuvvetlerin tamamıyla saldırmaktan başka çare kalmamıştı. Fakat hucum sırasında uygulanacak askeri harekat gerektiği gibi düzenlenmediğinden kaleden çıkıldığında piyadeler acele edip az sayıda olan süvarilerine dolaşacak yer bırakmadıkları için düşman askerinin hem piyadesi hem de süvârisi birlik içinde bunlara hamle yaptılar. Bunlar da biraz karşı koyduktan sonra perişan oldular. Muharebe meydanında birçok esir ve top bırakarak, piyade ve süvarilerden hayli kişi kaybederek hezimetle kaleye döndüler.</p>
			<p class="mg025">İspanya mutaassıp tarihçilerinden biri, yazdığı tarihinde bu olayı İzabel’in kerametine bağlayarak der ki: İzabel’in Müslümanlar hakkındaki kini çok şiddetli olduğundan, bu muharebede müminlerin kırıldıklarını gözleriyle görmeyi istemişti. Sentafe şehrinde yüksek bir evin penceresinde otururken, Hıristiyan askerleri Gırnata’da çıkan İslam fırkası üzerine yollandı. İki ordu birbirine kavuşup muharebeye başladıklarında İzabel Hıristiyanlar hakkında olan yüksek merhametinden dolayı hemen dizlerinin üstüne çöküp ellerini semaya kaldırarak kendi tarafından kimsenin dökülmemesi için Cenab-ı Hakka niyazda bulundu. Hakikaten duası kabul oldu. Müslümanlardan altı yüz kişi vefat ettiği, bin dört yüz kişi de esir olduğu halde Hıristiyanlardan bir kimsenin burnu kanamadı.</p>
			<p class="mg026">* * *</p>
		</div>
</body>
</html>