<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kutup-Noktasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_8"><span class="ideitalik">II. İkili Varoluş</span></h2>

  <p class="normal">Mümtaz, “yalnız insanoğlundadır ki zaman iki hadde ayrılıyor” düşüncesindedir. Bergson’daki zaman/süre, tasavvuftaki gündelik yaşam/ayin, Bachelard’daki uyanıklık/hülya karşıtlamlarıyla örtüşmektedir bu bölünme.</p>

  <p class="normal">Bilindiği gibi Bergson, tinselciliğin olguculuğa, pragmacılığa gösterdiği tepkidir. Dünyayı saat, takvim ile kısıtlayan bilinç yanlış yoldadır Bergson’a göre, kendinden, Varlıktan uzakta kalmaktadır. “Doymak bilmez bir ayırdetme isteğiyle kıvranan bilinç, simgeyi gerçekliğin yerine koymakta, gerçekliği ancak simge yoluyla kavramaktadır.” Yani, insan ile gerçeklik, bu gerçekliğin bir parçası olarak kendisi arasında simge: düşünce, bilinç vardır. Daha doğrusu yanlış bir bililenme süreci vardır. Ama insan, bir yandan yanlış bililenirken öbür yandan da bilemeden için için yaşamaktadır Varlığın içindeki varlığını. İkiye bölünmüştür öyleyse: ayrımına varamadığı “derin ben”/onun hasmı haline gelmiş “toplumsal ben”.</p>

  <p class="normal">Bergson’a göre, bir devrim gereklidir bili alanında. “Toplum yaşantısının zorunlulukları”ndan doğan, düşüncemizi, kendimize bakışımızı belirleyen, bir kabuk gibi “iç ben”i saran kültürel kimliğimizi açmak, değişikliğe uğratmak gereklidir: arı biliye ermek için yeniden başlamak.</p>

  <p class="normal">Hilmi Ziya Ülken, felsefenin ilk ve temel konusu olarak “ilk olgu”yu görür: özne ile nesnenin ikili birliğini. Ahmet Hamdi’nin kendini bulduğu ruh halinin, acun ile kaynaşmışlık duygusunun başka bir tanımıdır Ülken’in yaptığı. Özne nesnede, birey acunda erimekte, aradaki sınır, yani ayırdedici bilincin doğurgusu olan <span class="ideitalik">ayrı olarak kendi</span> ortadan kalkmakta, Tanpınar’ın “asıl olan” dediği duygulanımda en uzak yıldızdan öznenin belkemiğine evren bir tüm, dahası, özneyle bir görünmektedir.</p>

  <p class="normal">Özne kendini ona verilen bilgiyle araçlarla tanır, tanımlar. Ama bu bilgiden önce de vardır özne, imden önce. Dünya da her türlü çözümlemeden önce gelir. Çocukluğun önemi buradadır. “Varlığın kuyusu” derlermiş çocukluk dönemine. Erich Fromm, doğu gizemciliği üzerine düşünürken, aydınlanma olgusunu anlıköncesinin yinelenmesi diye anlatır. Çocuğun evreni anında dolaysız kavrayışıdır, anlıköncesi kavramının içeriği. Aydınlanma çocukçul yetinin yeniden yürürlüğe girmesidir. Yabancılaşmayı, özne-nesne uzaklığını aşar, derin beni: evrensel zamiri bulgular. Bergson “yeryüzünde bir başıma olsaydım, toplum, yani toplumun bireysel özneye yüklediği bilgi, bilme biçimi olmasaydı dünyayı nasıl kavrardım?” diye sorar. Özne, kendisine verilen bilginin, edindiği bilincin parmaklıkları arasından dünyaya bakmaktansa, dünyayla arasında henüz kavramlaştırılmamış bir ilişki kurmağı, bütün belirlenimlerin berisinde kalmış bir duyguyu, üç yaşının arı varoluş halini deneyebilir. Kendisini özne, dünyayı nesne olarak bilmezden, bu bilgiyle kendini dünyadan ayırmazdan önceki birliği, özne-nesne kaynaşmasını duyabilir. Elbette, özne demeğe bile gerek kalmaz bu durumda. Salt, arı biliyle eşittir yaşanan durum. Gizemcilerin dediğince, <span class="ideitalik">bilmek olmaktır</span>. Descartes’çı yaklaşımın tam tersi: Varlık, ancak sezgi yoluyla kavranabilen kendiliğinden doğal Varlıktır, Bergson’a göre.</p>

  <p class="normal">Bergson, Plotinus geleneğinin sürdürücüsüdür. Bir bakıma, gizemciliğin, sufîliğin felsefesini yapmıştır: “İlime karşı irfan, logos’a karşı gnosis” (H. Z. Ülken). “Varlık birlikten çokluğa doğru açıldığı zaman âlemler meydana gelir. Bu haliyle varlığı anlayan bilginlerdir. Fakat çokluktan birliğe döndüğü zaman ilimler yetmez” (H. Z. Ülken).</p>

  <p class="normal">Bu birlik hakikatın tâ kendisidir. “In interiore homine habitas veritas” diyecektir bütün gizemciler. Merleau-Ponty’nin sözüyle “saltık bili, üstten bakış değil, içinde oluştur.” Ahmet Hamdi’nin iç insanıdır hakikatın yuvası. Öyleyse <span class="ideitalik">kesret</span> âlemini doğa, toplum bilimleri incelerken, <span class="ideitalik">vahdete</span> giden yol iç insandan geçecektir. Duyarak, olarak, kendini kişilikdışına doğru aşarak bilecektir özne.</p>

  <p class="normal"><span class="ideitalik">Kesret</span>’e ulaşan us ise, <span class="ideitalik">vahdet</span>’e ermenin yolu duyumsaldır. Nitekim, Ahmet Hamdi öbür zamana geçmek için “kendini ihsaslara bırakır.”</p>

  <p class="normal">Zaman, Tanpınar’ın verdiği bu anlam ile Bergson’un <span class="ideitalik">süre</span>’sine denktir. Özne-nesne birliğinin yaşandığı ruhsal vakittir, gizli sürekliliktir. Bergson’a göre olguculuk, usçuluk, dünyayı, us, sayılar, formüller ile kavramaya çalışırken salt özdeksel, dural bir varlık haline sokmaktadır. Oysa Varlık devinimdir, değişimdir, devingenliktir. Bu yüzden de <span class="ideitalik">süre,</span> sözcüğün canlı etkin anlamıyla Varlıktır. İnsanın, karşısına geçerek, masaya yatırarak inceleyebileceği, kendisinden ayrı duruk varlık yoktur. Sürekli yaşam vardır, dur duraksız süreçtir yaşam, değişimdir, akıştır. Bu akışta insan, dünya, özne, nesne, tin, yin birbirine kaynar, ayrı türden olsalar da bir bütün kurar, devinirler. <span class="ideitalik">Süre</span> bu tür devinimin öbür adıdır. Tanpınar zaman sözcüğünü yeğlemiştir, Proust’a bakarak. Sezgi yerine ihsas (duyum) demesi de Proust’a bağlıdır. Proust’un iki temel kavramına Bergson’gil anlamlar yüklemiştir.</p>

  <p class="normal">Zaman: erilecek gerçek. Daha doğrusu yaşamın iç yüzü. İç ben’in, iç insanın parçası olduğu akış. Dışarıdan bilinemez. İçten tanımak, evrenin oluşumuna onu duyarak katılmak gerekir. Öznede de sürüyor evren, içinde; süre öz(ne)den başka birşey değil. Saltık biliye kendi içine dalarak erer özne. Bergson, içe dalmayı nesneden çevreden uzaklaşma olarak görmez. Tersine, nesneyi ve insanı ören süreye katılmaktır bu. Ahmet Hamdi de <span class="ideitalik">Ne içindeyim zamanın</span> şiiri için “bir çeşit murakabe (içe dalma) ve rüya halidir” diyecek, “eşya ile içten kaynaşma”ktan söz edecektir. Bergson’un yöntemine uygundur Tanpınar’ın attığı adım: “Eşya ile temas etmek” (M. Merleau-Ponty).</p>

  <p class="normal">A. Hamdi, zamanı ilkin doğa karşısında duyar, doğayle ilksel birliği yaşar. Ancak bu zamana, gizemcilerin deyişiyle “gaybî âlem”e ermek, ikiliğin hepten ortadan kalkması değildir. Çünkü aşılması gereken bir engel olarak önünde duran şey, bu ikilikten çok ikiliğin içsel öğesini boğmaya çalışan bilgidir. İç insanın tadacağı acun ile birleşme hali, yaşamın, insan varlığının bu ikilik üstüne kurulduğunu, bu iki kanat arasındaki gitgelin yaşamın düzününü oluşturduğunu gösterecektir.</p>

  <p class="normal">Bergson, <span class="ideitalik">derin ben</span>’in soluk almasına olanak sağlanmasını, giderek <span class="ideitalik">derin</span> ile <span class="ideitalik">toplumsal ben</span>’ler arasında bir uyum kurulmasını ister. Aralarında bir öncelik sıralaması vardır elbette. Derin ben önce gelir, çünkü insan varlığının acunsal birliğe katıldığı yönde bulunmaktadır. İç insanın önceliği gizemcilerde saltık Varlığın, Nietzsche’de Dionysos’gil yönsemelerin, Jung ve Bachelard’da “büyük düş”lerde görünen, insanın ilksel doğası olarak bilinçaltının birincilliğidir. Bütün bu kavramlarda insan ikili varoluş, karşıtların biraradalığıdır.</p>

  <p class="normal">Onaylamıştır Ahmet Hamdi: “Öteden beri rüyânın ikinci hayat olduğu söylenir.” “İçiçe iki oda gibi uyanık hayat ile rüyâ hali yanyana” dururlar. “Dramın kahramanı maddeden ziyade ruh olduğu için, birinden ötekine çok çabuk geçilir. Bir anda karanlık bir eşik atlanır ve bir başka yıldızın kendisine mahsus nizamı altında, başka bir zaman ve uyanık hâlden çok ayrı, daha geniş imkânlı, daha kesif, son derece hızlı ve tesadüfe bağlı bir hayat başlar.”</p>

  <p class="normal">“İnsan yapılışının bu iki hâli birbirini tamamlayan bir zıt teşkil eder. Tamamlarlar: çünkü kozmik nizamın tâ kendisi olan bu ritm ancak bu zıtlıkla kabildir. Zıttırlar: çünkü ayrı ayrı kaynaklardan gelirler.” Bachelard’a göre iki merkezi vardır insanın: gündüz ruhu ve gece ruhu. Gündüz: topluluk halinde yaşama vakti; dağınık, parça parçadır ruh, çalkantıdır yaşantısı. Bachelard’a göre dardır bu ruh, bireyseldir, kendisinden ötesine kapalıdır. Ruhçözümlemesinin konusudur, çünkü kişisel deneyimlerden, davranışlardan oluşmaktadır. Öteki ruh ise geceleyin uyurken ya da herhangi bir gerçek dinlenme anında ortaya çıkar. Gövde rahatlamış, göğüs düzenlice inip kalkmağa başlamıştır. Bireylik cenderesinden çıkılır, dünyaya, acuna açılır bu ruh. Artık özne değil karşı-öznedir, acunsaldır dinlenen kişi. Onunla birlikte bütün Varlık dinlenmekte, gizlerini açığa vurmaktadır. “Hakikat” bu hülya adamına, iç insana <span class="ideitalik">malûm</span> olacaktır. Elbette, böyle bir “ikinci hayat”ın kaynağı tindir. Gündelik kaygılara, özdeksel gereksinimlere aşkın bir varoluş halidir.</p>

  <p class="normal">Tanpınar’ın düşünsel temellerinden biri, bütün dinsel-gizemci geleneğin barındırdığı özdek-tin karşıtlığıdır. Mektuplarında, bir bakıma düş anlayışının açıklaması olan <span class="ideitalik">Şiir ve Rüya</span> adlı denemede doğaötesi bir yaklaşımı Freud’un düş kuramına yeğlemesini “... rüyayı... metafizik çehresiyle görüyorsam, bu sadece böyle istediğim içindir” sözüyle savunur. Ancak, özdeği, insan gövdesini, tinin içinde tutsak olduğu kapalı sınırlı bir mekân olarak görmeğe varmaz bu çekirdek düşünce. <span class="ideitalik">Sevgi ve Güzel</span> adlı söyleşide bu iki kavram, insan öldükten sonra boşlukta görülürler. “Madde çekilince salt tasavvur kalmıştır geriye.” Gövdeyi özlerler, çünkü “ruh madde çekilince boş bir duvardır.” Tinin varoluş yeridir özdek. Bergson’da da olduğu gibi, özdek ilkin tinin önünde bir engelmişçesine dursa da, tin özdeğe geçer, dağılır, örer onu, dünyanın özsuyu olur. Özdekte ilerler serpilir, görkemini bu sayede dile getirir.</p>

  <p class="normal">Tinin göründüğü düş hali Ahmet Hamdi için insan gerçekliğinin tinsel katmanına inmek, evrensel oluşu içinden görmek anlamına gelecektir. “Rüya” kavramı bu serüvenin yaşanma alanını uyku vaktiyle kısıtlar gibi, ama uyanık yaşamın “hülya”sı da aynı işlevi yüklenmiştir. Bir bakıma Bachelard’ın “rêverie” dediği haldir Ahmet Hamdi’nin bu iki kavramdan anladığı. Gövde dinlenme, insan kendini dinleme halindeyken bilinçaltı, imgelem, bellek devinime geçer, Varlığın gizleri açımlanır hülya adamına.</p>

  <p class="normal"><span class="ideitalik">Animus</span>’tan <span class="ideitalik">Anima</span>’ya geçiştir bu. <span class="ideitalik">Anima</span> yalnız erkeğe özgü dişiliği değil, insanın alt-gerçeği, Varlığın gizli içeriği anlamını taşır Bachelard’ın sözlüğünde. Düşüncenin, uyanık yaşamın yanındaki odada şiiren acunsal Varlıktır <span class="ideitalik">Anima. Animus</span>, iç insanın soluk almasına pek meydan bırakmayan ruh hali olarak özdek sözcüğüyle aynı sıraya yazılırken, <span class="ideitalik">anima</span>, tinin, iç insanın yaşama bölgesinin adı olur.</p>

  <p class="normal">İkili varoluş: bir yanda saat tıkırdar, öbür yanda insan nabzı atar usul usul. Bu iki zamanı birbirinden ayırdetmek için tarihsel ve acunsal zamanlar deyimlerini kullanacağım.</p>

  <p class="normal">Acunsal zamana geçiş “tesadüflere bağlı” ve birdenbiredir. “Sabiha birdenbire içinde alevlenen isteklerle şimdi... daha geniş bir âleme davet etmektedir” Cemal’i. “Dar hayat”tan “geniş ve munis tabiat”a geçilmektedir. İstemsel ya da ussal olmayan bir devinim. “Bazı manzaralar vardır... Hülya düşüncelerimize kendiliğinden bir istikamet verirler.” Bu tür manzaralara rastladıktan sonra “Ruh için o kadar lüzumlu olan şey bize dışımızdan doğru gelir ve dikkatimizin tarzını ve üslûbunu değiştirir.” Böylelikle iyiden iyiye Descartes’gil cogito’ya ters düşer tinsel gerçeklik.</p>

  <p class="normal">Geçiş “birdenbire” oluyor ise, bir <span class="ideitalik">anda</span> oluyor demektir. Ahmet Hamdi’nin sık sık kullandığı <span class="ideitalik">an</span> kavramı gizemci düşüncenin temel taşlarından biri. Zaman akıcı olduğu için “hakıykati, içinde bulunulan ve bölünmez bir cüzü olan ândır. Kâinat ise her ân yeniden yaratılmaktadır.” (A. Gölpınarlı) An, öznenin oluşa ve oluşun başlangıcına katıldığı zaman birimidir. Tanpınar, andan söz ettiği acunsal zamana geçtiği bölümlerde baştan o ana bütün türümü de duyacaktır benliğinde, “hatırlayacaktır”, ağaç, sarmaşık sureti halinde. Kendisi evrensel benin bir parçası olurken, geçmişi de acunsal zamanın içine yerleşecektir.</p>

  <p class="normal">Anlamağa çalıştığımız ikiliği Hilmi Ziya “objeleşme ve süjeleşme” başlığı altında işlemiş. Ona göre “ruhun ritmi”dir bu süreçlerin almaşması. Ruhsal yaşam bir gerilme bir genişlemedir. “... genişlemenin tamamen süjeleşmeye karşılık olduğunu şöyle ifade edelim. Süjeleşmede... biz geçmişimizi, zamanı teşkil ediyoruz ve bütün önce varolan şeylerle birleşiyoruz. Çağrışımlar yapabiliyoruz, hatıralarımızı davet edebiliyoruz. Dikkat ederseniz siz kendinizi bir şeyi hatırlamağa zorladığınız zaman o şey kaçar... Hatırlamak, hayallerin kendiliğinden gelişidir. Hayaller arasında bir takım bağlantıların kuruluşudur... Süjeleşme çağrışım, hafıza ve hayalgücü etkilerinin işlediği yerdir.” Ülken’in söyledikleri uyuyor Tanpınar’ınkilere. Çünkü acunsal zamana geçmek hep bir ferahlama duygusu getiriyor, içi genişliyor öznenin. Nitekim “zindanda havasızlıktan boğulduktan sonra” “ruh birdenbire bu geniş bu hür havaya kavuşur.” “Zamanın hapsettiği uzviyeti” aşar “ruh”. Bütün bunlar zorlanmaksızın olur. Hilmi Ziya bir tanım daha veriyor “süjeleşme” için: “kendini bırakma, etrafı ile bir olma.”</p>

  <p class="normal">Gene Hilmi Ziya, Tasavvufun amacını “ruhun büyük bir sükûna, <span class="ideitalik">sérénité</span>’ye ulaşmasıdır.” diye anlatır. “Tasavvufta asıl hakikat tabiatın arkasında gizlenen hakikî varlıktadır.” “Dar hayat”tan “geniş ve munis tabiat”a geçiş, bu varlığa katılıştır, Varlık ile özdeşliktir. O an erilir “hilkat nizamı”na. “Hilkat nizamı” bir çeşit ruhsal <span class="ideitalik">Nirvana</span>’dır Ahmet Hamdi için. “Asıl hayatiyet, ruhaniyeti vücudunun çizgilerine sindiren bir nevi dinamik sükûnettir.”</p>

  <p class="normal">Öyleyse bir yanda tarihsel zaman: nesne, kültür, özdek; öbür yanda acunsal zaman var: özne, doğa, tin. İkisi arasında gidip geliyor özne, bu gitgel oluşturuyor yaşamın düzününü. Ama öznenin iç darlığını tarih ile bir tutmak pek doğru olmayacak. Çünkü Ahmet Hamdi’nin aydınlık anları hep can sıkıntısından, “abes” duygusundan sonra gelir. Ahmet Hamdi “gündelik şeyler beni boğuyor” sözüyle yakınır “dar hayat”tan; “halbuki içimde başka susuzluklar var.” Toplumsal yaşama açısından, “rutinin esiri” olmaktan kurtulmaktır istediği. Toplumsala hepten bir karşı çıkış anlamı taşımayacaktır bu istek. Acunsal takvimde bulunmayan tarihlerin doğurduğu can sıkıntısı olacaktır.</p>

  <p class="normal">“Abes” konusunda en başta Schopenhauer’den etkilenmiştir Tanpınar. Bu büyük karamsara göre insan acıyla can sıkıntısı arasında gidip gelen bir sarkaçtır. İstemdir dirimin özü. İnsan istediğini elde edemedikçe acı çeker, dileğine erince de canı sıkılmağa başlar. “Can sıkıntısı varoluşun kendinde değersiz olduğunun doğrudan kanıtıdır, can sıkıntısı varoluşun boşluğunun duyumsanmasından başka birşey değildir.” Bursa’da anın doygunluğunu duyumsamadıkça canı sıkılır Ahmet Hamdi’nin. İstanbul onu reddettiği zaman “kül rengi bir gök altında, kül rengi bir yığın eşya, ... hüzün, ... can sıkıntısı vardır.” Demek ki, bir karşı-duyum var önce, varlığı hiçliğe eşitleyen, yaşama isteğini körelten. Bu karşı-duyumu kışkırtan etmenler, yalnızlık duygusu, ölüm korkusu, bitimlilik bilinci, özdeğe dönüşüverme kaygısı, daha doğrusu tarihsel zamanın en koyu halidir: mutsuz gündelik yaşam. Tin çekilince ölümden de kısır, dirim sürecinin dışında bir boşluk doğar <span class="ideitalik">abes</span> duygusuyle birlikte. Dehrîlere göre, içinde Varlığın bulunmadığı ama Varlığın çakış yeri olan bir boşluk vardır: olumsuz sonsuzluk. Varlığın boy göstermesi, bu boşluğa Bachelard’ın deyişiyle, su dolmasıdır.</p>

  <p class="normal">Tanpınar’ın ikiliğinin çizgileri kesinleşmeye başladı. Ancak, doğanın tin kanadında yer almasının üstünde biraz daha durmak gerekecek. Çünkü özdektir doğa.</p>

  <p class="normal">Elbette, doğanın tin yüklü olduğunu varsaymıştır Ahmet Hamdi. Kutlu anlarda “Eşyada uyuyan gurbetzede ve sâkit ruh bizimle konuşur.” diyecektir. Çünkü Bergson, sürenin dirimsel bir gerçek olduğu savındadır. Ancak, burada özne-nesne birliğine kuşkuyla yaklaşmakta yarar var. Gerçekten özne yutuluyor mu nesneye?</p>

  <p class="normal">Anahtar duyum sözcüğündedir. <span class="ideitalik">Algının Görüngübilimi</span> adlı yapıtında Merleau-Ponty duyum sözcüğünü nerdeyse bir yanılsama sayar. Çünkü bu sözcüğün imlediği nesneden özneye doğru devinim özneyi bir gölge-varlık kılığına sokmakta; doğanın, kendini bırakan öznede yansıdığı sanılmaktadır. Oysa kendini bırakmak kendinden sıyrılmak değildir. Özne kalır, yutulmaz nesneye. Duyum sözcüğünün kullanımı algı ediminin öznesini yok sayar, Merleau-Ponty’e göre. Gelgelelim, algılama sürecinde öznenin kişisel özelliklerinin hepsi devreye girer. İnsan doğanın gelip üstüne yazılacağı basit bir tahta değil elbette. Algılama biçimini, kişinin gövdesi, ruh hali, geçmişi, yetişimi, hepsi birden belirler. Duyulan, bir dış uyarıcının dolaysız ürünü değildir. “Duyumsal aygıt ileticilikle özdeş değildir.” “Duymak”, gene anılan filozofa göre, dünya ile kurulan dirimsel iletişimdir, ama bu ruh hali “bir bütünleşme süreci”, “dünya metninin kopya edilişi” olmaktan çok bu “metnin düzülmesi”dir.</p>

  <p class="normal">Ahmet Hamdi doğa-metni kopya etmemekte, kurmaktadır. Doğa ile ilişkisini daha çok dünyaya öznel bakışı belirleyecektir. Tanpınar’ın izlekçesinde yer alan, dolayısıyle öznel anlamlarla ağırlaşacaktır doğa. Öznenin <span class="ideitalik">ikili birlik</span>’te böylesine bir işlevi olması gene Hilmi Ziya’yı katar düşünce akışına.</p>

  <p class="normal">Ülken’e göre özneleşmenin ikinci bir biçimi vardır: coşumculuk: “obje süjede erir.” “Burada insan tabiata ve eşyaya çevrilmiş görünür. Fakat bu çevriliş, süjenin kendini dışarıda araması veya dışlaşmasından (extériorisation) ibarettir. Bu anlamda eşya süjenin sembolleri, tabiat ruhun aynası olmuştur. Romantik doğa görüşü Eros kavramını doğurmuştur... burada... insan âleme arzularını aksettirir.”</p>

  <p class="normal">“Bu ses kendi içime ve uzviyetime olduğu kadar etrafıma da hâkimdir; harici âlemden bana doğru tek merkezli dalgalar şeklinde gelen bütün ihsasların verimlerini o idare eder, onun tesis ettiği kontrolda onlar değişirler.” diyor Tanpınar. “Yaratıcı nefes”in sesidir bu, yani kişilikdışıdır. Ama ya yanılıyorsa Ahmet Hamdi, ya merkezde kişilikdışı özne yoksa? Tanpınar’ın ruhsal serüveni bambaşka bir anlam yüklenecektir o zaman. Bir “şahsi masal” olacaktır. Ahmet Hamdi’nin söylediğini şiirseline yakından bakarak değerlendireceğim.</p>
</body>
</html>
