<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kutup-Noktasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal"><span class="ideitalik">Huzur</span>’un ikincil kişilerinden İclâl, “... aşk, sanat, tarih, uzvî haz, hepsini karıştırıyor galiba!” der Mümtaz için. Ne kadar uzaktır Mümtaz’ın kıvranışlarına! İçini toparlamak, zihninde bütün dünyaya çekidüzen vermek istemektedir Mümtaz, zerrelerini biraraya getirerek tam sayı olmaya çalışan Abdullah Efendi gibi. Bilgi dizgesinde, ruhsal yapıda, deneyimlerde, insanla ilişkilerinde bir örgütlenme, bir düzen amaçlamaktadır. “Büyüye ve rüyaya yakın bir kıyaslar âlemini bir tek realite gibi yaşamak”, bütünlenmek istemektedir özne.</p>

    <p class="normal">Tanpınar, Adalet Cimcoz’a yazdığı bir mektupta “Bir ömrün bütün olması imkânı yok...” diye yakınmaktadır; 59 yaşındadır, iki yıl kalmıştır ölmesine. “Hakikatte insan ömrü parça parça...” Ama bütünlük kurmanın bir yolu gene de vardır: “Sanatta bu şahsiyet bütününü, öbürlerini unutturan eserler yapıyor”.</p>

    <p class="normal">Öyleyse Mümtaz’ın yaşam deneyimi gerçeklik açısından parça parça iken, sanat açısından bir bütünlük oluyor. Gelgelelim, Tanpınar anılan mektubunda sanatından da (şiirinden) yakınmaktadır. Biliyorum şiiri ama yapamadım, der. Belli ki, inci gibi yapıt üretememiş olmanın sıkıntısı içindedir.</p>

    <p class="normal">Ama izleksel bir bütünlük vardır Tanpınar’ın yapıtında. O birbirinden çok ayrı konularda yazılmış duran romanların, öykülerin, denemelerin, şiirlerin arasında “gizli bağlar” vardır. Bu ilişkiler ağı örülmüş, bir anlam kıtası, bir “derin yapı”, bir “gizli içerik” kurulmuştur.</p>

    <p class="normal">Değil herhangi bir insanda, yırtık, sinirceli, olağandan da dağınık kişiliklerin derininde böyle bir yapı bulgulanır elbette; bunun temel öğeleri, dizgenin işleyişi ortaya çıkarılabilir. Bilincine varılmayan bütünlüktür bu gizli yapı. Bir bakıma bilinçdışı etmenlerin oluşturduğu yapıdır.</p>

    <p class="normal">Tanpınar’ın “şahsî masalı” da bu türden bir yapı mıdır acaba? Kerkük’teki evinin havuzlu bahçesini anlatırken altını çizdiği “farkında olmadan” sözüne bakılırsa, evet. Ama, Mümtaz’ı öylesine tutarlı biçimde kurmuştur ki Tanpınar, özne kendi ruhunu çözümlemiştir sanki: “Mümtaz’ın kafasında acaip bir sahne vardı ki, her okuduğu ve dinlediği oraya nakledilirdi. Antalya’daki kayalık ile N...’deki evleri. Okuduğu romanların bütün hâdiseleri bu iki dekorda geçer ve oradan kendi hayatına nakledilirdi.”</p>

    <p class="normal">Aynı mektupta sanat yapıtının yetkinliğini Mallarmé’nin <span class="ideitalik">Un Coup de Dès</span>’sini anımsayarak şöyle tanımlamıştır Ahmet Hamdi: “Tek başına ve bütün etrafını beraberce yakalayarak ve seni bütün korkularınla, rüyalarınla vererek ve tavla zarı gibi her mümkün hâdisenin tesadüfünü ortadan kaldıracak bir şekil ile kendisini vermek”. Bu sözde kişi, kendini koşulu ile birlikte almakta, bir bütün olarak sanat yapıtında yaratmaktadır. Yoğun üstün bir toparlanma, derişmedir bu tür sanat. Özne kendini yakalamış, avucunun içine almıştır, sımsıkıdır eli, yumruk olmuştur raslantı rüzgârına karşı. Bir çözse parmaklarını öznenin bütün hali görülecek, ama o anda dağılacaktır bütünlük. Onun için güçtür bu tür yapıtlara ulaşmak, içlerine girmek.</p>

    <p class="normal">Tanpınar bir yetkinlik haline getirememiştir şiirini. Amacını açıklarken, “insanın ötesini istedim”, der: ele geçirememiştir saltık inciyi. Ama temel öğelerini saptamış, niyetini yerleştirmiştir yapıtının içine. “Muhayyile”, Tanpınar için, “bir his veya fikri yahut bir imajı nesiller boyunca tekrara düşmeden bütün imkanları ile yoklamak, mahiyetini değiştirene kadar onunla derinden uğraşmak, bu suretle dili herhangi bir kalıplaşmaya imkân vermeden zenginleştirmek”tir. Bu yolda işlemiştir imgelemi, bilinçle işlemiştir imgelemini. Yapıtın göbeğinde kendini bilen bir özne vardır çünkü.</p>

    <p class="normal">Yaşar Nabi’ye kişisel türümünü anlatırken, Mümtaz’ı çizerken söylediklerine yakın bir açıklama yapar: “Çoktan beri asıl gayenin kendimizi bulmak veya vücuda getirmek olduğuna inanıyorum. Bu adamlar (yani beğendiği, onu etkilemiş yazarlar - O.D.) beni kendi hakikatlerime veya aslî yalanlarıma götürürler. Çünkü, belki de hakîkî şahsiyet yoktur ve bizim benlik dediğimiz şey, ilk yahut en büyük ibdâ ve ihtiramız, bir kelime ile, masalımızdır”. Tanpınar, kahramanından, bu sözü etmiş olmakla ayrılır. Tanpınar, kendinin masalını yazmıştır.</p>

    <p class="normal">Benim için bir çeşit “arzın merkezine seyahat” oldu Tanpınar’ı okumak. Çünkü yapıtın göbeğinde çok güçlü bir özne vardır, birkaç temel imgenin, izleğin içinde. Buradan başlar öznenin giz’li söylevi, burada biter.</p>

    <p class="normal">Öznenin çevresinde bir bütünlük kurulmuştur. “Her yer daire her yer merkez”dir artık, “içinde dışında hep aynı çember” vardır. En olmadık açılardan yoklanmıştır temel imgeler. Özne her konuda hem çıkış hem de varış noktası olmuştur. Doğa, tarih, kültür, toplum, hepsi birer birer katılmışlardır döngünün içine. “Mahiyetini değiştirene kadar onunla derinden uğraş”mış mıdır yazarımız? Bir bakıma, ölüm içgüdüsüyle ilişki halinde bir ilksel özseverlik mantığının sözdizimi gibidir Tanpınar’ın yapıtı. Ama bilinç açısından bakıldıkta, yeryüzünde bir birey, bir özne olarak kendini konumlama savaşımıdır. Kendini aşmaktan çok kendinde(ki) yaşamı anlatmak çabasıdır Tanpınar’ın yapıtı.</p>

    <p class="normal">Felsefi açıdan insanmerkezcidir. Evrenin ortadireğidir insan. Toplum anlayışında “iç insan”dır ağırlık noktası. Bütün bu göbekler üstüste gelirler, öznenin kendisiyle örtüşürler. Elbette, bu özdeşlik çınarının, bu anlam ekseninin düşünsel bir temeli de vardır: “... kâinatı ve insanı beraberce oluş halinde gösteren...” bir düşünce dizgesi oluşturmak. Henri Meschonnic, <span class="ideitalik">Le Signe et le Poême</span> adlı yapıtında şöyle der: “Artık Tarih, bir tarihçilik değil, özne ile toplumsal, acunsal ile tarihsel arasındaki eytişim, bütün bunların mantıklarının çoğulluğu içindeki eytişim anlamına gelmektedir”. Bu çok boyutluluğu ve karmaşıklığı Türkçede ilk deneyen Ahmet Hamdi olmuştur. Yazarımızın dünya görüşü paylaşılmasa da, sanatının, kültür yaşamımıza ilişkin düşüncelerinin yanısıra yapıtındaki bu bütünlük arayışının da değerini bilmek gerekir.</p>

    <p class="normal">Tanpınar için, bireyin doğada, toplumda “devam” eden yaşama katılma yolunu arayıştır bu. Doğu “bütün âlemi tek bir varlık halinde görebilmenin sırrını” bulmuş, “fakat bu buluşta kendini avuttuğu için hareket imkanlarını az çok daraltmıştır.” “Hareket” etmiştir Tanpınar, atalarından kalma o “intelektüalite noktası”na karşı, Doğu’nun merkezi saydığı o buluşu hep belkemiğinde taşıyarak. Sınırlı bir düşünce düzleminde kalarak alışılmış ile barışık yaşamak yerine sınırları zorlamağı seçmiştir. Böylece, <span class="ideitalik">kültür</span> ile barışmanın yolunu göstermiştir. Kendisinden acuna doğru, kendini tanıyarak, halka halka genişlemeğe çalışmıştır. Elbette, aynı zamanda, kendine doğru ilerleyiştir bu devinim, çoğulboyutlu bir varlık olarak kendine.</p>

    <p class="normal">Taş taş örülmüş bir “ibda”, bir “ihtira”. İki anlamı vardır son sözcüğün: benzersiz birşey yaratmak ve asılsız birşey uydurup gerçek diye göstermek. İki anlamı da üstüne alıyor Tanpınar: kendi <span class="ideitalik">hakikatim</span> ya da <span class="ideitalik">aslî yalanım</span>. Kendi yalanına bile bile inanmak gibi basit bir çelişki midir Tanpınar’ın kişisel trajiği. Yoksa, kaçınılmaz bir çekim merkezi anlamında kullanılmış bir “talih” kavramının imlediği yazgıcılık mı?</p>

    <p class="normal">“Talih” kavramı önemlidir Tanpınar’ın dünyasında. Antalyalı genç kıza, insanın kendi talihini bulması gerektiğini söyler. Mümtaz için “talih”, alnına sabit mürekkeple yazılmış olan ve onu herkesten ayıran yalnızlıktır. Nerdeyse kişisellikle anlamdaştır talih. Başkalarınca paylaşılamayan tek öğedir, biriciktir. Kişi gibi. Kişinin tek başına doğduğu ve tek başına öldüğü alandır, kişinin içinde yalnızca ona ait olan can damarıdır: yalnızlıktır. Tanpınar’ın yapıtında, baştan sona, yalnızlık aşılmaz bir haddir. Kendini bulduğu zaman çoğul olduğunu söyler, ama gölün başındaki Narkissos kendisinde ancak kendisini görür, yaratıkların en yalnızıdır. Bunu ayrımsadığı an Tantalos olur. Bir bakıma Tanpınar’ın ruh serüveni “beni kendi <span class="ideitalik">kutbumda</span> yalnız bırakma” yakarısıyle özetlenebilir. Kendisini bulduğu anda yanında kimseyi görememiştir aslında.* Kendini bir çoğulluk olarak, insan varlığının bütün boyutlarıyle duyumsayamamıştır. Bütünlük hali sanıda kalmıştır. Bu açıdan “asli yalan”dır kendini bulmak.</p>

    <p class="normal">Yalnızca bir izlek mi bu durum? Yalnız yaşamıştır A. Hamdi. Narmanlı Yurdu’nda bir bekâr odasında kozasını örmüştür. Yazarın yalnızlığına yapıtının yalnızlığı eklenmiştir. Tanpınar’ın gündeme gelmesi için 1970’lere dek beklemek gerekmiştir. Tanpınar, Antalyalı genç kıza yazdıklarını bağlarken, mektubu çocukluğuna gönderdiğini söyler. Okura inançsızlığın tâ kendisi, yazarın kendi kendisiyle iletişimi; yapıtındaki yalnızlık, “kendini evinde hissetmemek” gibi izlekleri pekiştirici bir söz. Kendi kutup noktası, yalnızlığının uç noktası. Bütün dünyayı bu noktaya indirgemek yalnızlığını dünyaya yansıtmaktır, tersinde bakılırsa.</p>

    <p class="normal">Dünya görüşüyle, Osmanlı hayranlığıyle, günlük “hayatın firar kapıları”ndan geçerek varılan huzur âlemiyle, çağına bir kaçış gibi görünen bu yapıt sürgünlüktür bence. İyi yazarların çoğu gibi geleceğe sürgün olmuştur Tanpınar. Çeşitli yönleri yeni yeni irdelenen yapıtı, düşünce ve yazın dünyamız için vazgeçilmez bir kaynaktır. <span class="ideitalik">19. Asır Türk Edebiyatı, Yaşadığım Gibi, Yahya Kemal, Saatleri Ayarlama Enstitüsü, Beş Şehir</span>, kendi alanlarında hâlâ aşılamamış yapıtlardır. Huzur, yalnızca değerler çatışmasının, aşkın romanı değil, ruhsalın, ruh karmaşasının Türk romanına kesin olarak kendini kabul ettirişidir. “İnsanın içine inmek” için kültürümüzde yapılan en önemli girişimlerdendir.</p>

    <p class="normal">Bütün bunları yazarken kendini “hakikat”en bulmuştur Tanpınar. “Vücûda getirerek” bulmuştur. Yeryüzüne, doğaya, topluma, geçmişine göre bakmış kendine, sonra bütün bunlarla arasındaki ilişkileri örmüştür. Konumlamış, betimlemiştir kendini. İnsanı koşulu ile birlikte anlatmıştır. Gerçekliğinin negatifini, daha doğrusu gerçekliğinin olumsuz bir bütünlük olduğunu anlatmıştır.</p>

    <p class="normal">İnsan karmaşası! Masal demiş Ahmet Hamdi, çekip gitmiş. Dünya baştan sona aslı olmayan bir masaldır diye bir söz sırıtır <span class="ideitalik">Şehname</span>’de. Tanpınar: olan bir masal işte!</p>

    <p class="normal">“İşte sanatım hakkındaki fikirlerimi öğrendiniz. Ne kazandınız? Orasını bilemem. Kendime gelince... İnsan o kadar mühim değildir. Ben de herkes gibiyim.” Ama bir insanın yaşadığı yerde herkese söylenecek şey vardır. Birey bulunması, yapılması gereken varlıktır. <span class="ideitalik">Kişisel deneyim</span>’dir bireyin ömrü.</p>

    <p class="normal">Bunun da ayrımında Tanpınar. Deli Petro’nun şöyle övüldüğünü anlatır: “Sen aramıza şahsî tecrübe denen şeyi getirdin”. Daha sonra da Dante’den alıntı yapar: “Birşeyi resmetmek için evvela o şeyin kendisi olmak gerekir”. Yorumlar: “Garple Şark arasındaki fark, işte bu yaptığı işi şahsen yaşamak, onun vasıtası ile realitenin içine iyiden iyiye yerleşmek keyfiyetidir”. Kişisel deneyimin yetkin tanımı. Kimi kalın kafalılar bireycilik diyebilir buna, gene toplumculukla “Şark”lılığı karıştırarak.</p>

    <p class="normal">Yineleyelim: kendini koşuluyla birlikte ele almaktır kişisel deneyim. Ne dünyaya sırtını çevirmektir ne de kendinden kurtulmak için kendini elkişiye adamak. İnsan içinde yerini bilmektir. Tanpınar’ın bir özne olarak kendini, yaşadığı dünyayı düşünüşü, bir aydının kendini “vücûda getirmesine” iyi bir örnek. Gerçekliğin içindeki yerini bulmak ve kendini oradan başlayarak kurmak. “Hepimiz bir şuur ve benlik buhranının çocuklarıyız.”</p>

    <p class="normal">Mümtaz, insanlar “kesif yaşasınlar yeter” der. Yoğunlaştıkça Türk insanı, onu üreten bütün bir tarihsel-toplumsal-ruhsal ilişkiler ağını buluyor içinde, yumak halinde. Yoğunlaştıkça, yani kendini bildikçe duydukça, koşulunu aşmak istiyor. Düşünsel, ruhsal, bütün yönlerde kendi kendisiyle savaşımdır Türk aydınının yazgısı. Kimi, Oğuz Atay’ın başkişileri gibi yumağı çözmek isterken dolanıveriyor iplere, boğuluyor. Kimi de bir yönde gelişirken, öbür yönlerde cılız mı cılız kalıyor. Ama bütün bu çabalar, üstüste, bir birikim, bir oluşum halinde çoğalıyor. Türkiye gibi Türk aydını da “kendini arayan biçim” halinde gelişiyor. Ahmet Hamdi, altın bir basamaktır bu süreçte.</p>
  </div>
</body>
</html>
