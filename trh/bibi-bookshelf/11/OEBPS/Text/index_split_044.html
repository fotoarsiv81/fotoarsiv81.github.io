<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block_6" id="toc_id_201">EK: 6</h2>

  <h2 class="block_6" id="toc_id_202">İNÖNÜ‘NÜN EL YAZISIYLA KISA BİR DÖNEMİ</h2>

  <h2 class="block_6" id="toc_id_203">KAPSAYAN ANILARI</h2>

  <p class="block_7">Şubat 1939</p>

  <p class="block_7">Atatürk ile münasebetlerimizi belki birçok defa yazacağım. Yeni hayatıma başlarken son senelerime ait birkaç satır ile başlamak zaruri oldu.</p>

  <p class="block_7">Son seneleri Atatürk’ün çok zor olmuştu. Gece alkol tesiri ile alınan teşebbüsleri ertesi gün daima iptal etmek bir eski âdetimiz idi. Son seneler bu âdet kalkmaya başladı. Hele nihayete doğru (1936-37 vuzuh ile hatırladığım seneler) gece arzu veya teşebbüs ettiği bir işi ertesi gün tamamen sakin ve tamam iken de iltizam (ile) takip etmeye başladı. Sıhhatinde ve alkolün tesiratında bu tebeddülü fark ettiğim andan itibaren korkum çok arttı.</p>

  <p class="block_7">Son seneler hükümet azasının ayrı ayrı kendisine çok bağlı olmasını düşünüyordu. Bunun için iptidai usuller kullanmak istedi.</p>

  <p class="block_7">Hülasa, Eylül 1937 kavgası oldu. Bu kavgada haksızlık, esasında Atatürk’ündü. Tatbikatta idaresizlik ve haksızlık ikimiz arasında bana düştü.</p>

  <p class="block_7">Haksızlık ona aitti şunun için: Aramızda geçen bir devlet işini sonra görüşürüz dedikten sonra, akşam masada halletmek yani gündüzden tasarladığı mülahazaları ve sebepleri imposition şeklinde karar olarak tebliğ etmek ve bu vesile ile sevmediği birkaç vekili tahkir etmek istedi. Evvela sakin idim, sükûnetle geçiştirmek istedim. Halinde tecavüz manasının arttığını gördükçe sabrım tükendi. Sonra şiddetle mukabele ettim. Mukabelemin şiddeti onu sükûnete getirdi. Tasmim ettiği hadiselerde haklı olmak için sebep toplamak kararına derhal başladı.</p>

  <p class="block_7">Sükûnet… tariz… hafif tahrik…</p>

  <p class="block_7">Sonra Hatay ve Nyon meselesini de söyledi. Ayrılmak kararı kısa oldu. Dil kongresi için İstanbul’a giderken trende beraber bir kahve içtik. ”Ne olacak” dedi. Ben evvela çok müteessirdim. Ağlayacak vaziyette idim. Gönlünü almayı istiyordum. ”Çok mustaribim” dedim. ”Bilmiyorum nasıl oldu.”</p>

  <p class="block_7">”Âlem önünde olmasaydı” dedi, ”Ne düşünürsün” dedi. Birden uyandım. Her zamanki gibi geçmiş veya geçecek bir hadise addediyordum. Bu sual üzerine ayrıldım. Teessürümü yendim. ”Bir şey düşünmedim. Ne emrederseniz öyle yaparız” dedim. ”Bir fasıla verelim.”</p>

  <p class="block_7">Ben - Hay hay size müteşekkir olurum.</p>

  <p class="block_7">O - Şekli.</p>

  <p class="block_7">Ben - Hastalık.</p>

  <p class="block_7">O - Evvela izinle yapalım.</p>

  <p class="block_7">Ben - Çok iyi. Kongreden evvel mi, sonra mı?</p>

  <p class="block_7">O - Nasıl istersen, sofraya gidelim.</p>

  <p class="block_7">Ben - Çok yorgunum gidip yatayım.</p>

  <p class="block_7">O - Gizli tutalım. Kimi düşünürsün</p>

  <p class="block_7">Ben - Mazur gör kimseyi söyleyemem.</p>

  <p class="block_7">O - Celâl Bayar.</p>

  <p class="block_7">Ben - Hakikaten bana iyi tesir etti.</p>

  <p class="block_7">İstanbul’a beraber gittik. Tren de kalabalık vekiller filan var. Neşeli görünerek çıktık. İki gün sonra izin kâğıdımı yazdım. Kendisi ile görüştüm. Ankara’ya geldim.</p>

  <p class="block_7">İşittiklerime göre bana gizli tutalım derken, kendisi gece gündüz benden şikâyet etti. Devletin maliyesini banka gibi bir hale getirmek huyumdan bahsetti. Çünkü kendisini dolduran sebeplerden biri maliye ve inhisar vekillerine olan antipatisi idi.</p>

  <p class="block_7">Ben Ankara’da yalnız bir ay kadar kaldım. Sakin durdum. Sofra konuşmaları gazetelere (Ahmet Emin iktisadi kalkınma vesairesi…) neşriyatı devam etti.</p>

  <p class="block_7">Atatürk beni İzmir manevrasına davet etti. Ben daha izinli başvekilim. İlk pek hiddetli, pek kıyasıya şeyler düşünüldüğü günler yumuşar gibi oldu. Bütün dikkatim yeni tertibin muvaffakıyetsiz ve antipatik olması ihtimaline mahal vermemek için dostlarıma hep sükûn ve yardım tavsiye ettim.</p>

  <p class="block_7">İlk anda Atatürk’e benim çekilmem halkça iyi telakki olunduğu raporunu vermişler.</p>

  <p class="block_7">Atatürk hakikatin tam zıddı olduğunu hadisat ile öğrenmedikçe çok şaşkın oldu.</p>

  <p class="block_7">Meclis açıldı, yeni hükümeti âlem bir ay alıştıktan sonra da çok soğuk karşıladı.</p>

  <p class="block_7">Stadyumda, konserde, sokakta bana tezahürat devam etti. Bir yere çıkamaz oldum. Stadyum tezahürü hakiki bir hadise oldu. Hayatım fazla gelmeye başladı.</p>

  <p class="block_7">Meclis grubunda Salih Bozok sual sordu. Ansız ve nazik bir mevzu olmasına rağmen sükûnetli konuştum. Bilhassa Atatürk’e muhabbet ve minnetimi tebarüz ettirdim. Bana yaptığı para yardımını söyledim. Çünkü bana en çok ıstırap veren şey para yardımı idi. Bunu senelerce istemedim. Bu en nihayet bir emniyet meselesi de oldu. Bunu alenen söylemek için bir vesile benim için pek kıymetli idi, söyledim ve kurtuldum. O akşam Atatürk’te idim. Çok mahcup ve sakin görünüyordu. Celal Bayar ve etraf da çok memnun idiler. Fakat Atatürk’un ıstırap içinde olduğunu fark ediyorum. Sofrada bir hiçi vesile ederek bana karşı ansızın azami derecede arrogans gösterdi. Sükûnet gösterdim. Artık hiç münakaşaya girmeyecektim.</p>

  <p class="block_7">Bir müddet sonra yeni bir nizam teessüs etti. Tamamen şahsi bir gidiş. Benim vesvese vermekten sakınmamı anladı. Adamlarının ağızlarını açıktan tutmaya karar verdi. Benden hiçbir surette bahsetmemek muraccah olacağını kabul etti. Bana da azami derecede emniyet vermek istedi.</p>

  <p class="block_7">Vedid’i her akşam yanına çağırmaya başladı. Öyleki bazıları onu benim yanımda kendi adamı görmeye başladılar.</p>

  <p class="block_7">Hükümet için 1937 teşrin nutukları ve sonraları baştan başa sansasyon ve demagoji oldu.</p>

  <p class="block_7">1938 -geçen şubat İstanbul’da ilk hastalık beni çağırdı- beraber Ankara’ya döndük. Tekrar pekiyi görünüyordu. Hastalık için Fisenje geldi. İlk endişeler belirdi. Bir buçuk ay istirahattan sonra Adana’ya gitti.</p>

  <p class="block_7">Hastalık ehemmiyet peyda ettikten sonra… yahut bu dışarda anlaşıldıktan sonra Atatürk’ün hali tekrar değişti. Benimle temas kendini ve hükümeti zayıflatıyor zehabına düştü, teması istemez oldu. Adana’dan geldi. O gün istasyonda iyi görüştük. Ertesi gün İstanbul’a gitti. O gün giderken selam vermedi. Hastalığı artık meydanda idi.</p>

  <p class="block_7">İstanbul’da uzun müddet yatta kaldı. Bu esnada (Haziran 1938) ben hastalandım. Ölüm tehlikesi geçirdim.</p>

  <p class="block_7">Atatürk alakadar oluyordu. Etrafı daha çok alakadar oluyor, iyileşecek miyim, ölecek miyim bunu öğrenmeyi, pek istiyorlardı.</p>

  <p class="block_7">Atatürk’e Fisenje’yi hükümet tekrar getirmek istiyordu. Kendisi istemiyordu. Benim için getirmiş oldular.</p>

  <p class="block_7">Atatürk’ün hastalığı ağustostan itibaren ağır istikamet aldı. Bundan sonra Atatürk’ün bana karşı muamelesinde şu noktalar karakteristiktir:</p>

  <p class="block_7">İstanbul’a geldiğimi istemiyordu, temasa gelmekten katiyen çekiniyordu. Çok iyi muamele ediyordu, hatırımı almaya çalışıyordu. Arada bir derin bir mahcubiyet ve muhabbet nöbetine uğruyordu. Fakat benden çekiniyordu.</p>

  <p class="block_7">Celal Bayar ile her zaman selam yolladı. Selamlarına mektuplarla cevap veriyordum.</p>

  <p class="block_7">Dr. Aras (Tevfik Rüştü) ile selam yolladı, mektupla cevap verdim.</p>

  <p class="block_7">Lozan gününde kimseye bir kelime yazdırmadılar. Kendisi telefonla çok muhabetli şeyler söyletti. Sonra haber aldığıma göre bunları yazı ile göndermek düşüncesinde idi. Hasan Rıza (Soyak) bu şekil ile iktiza etti.</p>

  <p class="block_7">Salih Bozok mektuplar yazmaya başladı. Behiç Bey ile selam yolladı.</p>

  <p class="block_7">İki üç ay türlü şayialar çıktı. Haberler hep halef üzerine dolaşıyordu, Mareşal (Fevzi Çakmak) Fethi Okyar-Celal Bayar. Bir aralık ve sonraları Dr. Aras ve bilhassa Şükrü Kaya.</p>

  <p class="block_7">Sabiha Gökçen her hafta cumartesi gider ve pazartesi gelirdi. Gelir gelmez bana Atatürk’ten haberler muhabbetler getirirdi.</p>

  <p class="block_7">Vasiyet fikri ve ihtimali üzerine memleket aylarca çalkalandı. Memleket bütün bu şayiaları, daha doğrusu telkin ve teşebbüsleri tasfiye etti. Hadisat şöyle hülasa olunabilir:</p>

  <p class="block_7">F. Okyar, fitneye iltifat etmedi. Mareşal, ortalığı bir müddet yokladıktan sonra müstagni vaziyet aldı. Çekilmemin bidayetinde başında korkmuş, bana hiç sokulmamıştı. Sonra eskisinden daha çok sokuldu.</p>

  <p class="block_7">Şükrü Kaya, H.R. Soyak başlıca (okunamadı) olarak Dr. Aras ile beraber bir vasiyet koparmak veya uydurmak için çok çırpındılar. Son ana kadar bu ümidi muhafaza ettiler.</p>

  <p class="block_7">Atatürk’ten koparamadılar. Şifahen uydurmaya H. Rıza teşebbüs etti. Celal Bayar kabul etmedi. Efkârıumumiyenin tazyiki son derece artmış idi. Benim hayatım üzerinde iki taraflı alaka azami dereceyi buldu.</p>

  <p class="block_7">Şükrü Kaya, Ankara’nın büyük idare ve inzibat amirlerine bir vasiyet çıkarsa canla başla tatbik edileceğini söyledi. Ertesi gün zabıtnameden bu ifadesini çıkardı.</p>

  <p class="block_7">Hastalığın son ağır zamanında Celal Bayar beni haberdar etmeye, ettirmeye başladı. Şükrü Kaya Meclisi yeniden intihap ettirmek için ciddi teşebbüs aldı. Başvekil de buna taraftar idi. Atatürk, Meclis’in açılmasına Ankara’ya gelemedi. Bu teşebbüs dile düştü ve reddolunması muhakkak bir mahiyet arz etti.</p>

  <p class="block_7">Hastalık sırasında en çok telaş edenlerden biri de Fuat Bulca idi. Fethi Bey ile çok uğraştı, saptıramadı. Her vesile ile bana hulus göstermekten geri kalmıyordu.</p>

  <p class="block_7">Dr. Aras, bence mülhem olarak, beni memleket dışına bir sefarete filan çıkarmaya teşebbüs etti. Bana itiraf etti. Kati olarak önledim, reddettim.</p>

  <p class="block_7">Ondan sonra Atatürk hasta oldukça bana son derece temallüktü, iyileştikçe uzakta bir karakter ile tebarüz etti.</p>

  <p class="block_7">Teşrisani günleri beni İstanbul’a götürmek için Şükrü Kaya ve onun tertibinde ansızın bir fazla gayret belirdi. Ben de candan istiyordum. Fakat Şükrü Kaya tertibindeki bu gayret yakın arkadaşlarımın dikkatini celbetti. Katiyen bırakmadılar. Onlar haklı ve isabetli çıktılar. Şükrü Kaya İstanbul’a son anda beni götüremediği için pek hiddetli idi.</p>

  <p class="block_7">Benim İstanbul’a gitmediğimin tek sebebi, Atatürk yalnız bununla müteselli oluyordu. Benim burada kalmam onu bahtiyar ve minnettar ediyordu. Benim burada kalmamı sıhhatim için kendi arzu ettiğini her vesile ile söylüyordu.</p>

  <p class="block_7">11 Teşrinisani 1938.</p>

  <p class="block_7">Meclis çılgın bir halde 24 saat güç sabretti. Bütün memleket radyolar başında bekledi. Müttefikan beni Reisicumhur intihap ettiler, iktidarda olmayan, hatta iktidar mevkiinde fikrini sevmedikleri, korktukları bilinen bir çekilmiş adamın getirilmesi rıza ile serbest rey ile yapılmış hakiki bir intihap olarak tarihe geçecekti.</p>

  <p class="block_7">Reisicumhur Hayatı</p>

  <p class="block_7">İlk hükümet için dahiliye ve hariciye vekillerini değiştirmesini Celal Bayar’a tavsiye ettim. Tereddüt ettikten sonra kabul etti:</p>

  <p class="block_7">Dahiliyeye Dr. (Refik) Saydam</p>

  <p class="block_7">Hariciyeye Şükrü Saraçoğlu</p>

  <p class="block_7">Dr. Aras ile Şükrü Kaya’nın iktidardan gitmeleri memlekete hakiki bir inşirah verdi. Kendilerine karşı antipatinin bu kadar şamil olduğunu görmek herkesi şaşırttı.</p>

  <p class="block_7">Uzatmayayım. Bir müddet sonra Saffet Arkan’ı maariften hakikaten hastalık sebebi ile, Şakir Kesebir zahiren hastalık sebebi hakikaten istikametini itimad kâfi olmadığından çektirildi.</p>

  <p class="block_7">General Özalp (Kâzım) için de dedikodu pek çok idi. Kendisini parti grubu reisliğine alarak değiştirmeyi düşündük. Kendisine ben söyledim. Çok infial ile karşıladı. Kabul etmedi. Cevap ve hesap vermeye hazır olduğunu söyledi. Bıraktım.</p>

  <p class="block_7">On gün geçmedi. Fırkada Emin Sazak, Ekrem Köniğ‘in sahtekârlık işi konuşulurken Özalp’ın çekilmesini ve onun sert mukabelesi üzerine de çünkü şaibedar olduğunu sözünü geri alması için teşebbüsüne cevap olarak da herkesin böyle söylediğini açık söylemiş.</p>

  <p class="block_7">Meseleyi bana böyle tafsilatı ile anlattılar.</p>

  <p class="block_7">Meseleyi fırkada derhal açmak ve neticede itimat reyi istemek lazım idi. İcra Vekili zan altında kalamaz. Fırka reislerinin bana söylediklerine göre Emin Sazak’ın tecavüzüne karşı fırka grubu heyeti umumiyesi seyirci kalmış; hiçbir tezahür yapmamış, hal daha ziyade vekile karşı bir dolgunluk manasını havi imiş. Ne ise, fırsat geçmiş; yakın bir zaman fırkadan itimat reyi almak lazımdır, diye başvekile söyledim. Hak verdi, düşünemediklerini söyledi, yeni teşebbüs olacağını bildirdi.</p>

  <p class="block_7">Özalp ile beraber geldiler. Özalp perişan idi. Ertesi salı fırkada münakaşayı açmaya karar verdik. Emin Sazak’a da fırkadan tebligat yaptık.</p>

  <p class="block_7">Özalp, yalnız, tekrar bana geldi. Münakaşaya girmek istemediğini, münakaşa etmeksizin çekilmeyi daha muvafık bulduğunu, temiz olduğunu, himaye edilmesini söylüyordu. Tamamen demoralize olmuştu.</p>

  <p class="block_7">Başvekili çağırdım. Çekilmesi takarrür etti. Daha evvel vekiller heyetinde komisyonculuk lağvı kararı da alınmış idi. Naci Tınaz M.M. vekil oldu.</p>

  <p class="block_7">Tayyare kaçakçılığı skandalına yeni bir şey İmpeks işi eklendi. Haber İngiltere seferatinden resmen gibi verildi. Kredi üzerine yapılacak devlet satın almalarını %4-6 iskonto ile Etibank, Merkez Bankası, Denizbank, Kömür Şirketleri, İktisat Vekâletini temsil ettiğini iddia eden bir Türk şirketi tavassut teklifi ile İngiliz firmalarına temas ediyormuş. Tahkikat başladı. Denizbank diğer bir tahkikat ile de sarsılmış idi.</p>

  <p class="block_7">Hükümetin otoritesi müteakip çekilmeler… skandallar ile her gün zayıflıyordu.</p>

  <p class="block_7">Asıl mesele Celal Bayar’ın mali ve iktisadi politikası idi. Demagojiye fazla yer vererek başlamış olan bu politika hiçbir hesaba, istinat etmiyor, devletin mali vaziyeti esasından harap oluyordu. Ticaret, milli para alt üst olmuştu. Bütün bu ahvalin, hatta hükümet azasından gizli kalması bir seneden beri takip ediliyordu.</p>

  <p class="block_7">Atatürk zamanında geçen bu usul artık düzelmek lazım idi. Zaman geçtikçe hiç düzelmeyecek bir hale gelebilirdi.</p>

  <p class="block_7">Celal Bayar Meclis’in intihabını yenilemek için sabırsızlık gösteriyordu. Böylece bir kararın zamanı gelmişti. Ancak sarsılmış bir hükümet ile iki ay yalnız kalmaktan endişe ediyordum. Fırka reisleriyle konuştum (Hasan Saka - Hilmi Uran). Karar verdim.</p>

  <p class="block_7">Ertesi gün fırka divanında intihabı yenileme konuşulacaktı. Sabahleyin erkenden Celal Bayar’ı çağırdım. İntihaba yeni bir hükümetle gitmek lüzumunu söyledim. Kabul etti. Divandan sonra istifasını getirdi. Dr. R. Saydam hükümeti teşekkül etti.</p>

  <p class="block_7">Meclis de iki gün sonra dağıldı. Kanunusani 1939 nihayeti.</p>

  <p class="block_7">Celal Bayar’a açık bir teşekkür mektubu yazdım. Atatürk’ün malul ve hasta zamanında eğer onun yerinde fena bir adam olsa idi memleket çok fenalıklar görürdü. Atatürk’ün hayat tehlikesi ve memleketin efkârıumumiyesindeki cereyanı gördükten sonra kendini fitneye ve hırslara kaptırmamak ahlak ve zekâsını göstermiştir. Eğer mali ve istisadi anlayışını salim bir istikamete sevk etmek ümidim olsaydı kendisini uzun müddet muhafaza edecektim. Bütün zavahire rağmen doğru bir adam olduğuna inanıyorum.</p>

  <p class="block_7">Bugün Şubat 16, 1939.</p>

  <p class="block_7">Şimdiye kadar yapılan işler şunlardır:</p>

  <p class="block_7">a) Hükümette tedrici tasfiye.</p>

  <p class="block_7">b) Barem için, komisyonculuk için tedbirler.</p>

  <p class="block_7">c) Kastamonu’da seyahat halk ile temas, hükümete muhtıra.</p>

  <p class="block_7">d) Dahili politikada huzur ve uzlaşma</p>

  <p class="block_7">e) Harici politikada yeni vaziyet.</p>

  <p class="block_7">Dahili politikada ciddi bir uzlaşmaya teşebbüs ettim.</p>

  <p class="block_7">Kâzım Karabekir hikâyesi:</p>

  <p class="block_7">Atatürk ölmeden bir iki ay evvel Celal Bayar’la temas etmiş. Garpçı hareketlerin yani inkılapların taraftarı olduğunu, bankalar sistemini takdir ettiğini söyleyerek Celal Bayar ile beraber çalışmak görüşmek istediğini söylemiş. Celal Bayar bu teması iyi telakki ederek görüşmenin vakti olmadığını bildirmiş.</p>

  <p class="block_7">Bunları bana anlatan Celal Bayar’dır. Ben meyus etmemek muvafık olacağı mütalaasında bulundum.</p>

  <p class="block_7">Vasıf Fatih isminde müteahhit bir tapucu zabitinin eline bir mektup vererek bana göndermiş. mektupta selam sabah… Şifahen söylenen beraber çalışmak telkini. Bunlar Atatürk ölmeden evvel… epeyce evvel. Benden mektup istiyor.</p>

  <p class="block_7">Sudan cevap verdim. Posta ile mektubuna cevap verdim.</p>

  <p class="block_7">Şükrü Kaya son zamanlarda herkesi takip ettiriyor. Tabii bu eski muhalifleri çok ayıp ve şiddetli bir surette tazip ediyor Herkesi (iktidar mevkiinde olanlar) hayat endişesi ile muhafızlara, hususi muhafızlara gark etmek istiyor idi.</p>

  <p class="block_7">Atatürk’ün ölümünden sonra ilk iş olarak dahilde emniyet tesisinin lazım olduğunu gördüm. Eski muhaliflerin teskini, mümkünse kazanılması kıymetli bir şey idi. İhtilaf ve nifak esasında şahsiyetten doğmuş idi.</p>

  <p class="block_7">Celal Bayar’ı Karabekir ile Hüseyin cahit ile temas ederek fırkaya girmelerini ve mebus olmalarını temine memur ettim, tevessül etti, kabul ettiler.</p>

  <p class="block_7">Fethi Okyar daha evvelce kabul etmiş idi.</p>

  <p class="block_7">Karabekir serbest olur olmaz geniş neşriyata başladı. Eski fırkacılar endişeleniyorlar, bakalım.</p>

  <p class="block_7">İlk günler temas ettim, samimiyet iddia ve gurur arasındadır.</p>

  <p class="block_7">Şubat 1 çarşamba mülakatı enteresan</p>

  <p class="block_7">- Beni sık görmediğinden sitem ediyor,</p>

  <p class="block_7">- Meclisin dağılmasından haberi olmamış (yani daha evvel kendisine bahsedilmemiş),</p>

  <p class="block_7">- Hükümet tebeddülünden bahsetmedi,</p>

  <p class="block_7">- Halka doğru inmeliyiz,</p>

  <p class="block_7">- Gazeteler neşriyatından -bilhassa Ulus’tan Falih Rıfkı‘dan- müşteki. Bunları tanzim etmeli (yani onun istemediğini yazdırmamalı istediğini yazdırmalı),</p>

  <p class="block_7">- Sonra mebus namzetleri. Eski parti arkadaşlarını koymak istiyor,</p>

  <p class="block_7">- Mebus intihabına pek ehemmiyet veriyor. Çıkacak fenaların, girecek iyilerin takdirine iştirak etmek hevesinde.</p>

  <p class="block_7">Bir defa Mersinli General Cemal’i getirdi. General çok mazbut ve terbiyeli idi. Sonra bir defa da General Cafer Tayyar’ı getirdi. İyi konuştuk. Karabekir ona pek bağlı. Karabekir Meclis’ten ve neşriyatın efkârıumumiyedeki fena intihabından biraz inkısara uğradı. Fakat iddiasında musırdır.</p>

  <p class="block_7">Fethi Okyar çok daha sakin ve vakur. O her şeyi iyi yolda tekamül eder görüyor.</p>

  <p class="block_7">Harici politikada yeni vaziyet şunlardır:</p>

  <p class="block_7">a) Ruslarla münasebet havası tekrar düzelmekte.</p>

  <p class="block_7">b) Yugoslavya, İtalya, Almanya’ya kayıyor.</p>

  <p class="block_7">c) Almanya Avrupa’da hâkim görünüyor. Bizim Rumeli hududumuz Alman cephesi olabilir endişesindeyiz.</p>

  <p class="block_7">d) İngilizler ile yakın görüştük. Bir altın istikrazına teşebbüs edildi.</p>

  <p class="block_7">e) Hatay işini kati olarak halletmek için Fransızlarla işi ciddi olarak açtık.</p>
</body>
</html>
