<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MEHZEP_VE_DEVLET.xhtml</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Uni Sans Bold;
    font-style: normal;
    font-weight: normal;
    src: url("../Fonts/Uni Sans Bold.ttf")
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
</style>
</head>

<body class="calibre">
  <h1 class="bolum-ismi-tek-satir" id="toc-anchor-7" xml:lang="tr"><span class="bolum-ismi">Mezhepler ve medreseler</span></h1>

  <p class="duz1" xml:lang="tr"><span class="duz">Hatırlayacaksınız, Âşıkpaşazade’den aktarmıştık. Osman Gazi’nin küçük beyliği henüz bir aşiret yönetimi sadeliğinde iken, Karaca Hisar fethedilmişti. Hemen “kadı konuldu, sübaşı (emniyet görevlisi) konuldu” idi. Dahası, “halk kanun ister oldu” idi. Mesela vergi nasıl düzenlenecekti? Osman Gazi sordu idi:</span></p>

  <p class="duz1" xml:lang="tr"><span class="duz">– Vergi nedir?</span></p>

  <p class="duz1" xml:lang="tr"><span class="duz">Belli ki, Osmanlı’nın bugünkü ölçekle il genişliğinde olduğu bu aşamada da “hukuk” gerekmektedir. Safevi Devleti için de öyle...</span></p>

  <p class="duz1" xml:lang="tr"><span class="duz">Safevi tarikatının şeyhi Şah İsmail’in 1501’de Tebriz’i alarak devlet kurduğunu ilan ettikten kısa bir süre sonra Arap ülkelerinden Şii ulema (âlimler, din bilginleri) getirttiğini görmüştük. Şah İsmail bu ulemadan Necmeddin el-Kırki’ye “taşınmaz malların vergilerini ve haraç topraklarla devletin ilişkisini” sormuştur. Haraç, gayrimüslimlerden alınan arazi vergisidir, yani o çağlarda hukuki bir konudur. Kırki de</span> <span class="italik">Risaletu’n fil-harac</span> <span class="duz">adıyla bir risale yazıp şaha sunmuştur.<a class="footnote-link" href="../Text/MEHZEP_VE_DEVLET_split_015.xhtml#footnote-231-160" id="footnote-231-160-backlink">[160]</a></span></p>

  <p class="duz1" xml:lang="tr"><span class="duz">Kırki’nin, Safevilerden önce atanmış Sünni ulemayı azlettirip yerlerine Şii ulema tayin ettirdiğini de belirtmeliyiz. Böylece, Safevi İranı Şii fıkhına göre şekillenmiştir. Bu, bir yönüyle mezhep taassubudur. Fakat öbür yönüyle, bugünkü anlamda değil ama o günün şartlarında, bir tür hukuk birliğinin sağlanmasıdır ki, Osmanlı bunu Hanefi fıkhını uygulayarak yapmıştır.</span></p>

  <p class="duz1" xml:lang="tr"><span class="duz">Devletler bir hukuk teorisi ve hukukçular kadrosu olmadan kurulabilse bile, öyle devam edemezdi!</span></p>

  <p class="duz1" xml:lang="tr"><span class="duz">Osman Gazi’nin şeyhi ve kayınpederi olan Edebalı hem heterodoks (Sünnilik dışı) Baba İlyas’ın tarikatından geliyordu, hem de Hanefi fıkhı (hukuku) okumuştu ve aynı zamanda Osman Gazi’nin hukuk danışmanıydı. Edebalı’nın oğlu Dursun Fakih de, “fakih” denilmesinden anlaşılacağı gibi, “fıkıh uzmanı”ydı ve Osmanlı’nın ikinci müftüsü olmuştu.<a class="footnote-link" href="../Text/MEHZEP_VE_DEVLET_split_015.xhtml#footnote-231-161" id="footnote-231-161-backlink">[161]</a></span></p>

  <p class="duz1" xml:lang="tr"><span class="duz">Osmanlılar (ve Safeviler) fıkıhsız bir hukuk sistemi ve ulemadan başka bir hukukçular kadrosu oluşturabilirler miydi?</span></p>

  <p class="duz1" xml:lang="tr"><span class="duz">Meşhur tarihçi Paul Wittek, medreseli ulemanın rolünü anlatırken şunları yazar:</span></p>

  <p class="alinti-ilk-paragraf" xml:lang="tr"><span class="dar-paragraf-duz">Bir İslam devletinde ve hele bir Gazi devletinde, idare sistemini kurup işletecek yegâne varlık, bu ilahiyatçılardı. Bu ulemalar, genç Osmanlı devletine ilk devir İslamlığının (Evail-i İslam) prensiplerini getirdiler. Bu sulh sever ve hoşgörülü İslamlar, idareleri altında bulunan ahalinin dinine karışmamayı tercih ediyor ve böylece gayrimüslim tebaadan tahsil ettikleri hususi vergi ile devlet hazinesine daha çok istifade temin etmek için, onları imanlarında serbest bırakıyorlardı... Bu din (adamları) sınıfının mevcudiyetini, Osmanlılarda ilk zamanlardan itibaren görüyoruz. Bursa, İznik, İzmit gibi ilk işgal edilen büyük şehirlerde, “medrese” denilen ilahiyat mektepleri hemen fethi müteakip açılmıştı.</span></p>

  <p class="duz-ilk-paragraf" xml:lang="tr"><span class="duz">Wittek, Mogol istilasından kaçarak Anadolu’ya ve Anadolu’nun içinden de Osmanlı Beyliği’nin Bursa civarındaki topraklarına göçen kitleler arasında, göçebelerden başka “sanatkâr ve tacirlerden teşekkül eden şehirli sınıfının” da bulunduğuna dikkat çeker. İlginçtir ki, Osman Gazi’yi vergi meselesiyle yüz yüze getiren de, Germiyanoğullarından gelme bir tüccardır.</span></p>

  <p class="duz1" xml:lang="tr"><span class="duz">Mustafa Akdağ’ın anlattığı gibi, Osmanlı’nın kurulup geliştiği Batı Anadolu’da, Müslüman ahali ile Hıristiyan ahali “birbirine dini bir kin duymadan uçlarda iç içe geçmiş” olarak yaşıyorlar ve birbirlerinin ürünlerinin müşterisi oluyorlardı.<a class="footnote-link" href="../Text/MEHZEP_VE_DEVLET_split_015.xhtml#footnote-231-162" id="footnote-231-162-backlink">[162]</a></span></p>

  <p class="duz1" xml:lang="tr"><span class="duz">Bunu Âşıkpaşazade de anlatır; işte “kanun ister” olan, böyle bir toplumdur. Ulema böyle bir toplum için hukuk üretecektir.</span></p>

  <p class="duz1" xml:lang="tr"><span class="duz">Ulemanın ve şehirli tüccar-sanatkâr sınıfının rolünü anlatan Wittek devam ediyor:</span></p>

  <p class="alinti-ilk-paragraf" xml:lang="tr"><span class="dar-paragraf-duz">Bu ulemaların bulundukları yerlerde, bilhassa şehirlerde, gazilerin koyu taassubu, musamahakâr bir din görüşüne yerini bıraktı... Osmanlılar tarafından kazanılan zaferler, onları bir hamlede bütün eyaletin hâkimi yaptı. Artık buralarda yerleşen bildiğimiz gazi teşkilatı değil, bütün idare sistemi ile, hoşgörülü ve vergici İslam idaresini temsil eden başlı başına bir devletti. Böylece ele geçirilen topraklar İslam idaresinin oldukça yumuşak baskısı altında birer Hıristiyan memleketi olarak kaldılar.<a class="footnote-link" href="../Text/MEHZEP_VE_DEVLET_split_015.xhtml#footnote-231-163" id="footnote-231-163-backlink">[163]</a></span></p>

  <p class="duz-ilk-paragraf" xml:lang="tr"><span class="duz">Gazilerin işi savaşmaktı. 1095’ten beri dalga dalga gelen Haçlı seferlerini artık Anadolu’da değil, daha ötelerde, Balkanlar’da, sonra Tuna boylarında karşılamaktı. Gaza (gazilik) menkıbelerini anlatan bir “gazavatname”deki şu beyit, iliklere işlemiş haklı endişeyi ifade eder:</span></p>

  <p class="alinti-ilk-paragraf" xml:lang="tr"><span class="dar-paragraf-duz">Eğer def’olmaz ise bu beliyye (bela)</span></p>

  <p class="alinti-son-paragraf" xml:lang="tr"><span class="dar-paragraf-duz">Ne İznik kala, ne Kostantiniye<a class="footnote-link" href="../Text/MEHZEP_VE_DEVLET_split_015.xhtml#footnote-231-164" id="footnote-231-164-backlink">[164]</a></span></p>

  <p class="duz1" xml:lang="tr"><span class="duz">Dergâhlarda, zaviye ve tekkelerde sufi tarikatlar sosyal dayanışmayı, yumuşak sosyal ilişkileri ve aynı zamanda gaza coşkusunu güçlendirirken, medreseli ulemanın işi, düzenin sağlanması için kurallar oluşturmak ve kadı olarak da yargısal ve bürokratik işleri yürütmekti.</span></p>

  <p class="duz1" xml:lang="tr"><span class="duz">Bu devirdeki Şeyh Edebalı ve Dursun Fakih’ten başlayarak, Kara Rüstem, Kayserili Davud, Molla Fenari, Fahreddin Acemi, Molla Hüsrev, Molla Gürani, Zembilli Ali Efendi, Kemalpaşazade (İbni Kemal) gibi fazilet ve ilimleriyle büyük saygı kazanan, padişahların hukuksuz davranışları olduğunda buna şiddetle karşı çıkabilen müftüler, şeyhülislamlar görev almıştır.</span></p>

  <p class="baslik" xml:lang="tr"><span class="duyuru-baslik">“Nizami” din</span></p>

  <p class="duz1" xml:lang="tr"><span class="duz">Osmanlılarda da Safevilerde de, ulemanın din anlayışı savaşçı gazilerden de mistik, cerbezeli, coşkulu sufi tarikatlardan da farklıdır. Ulema “düzen” yanlısıdır, din anlayışı da “nizami”dir. Bu fark, ulema ile savaşçı gaziler ve sufi tarikatlar arasında çelişkiler yaratmıştır.</span></p>

  <p class="duz1" xml:lang="tr"><span class="duz">Ulema, başka sosyal gruplarla da çelişmiştir ki, bunlar genelde devletin kurumlaşmasından ve merkezileşmesinden de zarar gören, bu süreçte “kenar”da kalan gruplardır.</span></p>

  <p class="duz1" xml:lang="tr"><span class="duz">Tepkiler merkeziyetçi kurumlaşmaya ve sosyoekonomik hayata getirilen kurallaradır. Bürokrasiyle birlikte ulema da bu tepkilerden payını almıştır.</span></p>

  <p class="duz1" xml:lang="tr"><span class="duz">Türk kökenli ulema-veziriazam ailesi Çandarlılar eleştirilerin ilk hedefidir. Derviş ve gazi gözüyle yazılmış anonim</span> <span class="italik">Tevarih-i Âl-i Osman’</span><span class="duz">da bu tepkiler dile getirilir:</span></p>

  <p class="alinti-ilk-paragraf" xml:lang="tr"><span class="dar-paragraf-duz">I. Murad’a kadar padişahlar hazine biriktirmek için açgözlü değillerdi. Fakat ne zaman ki Çandarlı Hayreddin Paşa vezir oldu, açgözlü ulemalar padişahların arkadaşı oldular. Dindarlık gösterisiyle başladılar, kurallar çıkardılar; “kim ki hükümdardır, hazinesi olmalıdır” dediler...</span></p>

  <p class="duz-ilk-paragraf" xml:lang="tr"><span class="duz">Bürokrasiyi ve ulemayı para düşkünlüğüyle, sultanları kötü huylara dadandırmakla suçlayan satırlardan sonra şunları okuyoruz:</span></p>

  <p class="alinti-ilk-paragraf" xml:lang="tr"><span class="dar-paragraf-duz">Para toplayıp hazinede biriktirmeyi onlar başlattı. Çandarlı vezir oldu, günah ve kötülük arttı. Osmanlı hanedanı sağlam insanlardı, fakat (Karaman ve İran’dan gelen) bu yabancılar, her türlü hilebazlığı da getirdiler.</span></p>

  <p class="duz-ilk-paragraf" xml:lang="tr"><span class="duz">Tarihçi Cemal Kafadar’ın belirttiği gibi, burada, devlet hazinesinin oluşturulmasından, kurumlaşmasından duyulan rahatsızlık dile getirilmekte, “sonlarını düşünüp bir gün bu hazineleri arkalarında bırakıp gideceklerine bakmadan” düzenli kayıtlar tutulması kınanmaktadır.</span></p>

  <p class="duz1" xml:lang="tr"><span class="duz">Sufi şeyhi Otman Baba’nın da “dünya malı biriktirenlerin Allah’ın iyi kulları olamayacağını” söylediğini görmüştük.</span></p>

  <p class="duz1" xml:lang="tr"><span class="duz">Vergisiz, hazinesiz devlet olur mu? Osmanlı da “aşiret”ten “devlet”e yönelirken vergi toplayıp hazine oluşturmaktadır.</span></p>

  <p class="duz1" xml:lang="tr"><span class="duz">“Gaza” anlayışı da farklılaşmaktadır. Derviş gazilerin ve “uç”lardaki akıncıların daha coşkulu, duygusal gaza anlayışı ile “medrese eğitimli entelektüellerin” kurallara bağlanmış “nizami” gaza anlayışı gerçekten aynı değildir.<a class="footnote-link" href="../Text/MEHZEP_VE_DEVLET_split_015.xhtml#footnote-231-165" id="footnote-231-165-backlink">[165]</a></span></p>

  <p class="duz1" xml:lang="tr"><span class="duz">Anadolu’da, gördüğümüz ekonomik zorluklardan başka, yeni getirilen “nizami” kurallar da konargöçerleri son derece rahatsız etmektedir. Göçebeler serbestçe hareket etmeye alışkındır. Osmanlı hükümeti ise, göçebelerin oradan oraya serbestçe hareket etmelerine kayıtlar getirmekte, onları merkezi idarenin bürokratik kontrolü altına almak istemektedir. Bu, göçerlerin isyanlara varan tepkilerini çekmiştir.<a class="footnote-link" href="../Text/MEHZEP_VE_DEVLET_split_015.xhtml#footnote-231-166" id="footnote-231-166-backlink">[166]</a></span></p>

  <p class="duz1" xml:lang="tr"><span class="duz">Mevsimlik göçer hareketleri sırasında ekili araziler ve kentler zarar görebilmekte, buraların halkı “kanun ister” olmakta, devlet de göçerler ile yerleşikler arasında sürüp giden çatışmalarda yerleşik halkı desteklemektedir.<a class="footnote-link" href="../Text/MEHZEP_VE_DEVLET_split_015.xhtml#footnote-231-167" id="footnote-231-167-backlink">[167]</a></span></p>

  <p class="duz1" xml:lang="tr"><span class="duz">Artık hayat tarzları da farklılaşmaktadır. Göçebenin serbest, başına buyruk hayatı ile kentlinin kayıt ve kurallara bağlı hayatı gittikçe daha farklılaşmakta, medrese kentlerde kültürün en önemli kaynağı haline gelmektedir.</span></p>

  <p class="duz1" xml:lang="tr"><span class="duz">Din anlayışı da farklılaşmaktadır.</span></p>

  <p class="duz1" xml:lang="tr"><span class="duz">Üstelik, Anadolu’da da İran’da da, Mogol istilasının yol açtığı büyük göçlerden ve ekonomik çöküntüden kaynaklanan sorunların hâlâ giderilemediği bunalımlı bir dönem yaşanmaktadır. Selçuklular, İlhanlılar, Beylikler, Karakoyunlular, Akkoyunlular gibi devletler çökmüştür. Osmanlı ve Safevi devletleri ise kuruluş aşamasında olduğu için siyasi istikrarsızlık da yaşanmaktadır... Bu toplumsal ve siyasi kargaşa döneminde, Anadolu’da da İran’da da, “düzen” ihtiyacı kuvvetlidir. Bunun inanç ve hukuk alanındaki temsilcisi medresedir.</span></p>

  <p class="duz1" xml:lang="tr"><span class="duz">Tarihçi Prof. Mustafa Akdağ, “şeyh” veya “veli” denilen tarikat liderlerinin “manalar dünyasında uçtuklarını”, buna karşılık medreseli “fıkıhçıların bu dünyada işe yarayan işlerle uğraştıklarını” belirttikten sonra diyor ki:</span></p>

  <p class="alinti-ilk-paragraf" xml:lang="tr"><span class="dar-paragraf-duz">Devlet demek Toprak Dünyasının idaresi demek olduğu için, “velilerin” nüfuzları ne olursa olsun, fıkıhçılar –riyazetçilerin aksi– yani medreseliler siyasetteki mutlak üstünlüklerini daima korumuşlar, hele Osmanlılar, Türkiye’nin birliğini kurdukça, fıkıh ve onun temsilcisi olan medreseli-danişmend zümresi, toplumdaki nüfuzunu yeniden elde ederek, Anadolu Türk toplumunu tarikat şeyhi reislerin etrafında birçok cemaatlere bölünmekten kurtarmışlardır ki, bu önemli siyasi başarı Türkiye’deki sosyal bünyenin İran veya Arap memleketlerindeki biçimde ilkel kalmasını önlemiştir...<a class="footnote-link" href="../Text/MEHZEP_VE_DEVLET_split_015.xhtml#footnote-231-168" id="footnote-231-168-backlink">[168]</a></span></p>

  <p class="duz-ilk-paragraf" xml:lang="tr"><span class="duz">Engin bir tarih kültürüne ve felsefesine sahip olan Yahya Kemal de benzer görüştedir:</span></p>

  <p class="alinti-ilk-paragraf" xml:lang="tr"><span class="dar-paragraf-duz">Eline her def alan “ben Allah’ım” diyor. Böyle bir cemiyeti nasıl idare edersin ve nasıl terakki ettirirsin?.. Eğer tasavvuf ve melamilik araya girmese idi tıpkı İngilizler gibi işinde ve ibadetinde çalışkan bir toplum olurduk.<a class="footnote-link" href="../Text/MEHZEP_VE_DEVLET_split_015.xhtml#footnote-231-169" id="footnote-231-169-backlink">[169]</a></span></p>

  <p class="duz-ilk-paragraf" xml:lang="tr"><span class="duz">Herhalde meseleyi bütün yönleriyle görmek gerekir. Yozlaşma dönemine kadar sufi-tasavvufi tarikatlar toplumsal ilişkilere yumuşaklık ve insanlara bir iç aydınlığı kazandırmıştır. Medrese ve ulema ise, aşırı bürokratikleşip bağnazlaşıncaya kadar hem devlete hukuk üretmede hem toplumsal bir düzenlilik kültürü yaratmada kesinlikle olumlu rol oynamıştır.</span></p>

  <p class="duz1" xml:lang="tr"><span class="duz">İran’da da Safevi Devleti ulemaya, medreseye dayanmıştır.</span></p>

  <p class="duz1" xml:lang="tr"><span class="duz">Kevserani’nin belirttiği gibi, “fakihlerin (fıkıhçıların, ulemanın) desteği olmasaydı, Safevi tarikatı devletleşemezdi”.<a class="footnote-link" href="../Text/MEHZEP_VE_DEVLET_split_015.xhtml#footnote-231-170" id="footnote-231-170-backlink">[170]</a></span></p>

  <p class="duz1" xml:lang="tr"><span class="duz">Zaten bunun içindir ki, Şah İsmail Arap ülkelerinden Şii ulema getirtmiştir.</span></p>

  <p class="duz1" xml:lang="tr"><span class="duz">Tarihçi David Morgan’ın yazdıklarını hatırlamalıyız:</span></p>

  <p class="alinti-ilk-paragraf" xml:lang="tr"><span class="dar-paragraf-duz">Eğer Safevi Devleti salt bir Türkmen aşiret devleti olarak kalsaydı, Tahmasp yönetiminin başlarında ve onun ölümünden sonra karşılaşacağı sıkıntıların üstesinden gelemezdi. Safevi Devleti varlığını sürdürdü, çünkü iki ayrı temele daha sahipti: Yeni “devlet dini” olarak On İki İmam Şiiliği ve Fars bürokrasisinin desteği.<a class="footnote-link" href="../Text/MEHZEP_VE_DEVLET_split_015.xhtml#footnote-231-171" id="footnote-231-171-backlink">[171]</a></span></p>

  <p class="duz-ilk-paragraf" xml:lang="tr"><span class="duz">Osmanlı için de İran için de son derece önemli iki temel: “Devlet dini” yani, inanca dayalı bir meşruiyet ve bir hukuk (fıkıh) sistemi oluşturmak üzere ulema... Ve devlet işlerini yürütmek üzere eğitimli bir bürokrasi, devlet kurumları...</span></p>

  <p class="baslik" xml:lang="tr"><span class="duyuru-baslik">Safeviler ve ulema</span></p>

  <p class="duz1" xml:lang="tr"><span class="duz">Safeviler karşı karşıya oldukları bürokrat ihtiyacını İranlı / Fars unsurlardan sağlamışlardı. Hukuka duyulan ihtiyacın gerektirdiği ulemayı ise, önce Arap ülkelerinden Şii ulema davet ederek karşıladılar.</span></p>

  <p class="duz1" xml:lang="tr"><span class="duz">Başka türlü yapamazlardı; Çünkü İran’da Akkoyunlulardan kalan hazır Sünni ulemayla çalışmaları sadece itikadi bakımdan değil, politik bakımdan da mümkün değildi.</span></p>

  <p class="duz1" xml:lang="tr"><span class="duz">Dahası, Şiilik İran’ın jeopolitiğine denk düşüyordu. Sünni Osmanlı’ya ve Özbeklere karşı savaşan İranlı Safeviler, “fıkıh” yani “hukuk”u olan, ama “düşman”ınkinden farklı bir mezhep olarak Şiiliğe yönelmişlerdir.</span></p>

  <p class="duz1" xml:lang="tr"><span class="duz">Michael Fischer, Safevilerin “Sünni Osmanlı’ya karşı duracak ve içerde de devleti birleştirecek bir politik araç” olarak Şiiliği tercih ettiklerine dikkat çeker.<a class="footnote-link" href="../Text/MEHZEP_VE_DEVLET_split_015.xhtml#footnote-231-172" id="footnote-231-172-backlink">[172]</a></span></p>

  <p class="duz1" xml:lang="tr"><span class="duz">Ve büyük tarihçi Braudel’in belirttiği gibi:</span></p>

  <p class="alinti-ilk-paragraf" xml:lang="tr"><span class="dar-paragraf-duz">Şii İran, Safevi Devleti’nin büyümesiyle, eskisinden daha fazla milliyetçi hale gelmiştir.<a class="footnote-link" href="../Text/MEHZEP_VE_DEVLET_split_015.xhtml#footnote-231-173" id="footnote-231-173-backlink">[173]</a></span></p>

  <p class="duz-ilk-paragraf" xml:lang="tr"><span class="duz">İran’da Sasanilerden sonra ilk (ve tek) uzun ömürlü hanedanın Şah İsmail tarafından oluşturulduğuna dikkat çeken Standish de, “teokratik bir Şii devleti kuran Safevilerin”, Şiilik vasıtasıyla İran’da milli birliği sağlamlaştırdıklarını belirtir. Safeviler, yeni devlet hakkında toplumda Şiilik yoluyla kuvvetli bir sadakat duygusu meydana getirerek, “İranlılık bilinci ve duygusu için sağlam bir temel” oluşturmuşlardır.<a class="footnote-link" href="../Text/MEHZEP_VE_DEVLET_split_015.xhtml#footnote-231-174" id="footnote-231-174-backlink">[174]</a></span></p>

  <p class="duz1" xml:lang="tr"><span class="duz">Tarihçilerin sonradan tespit ettiği bu sonuçları Safevilerin baştan öngördüğünü söylemek zordur. Ama İran’ın çok köklü olan “farklılık” duygusu, Sünni komşularından ayrı bir itikadi ve hukuki (fıkhi) mezhep olan On İki İmam Şiiliği’ni kuvvetle benimsemesine yol açmıştır. Yoksa sırf baskı ve şiddetle Sünnilikten Şiiliğe geçiş mümkün olmazdı.</span></p>

  <p class="duz1" xml:lang="tr"><span class="duz">Merkezi ve yerleşik bir Şii devletine yönelen Safeviler, devlet kurumları için gerekli yetişmiş personeli, bu arada “ulema”yı göçer Türkmen aşiretlerinde bulamazlardı. Aşiretlerde On İki İmam Şiiliği’ni devletin resmi dini olarak geliştirip ideolojisini yapacak, hukukunu oluşturacak, ulema kadrosunu verecek bir gelenek yoktu.</span></p>

  <p class="duz1" xml:lang="tr"><span class="duz">Hatta Safevi Devleti’nin başlangıcında çoğunluğu Sünni olan, kalan kısmı da büyük ölçüde Alevi Türkmen aşiretlerinden oluşan İran’da Şah İsmail’in kendisi On İki İmam Şiiliği (İmamiye) hakkında pek az şey bildiği gibi, İbnülmutahhar’ın</span> <span class="italik">Kavaid il-İslam</span> <span class="duz">(İslam’ın Kuralları) adlı kitabının dışında, Anadolu’ya propaganda için gönderilecek Şii kitapları bile bulamıyordu. Bu durumda İran’a Lübnan ve Güney Irak’tan Şii ulema ithal edildi.<a class="footnote-link" href="../Text/MEHZEP_VE_DEVLET_split_015.xhtml#footnote-231-175" id="footnote-231-175-backlink">[175]</a></span></p>

  <p class="duz1" xml:lang="tr"><span class="duz">Şah İsmail’in On İki İmam Şiiliği’ni resmi devlet dini olarak ilan ettiği sıradaki durumu, İranlı tarihçi Moojan Momen şöyle anlatıyor:</span></p>

  <p class="alinti-ilk-paragraf" xml:lang="tr"><span class="dar-paragraf-duz">İran’ın yerlisi olan On İki İmam Şiiliği’ne mensup ulema pek azdı ve önemli isimler de değildi. Şah İsmail’in kendi Kızılbaş kuvvetleri arasında da On İki İmam Şiiliği konusunda belirgin bir bilgisizlik göze çarpıyordu. Tebriz alınarak Şiilik devlet dini olarak ilan edildiğinde, mesela, İsmail’in ordusunda bu konuda bir tek kitap yoktu. Nihayet, Allame Hilli’nin yazdığı kitabın bir nüshası, Tebriz kadısının kütüphanesine konuldu ki, ona bakarak işini yapsın diye...</span></p>

  <p class="duz-ilk-paragraf" xml:lang="tr"><span class="duz">Üst düzey dini-hukuki makamlara ilk yıllarda tayinler yapılamadığını anlatan Momen de Arap ülkelerinden Şii ulema çağrıldığını ve hızla Şii medreseler açıldığını belirtir. Kısa sürede İran’da önemli Şii medreseleri oluşmuş ve Şii ulema yetişmişti. Bunlar Safevi Devleti’nin Sünnileri, Kızılbaşları ve sufi tarikatlarını ezmesini desteklemiştir. Bütün dini hayatın ulemanın denetimine geçmesi Şiiliğin İran’da milli bir inanç haline gelmesini sağlamıştır.</span></p>

  <p class="duz1" xml:lang="tr"><span class="duz">Safevilerde ilk medrese, Arap ülkelerinden ithal edilen bu ulemaya dayalı olarak Ali el-Keraki tarafından Isfahan’da kuruldu ve hızlı gelişerek, bilhassa Abbas zamanında Kum, Necef ve Meşhed gibi şehirler Şiiliğin en önemli din bilimleri merkezi oldu. Devlet kurumu niteliğindeki Sünni üniversiteyi ilk defa Selçukluların (Nizamülmülk) kurduğunu hatırlatan Momen, aynı nitelikteki ilk Şii medreselerin de Safevilerce kurulduğunu yazar.<a class="footnote-link" href="../Text/MEHZEP_VE_DEVLET_split_015.xhtml#footnote-231-176" id="footnote-231-176-backlink">[176]</a></span></p>

  <p class="duz1" xml:lang="tr"><span class="duz">Dilip Hiro’nun belirttiği gibi, Şii ulema Safevi Devleti’ne Şii hukuk teorisi (jurisprudence, fıkıh), teoloji ve felsefe verdi. Buna ek olarak, Şah İsmail’in Şiilikçe kutsal, hatta ilahi niteliği olan “On İki İmam”dan yedincisi Musa Kâzım’ın soyundan geldiğini de ilan etti. Böylece, Safevi hanedanına büyük bir “Mehdici” (mesiyanik) siyasi kudret kazandırdı. Buna karşılık da Safeviler Şii ulemaya yüksek bir dini statü ve vakıflar yoluyla büyük bir ekonomik güç verdiler.<a class="footnote-link" href="../Text/MEHZEP_VE_DEVLET_split_015.xhtml#footnote-231-177" id="footnote-231-177-backlink">[177]</a></span></p>

  <p class="duz1" xml:lang="tr"><span class="duz">Zengin bir birikime sahip olan Şii geleneği İran’da Mir Damad ve Molla Sadra gibi “dönemin en büyük filozoflarını” yetiştirmiştir. Aynı zamanda, Şah Abbas (1588-1629) döneminde son derece etkili olan Şii ulemadan Molla Muhammed Bakir Meclisi, Safevilerle çatışan sufilerin öldürülmelerine dair fetvalar vermiştir!<a class="footnote-link" href="../Text/MEHZEP_VE_DEVLET_split_015.xhtml#footnote-231-178" id="footnote-231-178-backlink">[178]</a></span></p>

  <p class="duz1" xml:lang="tr"><span class="duz">Tarihçi Arjomand’ın belirttiği gibi, “Safevi Devleti’nin politik sistemi merkezileşmiş bir imparatorluğa dönüştükçe (Şii) ulema medreseye dayalı olarak kurumlaşmış bir hiyerokrasi oluşturdu”. Böylece İran’da “Şii ortodoksisi” egemen oldu.<a class="footnote-link" href="../Text/MEHZEP_VE_DEVLET_split_015.xhtml#footnote-231-179" id="footnote-231-179-backlink">[179]</a></span></p>

  <p class="duz1" xml:lang="tr"><span class="duz">Hiyerokrasi, yani ulema idaresi! Şii ortodoksisi, yani fıkhi Şiilik...</span></p>

  <p class="duz1" xml:lang="tr"><span class="duz">Süreç, Osmanlı’nınkine benziyor. Ama çok önemli farklılıklar vardır, bunlar iki milletin geleceğini de farklılaştıracaktır. Biri, Şiilik ile Sünnilik arasındaki fark... Öteki, Osmanlı’da siyasi kurumlaşmanın, devletin; İran’da ise dini kurumlaşmanın, ulemanın daha güçlü olması...</span></p>

  <p class="duz1" xml:lang="tr"><span class="duz">Şunu da önemle belirtmeliyim. Osmanlı medresesi kurum olarak da kadro olarak da esasen Anadolu kaynaklıdır; eğitim dili Arapça da olsa, tescil, yargı ve fetva dili Türkçedir. Safevi uleması ise Arapça ve Farsçayı kullanmış, Safevi Türkmen devletinin Farslaşmasında önemli bir rol oynamıştır.</span></p>

  <p class="duz1" xml:lang="tr"><span class="duz">Şimdi On İki İmam Şiiliği’ni görelim ki, Osmanlı’nın ve İran’ın farklı gelişme çizgilerini ortaya koyalım.</span></p>

  <p class="baslik" xml:lang="tr"><span class="duyuru-baslik">On İki İmam Şiiliği</span></p>

  <p class="duz1" xml:lang="tr"><span class="duz">Şii, kelime olarak “taraftar” demektir. Şia ise “taraftarlık”tır. İsyancı Muaviye karşısında Hz. Ali “taraftarları” için kullanılan bu kelime, kısa sürede terminoloji haline gelerek mezhebin adı olmuştur.</span></p>

  <p class="duz1" xml:lang="tr"><span class="duz">Sünni-Şii ihtilafı basit bir iktidar kavgası sorunu değildir. Bundan daha önemlisi, siyaset ve meşruiyet konularında iki mezhep arasındaki derin anlayış farklılığıdır. İki mezhep arasındaki fark, “Devlet meşru mudur?” sorununa kadar uzanır.</span></p>

  <p class="duz1" xml:lang="tr"><span class="duz">Evet, sorun, Hz. Peygamber’den sonra kimin “halife” ya da “imam” olacağı tartışmasından çıkmıştır.</span></p>

  <p class="duz1" xml:lang="tr"><span class="duz">Tabii burada söz konusu olan cami imamı değildir. “İmam” zaten “lider, başkan” demektir. Kastedilen, Peygamberimizden sonra onun yerine, tabii peygamberlik makamına değil, toplumun manevi ve siyasi liderliğine (imamlığına) kimin geçeceği, kimin onun “halife”si olacağıdır.</span></p>

  <p class="duz1" xml:lang="tr"><span class="duz">İranlı akademisyen Moojan Momen, bu sorun hakkında Sünnilerin ve Şiilerin görüşlerini tam bir bilimsel objektiflikle ortaya koymuştur:</span></p>

  <p class="alinti-ilk-paragraf" xml:lang="tr"><span class="dar-paragraf-duz">Sünni anlayışında, Hz. Peygamber’den sonraki Müslüman cemaatinin liderliği, yani halifelik, özünde geçici-dünyevi (temporal) bir liderliktir. Halife olan kişi, eşitler arasında birincidir; ideal olarak uzlaşmayla seçilmiştir, bununla birlikte, sonradan irsiyet (babadan oğula) prensibi bir kural haline gelmiştir. Dini konuları yorumlama görevi ise, başkalarına, ilahiyatçılara ve ulemaya verilmiştir.</span></p>

  <p class="duz-ilk-paragraf" xml:lang="tr"><span class="duz">Evet, Sünnilikte siyasi liderlik anlamındaki imamet yahut halifelik dini değil siyasi bir konudur. Bunun ne kadar önemli olduğunu birazdan göreceğiz.</span></p>

  <p class="duz1" xml:lang="tr"><span class="duz">Şiilik ise bu iki işlevi ayrılmaz görmekle kalmıyor, “imam”ın yani toplumu ve devleti yönetecek “lider”in seçimle ya da irsiyetle belirlenebileceğini de kabul etmiyor.</span></p>

  <p class="duz1" xml:lang="tr"><span class="duz">Momen’in belirttiği gibi:</span></p>

  <p class="alinti-ilk-paragraf" xml:lang="tr"><span class="dar-paragraf-duz">Şiilere göre, Hz. Peygamber’in halefinin belirlenmesi, bizzat Peygamber’in kendisinin bir kimseyi –yani Ali’yi– imam tayin etmesiyle olur. Her imam, kendisinden önceki imam hayattayken onun tarafından halef olarak tayin edilmek suretiyle belirlenir. İmamın otoritesi, önceki imam tarafından ruhani makama tayin edilmiş olmasından kaynaklanır ve geçici-dünyevi konumundan bağımsızdır. Yani imamın Müslümanların çoğunluğu tarafından tanınıp tanınmaması fark etmez...<a class="footnote-link" href="../Text/MEHZEP_VE_DEVLET_split_015.xhtml#footnote-231-180" id="footnote-231-180-backlink">[180]</a></span></p>

  <p class="duz-ilk-paragraf" xml:lang="tr"><span class="duz">Nitekim Şiiliğe göre, Hz. Ali devlet başkanı (halife) olmadığı zaman da imam idi. Diğer imamlar da devletin başında olmadıkları halde imam idiler.</span></p>

  <p class="duz1" xml:lang="tr"><span class="duz">Bu anlayışın dünyevi otoriteyi, devlet kurumunu meşru saymama eğilimine yol açtığını göreceğiz.</span></p>

  <p class="duz1" xml:lang="tr"><span class="duz">İhtilafın başlangıcı buradadır. Sünnilere göre Hz. Peygamber ve Kuran bir “halef” tayin etmemiştir; halife, imam ya da devlet başkanının nasıl seçileceğini topluma bırakmıştır.</span></p>

  <p class="duz1" xml:lang="tr"><span class="duz">Şiilere göre Hz. Peygamber, yerine imam olarak Hz. Ali’yi tayin etmiştir.</span></p>

  <p class="duz1" xml:lang="tr"><span class="duz">Dahası, Şiiler bazı Kuran ayetlerine getirdikleri özel yorumlarla, Hz. Peygamber’den sonra ilk imam olarak Hz. Ali’nin Allah tarafından tayin edildiğini söylemişlerdir. Bu yorumlara göre, öteki on bir imama da Kuran’da işaretler bulunmaktadır.</span></p>

  <p class="duz1" xml:lang="tr"><span class="duz">Momen, bu şekilde yorumlanan ayetlerin uzun bir listesini verir. Bir örnek: Kuran’da “Ancak inançsızlar bizim ayetlerimizi (kanıtlarımızı) inkâr eder” (sure 29, ayet 49) deniliyor; imamlar Allah’ın ayetidir (ayetullah), demek ki Kuran imamlara inanmamızı emrediyor... Momen bu tarzda yorumlanan 23 tane ayet zikretmektedir.<a class="footnote-link" href="../Text/MEHZEP_VE_DEVLET_split_015.xhtml#footnote-231-181" id="footnote-231-181-backlink">[181]</a></span></p>

  <p class="duz1" xml:lang="tr"><span class="duz">Şia’ya göre, Allah ve Peygamber tarafından tayin edilen ilk imam Hz. Ali’dir. Ondan sonra Hz. Ali soyundan 11 imam daha gelmiştir. “On İki İmam” şunlardır:</span></p>

  <p class="duz1" xml:lang="tr"><span class="duz">Hz. Ali, Hz. Hasan, Hz. Hüseyin, Zeynel Abidin, Muhammed Bakır, Cafer Sadık, Musa Kâzım, Ali Rıza, Muhammed et-Taki, Ali en-Naki, Hasan Askeri ve on ikinci olarak Muhammed el-Mehdi...</span></p>

  <p class="duz1" xml:lang="tr"><span class="duz">Şah İsmail, yedinci imam Musa Kâzım’ın neslinden geldiğini iddia etmiştir.</span></p>

  <p class="duz1" xml:lang="tr"><span class="duz">On ikinci imam Muhammed el-Mehdi’nin iki “gaybet” (“gaib”de olma, saklanma, gizlilik) dönemi vardır. “Küçük saklanma” (gaybet-i sugra) dönemi 873 yılından 940’a kadarki 67 yıllık zaman dilimidir. Demek ki 4 yaşında, bazılarına göre doğar doğmaz “saklanmış”, bu devrede Şiilikte “vekil” denilen dört büyük din bilginiyle gizlice görüşerek Şii topluluklarına rehberlik etmiştir.</span></p>

  <p class="duz1" xml:lang="tr"><span class="duz">Sonra, kısa bir süre için ortaya çıkmış ve evinin bir odasına girerek tekrar gözden “gaib” olmuştur. Halen hayattadır, ilerde bilinmeyen bir tarihte Mehdi olarak dünyaya dönecek, zulümleri kaldırıp adaleti tesis edecektir. Bu dönem “büyük saklanma” (gaybet-i kübra) dönemidir.</span></p>

  <p class="duz1" xml:lang="tr"><span class="duz">Şiilerin gözünde On İki İmam’ın sözleri ve fiilleri Peygamber’inkiler gibi değerlidir. Hatta bu imamlar Allah tarafından ilham (vahiy değil) alırlar, günah işlemezler, yanılmazlar. Buna dair, bazı Kuran ayetlerini ve hadisleri belirttiğimiz şekilde yorumlayarak, On İki İmam’a itaat etmenin Müslümanlar için Allah’a itaat olduğuna inanılır.<a class="footnote-link" href="../Text/MEHZEP_VE_DEVLET_split_015.xhtml#footnote-231-182" id="footnote-231-182-backlink">[182]</a></span></p>

  <p class="duz1" xml:lang="tr"><span class="duz">Böylece “imamet”, Şiilikte bir iman konusudur, Şiilikte imanın şartlarından biri On İki İmam’a inanmaktır.<a class="footnote-link" href="../Text/MEHZEP_VE_DEVLET_split_015.xhtml#footnote-231-183" id="footnote-231-183-backlink">[183]</a></span></p>

  <p class="duz1" xml:lang="tr"><span class="duz">Ve Şiilikte “imamet” sadece ruhani ya da sadece dünyevi bir makam değil, uyulması Allah’ın emri olan din ve dünya işleriyle ilgili olarak Peygamber’e niyabetle (vekâleten) umumi başkanlıktır... İmamların bütün söz ve fiilleri Müslümanlar için hüccettir (delil), bağlayıcıdır. Onların buyrukları Allahüteâlâ’nın buyruklarıdır, yasakları da O’nun yasaklarıdır. Onlara itaat Allah’a itaattır... Şiiliğin, diğer mezheplerden en fazla ayrıldığı konu bu imam meselesidir.<a class="footnote-link" href="../Text/MEHZEP_VE_DEVLET_split_015.xhtml#footnote-231-184" id="footnote-231-184-backlink">[184]</a></span></p>

  <p class="duz1" xml:lang="tr"><span class="duz">İranlı din bilginleri de dini ve siyasi otoritelerin birbirinden ayrılamayacağı inancını ısrarla vurguluyor. İranlı Ayetullah Mehdi Hüseyin Ruhani, İstanbul’daki bilimsel bir sempozyumda, Türk ilahiyatçılara cevaben yaptığı konuşmada “dinin siyasetten ayrılığını” reddetmiş, “siyasi bir mesele olan hilafetin (imametin) dine dahil olduğunu” söyleyerek “bunun dinin bir parçası olduğunu apaçık ispatlayan deliller” olarak, Peygamber Efendimizin Hz. Ali’yi öven sözlerini nakletmiştir.<a class="footnote-link" href="../Text/MEHZEP_VE_DEVLET_split_015.xhtml#footnote-231-185" id="footnote-231-185-backlink">[185]</a></span></p>

  <p class="duz1" xml:lang="tr"><span class="duz">Dini ve siyasi otorite ayrılmaz kabul edilince, tarihi bakımdan, “On İki İmam”ın ve Mehdi’nin yeryüzündeki “vekil”lerinin üst düzey Şii uleması olduğuna inanılmış, dini ve siyasi otoritenin “müçtehit”, “ayetullah” gibi unvanlar verilen Şii din bilginlerinin denetiminde olması yönünde bir siyasi kültür oluşmuştur...</span></p>

  <p class="duz1" xml:lang="tr"><span class="duz">Böylece, Şiilikte din adamları çok büyük bir karizma ve kudret kazanmıştır. Buna karşılık, “devlet” kurumu, yani siyasi iktidar, geçici, gayri meşru ve imamlardan “gasp edilmiş” olarak görülmektedir... Bu çizginin Humeyni devrimine ulaştığını göreceğiz.</span></p>

  <p class="duz1" xml:lang="tr"><span class="duz">Sünnilikte ise, ilmi ve manevi faziletlerinden dolayı On İki İmam’a büyük saygı gösterilir ama siyasi iktidarın, Hz. Peygamber’den sonra Hz. Ali’nin elinden “gasp edildiği” kabul edilmez. Çünkü Sünnilikte siyasi iktidar Allah ve Peygamber tarafından “tayin” edilmez, ilk halifeler gibi seçimle veya geleneklere, toplumsal şartlara göre oluşur.</span></p>

  <p class="duz1" xml:lang="tr"><span class="duz">Hatta zamanla Sünnilikte, Şiiliktekinin tam aksine, siyasi otoritenin dini otoriteden üstün olduğu görüşü benimsenmiş ve bu da Osmanlı’nın “devlet” anlayışına ve XIX. yüzyıldaki hukuki modernleşme hareketlerine dayanak teşkil etmiştir.</span></p>

  <p class="duz1" xml:lang="tr"><span class="duz">Bunları göreceğiz.</span></p>

  <p class="duz1" xml:lang="tr"><span class="duz">R. Savory “On İki İmam Şiiliği’nin siyaset teorisi” konusunda şunları yazar:</span></p>

  <p class="alinti-ilk-paragraf" xml:lang="tr"><span class="dar-paragraf-duz">On İki İmam Şiiliği’nin imamet teorisi, Sünniliktekinden tamamen farklı bir hukuk anlayışı yarattı. Sünniler için, halife-imam, İslam toplumunun sadece siyasi ve idari bir lideri ve inancın savunucusudur. On İki İmam Şiiliği’nde ise, imam, ilahi vahyin yanılmaz yorumcusu ve bütün hakikatin ve ilmin tek kaynağıdır...</span></p>

  <p class="duz-ilk-paragraf" xml:lang="tr"><span class="duz">Bu fark, iki mezhebin ve Osmanlı ile İran’ın hukuk sistemlerini de etkilemiştir:</span></p>

  <p class="alinti-ilk-paragraf" xml:lang="tr"><span class="dar-paragraf-duz">Şiilikte imam yanılmaz kabul edildiği için, Şii hukukçular, hukuki kuralların formülasyonunda herhangi bir şekilde insan aklının ve kişisel muhakemenin kriter olarak kabul edilmesini reddetmişlerdir. Aynı şekilde, “icma”yı yani İslam toplumunun consensusunu (hukuk kaynağı olarak) kabul etmemişlerdir.<a class="footnote-link" href="../Text/MEHZEP_VE_DEVLET_split_015.xhtml#footnote-231-186" id="footnote-231-186-backlink">[186]</a></span></p>

  <p class="duz-ilk-paragraf" xml:lang="tr"><span class="duz">Şiilikte çok zengin bir fıkıh literatürü olmakla beraber, bu sınırlamalar yüzünden devletin yasama (yasa koyma, hukuk üretme) faaliyeti sınırlı kalmıştır.</span></p>

  <p class="duz-son-paragraf" xml:lang="tr"><span class="duz">Buna mukabil Sünnilikte, özellikle de “devlet tecrübesi” daha yoğun olan Hanefi-Osmanlı hukukunda devletin hukuk yaratma yetkisinin nasıl geniş olduğunu göreceğiz.</span></p>

  <div class="calibre1" id="calibre_pb_8"></div>
</body>
</html>
