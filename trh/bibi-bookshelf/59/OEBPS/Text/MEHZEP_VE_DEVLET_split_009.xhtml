<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MEHZEP_VE_DEVLET.xhtml</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Uni Sans Bold;
    font-style: normal;
    font-weight: normal;
    src: url("../Fonts/Uni Sans Bold.ttf")
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
</style>
</head>

<body class="calibre">
  <h1 class="bolum-ismi-tek-satir" id="toc-anchor-9" xml:lang="tr"><span class="bolum-ismi">Devlet ve ulema</span></h1>

  <p class="duz1" xml:lang="tr"><span class="duz">Sünni Osmanlı’da ve Şii İran’da bürokratik yapının ve modernleşme sürecinin çok farklı olmasındaki en önemli sebeplerden biri, ulemanın rolünün çok farklı olmasıdır.</span></p>

  <p class="duz1" xml:lang="tr"><span class="duz">Lapidus’un dediği gibi Sünnilikten farklı olarak Şiilikte:</span></p>

  <p class="alinti-ilk-paragraf" xml:lang="tr"><span class="dar-paragraf-duz">Ulema dindarlık ve ruhanilik alanında rehber olarak benimsendiği gibi, Müslüman toplumun gerçek liderleri olarak da kabul edilerek yüceltilmiştir. Hatta Şiilikte ulemayı mutlak ruhani rehberler olarak kabul etmek, halkın dini bir görevidir.<a class="footnote-link" href="../Text/MEHZEP_VE_DEVLET_split_015.xhtml#footnote-231-219" id="footnote-231-219-backlink">[219]</a></span></p>

  <p class="duz-ilk-paragraf" xml:lang="tr"><span class="duz">Şiilikte “imamet” doktrini sebebiyle din adamları (müçtehitler, ayetullahlar) o kadar üstün bir dini karizmaya sahiptir ki:</span></p>

  <p class="alinti-ilk-paragraf" xml:lang="tr"><span class="dar-paragraf-duz">İmamın hükmünü kabul etmemek Allah’ın hükmünü kabul etmemektir..<a class="footnote-link" href="../Text/MEHZEP_VE_DEVLET_split_015.xhtml#footnote-231-220" id="footnote-231-220-backlink">[220]</a></span></p>

  <p class="duz-ilk-paragraf" xml:lang="tr"><span class="duz">İmam kavramıyla tabii başta Hz. Ali olmak üzere, “On İki İmam” kastedilmektedir. Fakat zamanla, “müçtehit”, “merci-i taklit” ya da “ayetullah” denilen büyük Şii din bilginlerinin İmamın genel vekili (naib-i âmm) olduğu doktrini geliştirilmiştir. Sünni iktidarlar altında siyasi otoriteye yabancılaşmış olarak yaşayan Şii Müslümanlar, Şii ulemanın imamın vekili olduğunu kısa sürede ve kolaylıkla benimsemişlerdir. Bu, Şii itikadının önemli bir unsuru haline gelmiştir.<a class="footnote-link" href="../Text/MEHZEP_VE_DEVLET_split_015.xhtml#footnote-231-221" id="footnote-231-221-backlink">[221]</a></span></p>

  <p class="duz1" xml:lang="tr"><span class="duz">On İki İmam’dan sonuncusu olan Mehdi’nin bir gün tekrar dünyaya dönerek egemen olacağı inancı Şiilikte fevkalade güçlüdür. Savory’nin dikkat çektiği gibi, özellikle Safevi saltanatı zayıfladıkça, Mehdi’yi “müçtehit” (ayetullah) denilen Şii ulemanın temsil ettiği inancı güçlenmiş, buna mukabil (Osmanlı’dakinin aksine) siyasi otoriteye “itaat” fikri giderek zayıflamıştır.<a class="footnote-link" href="../Text/MEHZEP_VE_DEVLET_split_015.xhtml#footnote-231-222" id="footnote-231-222-backlink">[222]</a></span></p>

  <p class="duz1" xml:lang="tr"><span class="duz">İran’da saltanat (şahlık) zayıfladıkça, “üstün otoritenin hükümdar değil, ulema olduğu” inancı daha da güçlenmiş ve toplumsal bir gerçeklik haline gelmiştir.<a class="footnote-link" href="../Text/MEHZEP_VE_DEVLET_split_015.xhtml#footnote-231-223" id="footnote-231-223-backlink">[223]</a></span></p>

  <p class="duz1" xml:lang="tr"><span class="duz">Şii inancında Peygamber’in bütün otoritesi Hz. Ali’ye ve “On İki İmam”a geçmekte, onlardan da ulemaya intikal etmektedir. Böylece ulema, Allah’tan vahiy alma dışında, Peygamber’in otoritesini devralmış olmaktadır. Safevilerin en güçlü ve benimsenmiş olduğu dönemde bile, ulema, şahların elindeki siyasi otoritenin “ulemadan ödünç alındığı” görüşünü yaymıştır. Şah Pehlevi’ye karşı toplumsal tepkinin yükseldiği bir dönemde İmam Humeyni, otoritenin ulemaya ait olduğu görüşünü daha da politize ederek, ulemanın “veliy-ül-emr” olduğunu, yani Peygamber’in “tüm dünyevi ve ilahi hükümet yetkisine” sahip bulunduğunu savunmuştur. Bu doktrin, İran İslam Cumhuriyeti Anayasası’nda “velayet-i fakih” (ulemanın yüksek otoritesi) kurumu olarak yer almıştır.<a class="footnote-link" href="../Text/MEHZEP_VE_DEVLET_split_015.xhtml#footnote-231-224" id="footnote-231-224-backlink">[224]</a></span></p>

  <p class="duz1" xml:lang="tr"><span class="duz">Osmanlı’daki durum bunun tam tersinedir.</span></p>

  <p class="duz1" xml:lang="tr"><span class="duz">Lapidus, bu farkı çok güzel özetler:</span></p>

  <p class="alinti-ilk-paragraf" xml:lang="tr"><span class="dar-paragraf-duz">Sünni ulema bütünüyle sultanın (devletin) otoritesine bağlıdır ve devlet yönetimini meşrulaştıran dini tavırları desteklemiştir. İran’da ise, aksine, ulema devletten bağımsız ve devlete düşman olmuştur.<a class="footnote-link" href="../Text/MEHZEP_VE_DEVLET_split_015.xhtml#footnote-231-225" id="footnote-231-225-backlink">[225]</a></span></p>

  <p class="baslik" xml:lang="tr"><span class="duyuru-baslik">Ulemanın gücü</span></p>

  <p class="duz1" xml:lang="tr"><span class="duz">Şiilikte imamın yanılmaz (masum) kabul edilmesi ve imamın “genel vekili” olarak da ulemanın görülmesi, Sünnilikte ise ulemanın sadece dini bilgilere sahip insanlar olarak görülüp konumunun da devlet memuru olması çok farklı sonuçlar doğurmuştur.</span></p>

  <p class="duz1" xml:lang="tr"><span class="duz">Ünlü tarihçi Barthold diyor ki:</span></p>

  <p class="alinti-ilk-paragraf" xml:lang="tr"><span class="dar-paragraf-duz">Din adamları, Şii İran’da çok kuvvetlendiler ve halka, dini-mezhebi taassubu Sünni Türkiye’dekinden daha kuvvetle telkin ettiler.<a class="footnote-link" href="../Text/MEHZEP_VE_DEVLET_split_015.xhtml#footnote-231-226" id="footnote-231-226-backlink">[226]</a></span></p>

  <p class="duz-ilk-paragraf" xml:lang="tr"><span class="duz">Dilip Hiro’ya göre:</span></p>

  <p class="alinti-ilk-paragraf" xml:lang="tr"><span class="dar-paragraf-duz">Dünyevi bir lidere (hükümdar, devlet) göre daha az yanılabilir olarak kabul edilen hayattaki bir müçtehidi (ayetullahı) izleme gereği, Şii ulemanın eline Sünni ulemanın sahip olduğundan çok daha büyük bir güç verdi.<a class="footnote-link" href="../Text/MEHZEP_VE_DEVLET_split_015.xhtml#footnote-231-227" id="footnote-231-227-backlink">[227]</a></span></p>

  <p class="duz-ilk-paragraf" xml:lang="tr"><span class="duz">R. Savory’ye göre:</span></p>

  <p class="alinti-ilk-paragraf" xml:lang="tr"><span class="dar-paragraf-duz">İranlı ulema kendi teşkilatlanmasını kökleştirme ve devlet denetiminden bağımsız olma konusunda Sünni ulemadan daha başarılı olmuştur.<a class="footnote-link" href="../Text/MEHZEP_VE_DEVLET_split_015.xhtml#footnote-231-228" id="footnote-231-228-backlink">[228]</a></span></p>

  <p class="duz-ilk-paragraf" xml:lang="tr"><span class="duz">Bu farklılık Türkiye’de laik cumhuriyete, İran’da teokratik cumhuriyete yol açacaktır.</span></p>

  <p class="duz1" xml:lang="tr"><span class="duz">Farklılığın iki sebebi vardır. Birinci sebep siyasidir: Osmanlı hanedanı altı yüzyıl sürmüş, teşkilatlı, kurumlaşmış bir devlet olarak toplumda “siyasi meşruiyet” bilincini oluşturmuştur. Buna karşılık İran’da Safevilerden itibaren dört defa hanedan değişikliği yaşanmıştır. Siyasi otoritenin bu şekilde kesintilere ve zaaflara uğraması yüzünden siyasi kurumlaşma ve meşruiyet fikri Türkiye’deki kadar gelişip güçlenememiştir.</span></p>

  <p class="duz1" xml:lang="tr"><span class="duz">İkinci sebep ise, Sünnilik ile Şiilik arasındaki doktrin farkıdır.</span></p>

  <p class="duz1" xml:lang="tr"><span class="duz">İki mezhebin ulemaya ve siyasi otoriteye bakışındaki bu farklılıklar, mesela, zekât meselesinde somut bir şekilde görülebilir. Sünnilikte zekâtı bir kamu vergisi sayarak siyasi otorite (devlet) de toplayabilir ya da kişisel ibadet sayarak müminlerin kendileri de dağıtabilir. Halbuki Şiilikte zekât ulemaya verilir, dağıtımı ulema yapar. Zekât toplayıp dağıtmanın büyük bir sosyal güç olduğuna dikkat çeken İranlı akademisyen Momen, “Sünni ulemanın böyle bir şansa sahip olamadığını” belirtir.<a class="footnote-link" href="../Text/MEHZEP_VE_DEVLET_split_015.xhtml#footnote-231-229" id="footnote-231-229-backlink">[229]</a></span></p>

  <p class="duz1" xml:lang="tr"><span class="duz">Şiilikte zekâtı hükümetin (vergi gibi) hiçbir şekilde toplayamaması ve sadece ulemanın toplaması, siyasi otoriteyi zayıflatan, ulema otoritesini yükselten bir faktör olmuştur.<a class="footnote-link" href="../Text/MEHZEP_VE_DEVLET_split_015.xhtml#footnote-231-230" id="footnote-231-230-backlink">[230]</a></span></p>

  <p class="duz1" xml:lang="tr"><span class="duz">İran’da Şii ulemanın en önemli ekonomik güç kaynağı vakıflardır. Dini hizmet ve hayır amaçlı vakıflar çok büyük bir ekonomik gücü ifade ettiği gibi, ulemanın toplum üzerindeki nüfuzunun da en önemli dayanaklarından biridir. Bu vakıfların çoğunun, o devirde toprağa (tarıma) bağlı olması normaldir ve bu da ulemanın tutucu olmasına, yani büyük çaplı ticarileşmeye soğuk bakmasına yol açmıştır. Bu çok güçlü vakıflar sayesinde, İran’da ulema kısa sürede siyasi otoriteden bağımsız, büyük bir ekonomik güç haline gelmiştir.<a class="footnote-link" href="../Text/MEHZEP_VE_DEVLET_split_015.xhtml#footnote-231-231" id="footnote-231-231-backlink">[231]</a></span></p>

  <p class="duz1" xml:lang="tr"><span class="duz">Martin’in verdiği rakamlara göre, XIX. yüzyılda, Kaçar hanedanı döneminde İran’da ulemanın elindeki dini vakıfların geliri 4 milyon tümen (İran para birimi) idi ve bu bütün devlet gelirlerinin yarısı gibi muazzam bir meblağı ifade ediyordu. Sadece Necef’teki vakıfların ulemaya sağladığı yıllık gelir –o günün satın alma gücüyle– yılda 235 000 dolardı! İran’da ulemanın diğer bir gelir kaynağı da şer’iye mahkemelerinin adli ve idari işlemler için aldığı harçlardı. Martin, bunun da vakıflar kadar önemli bir gelir olduğunu yazar.<a class="footnote-link" href="../Text/MEHZEP_VE_DEVLET_split_015.xhtml#footnote-231-232" id="footnote-231-232-backlink">[232]</a></span></p>

  <p class="duz1" xml:lang="tr"><span class="duz">Osmanlı ulemasının da vakıflar, mahkeme harçları gibi gelirleri vardır. Tarihçi Shaw Sünni-Osmanlı ulemasının yönetimindeki vakıflar için bir gelir rakamı vermemekle birlikte bunun “muazzam bir parasal güç” oluşturduğunu belirtir. Fakat Osmanlı uleması gelirlerini vakıflardan ve adli-idari işlemlerden sağlasa da devlet memurudur; devleti üstün otorite olarak benimsemiştir. Shaw’un dediği gibi, Osmanlı uleması vakıfların sağladığı mali gücü “politik ve dini bir imtiyaz elde etmekten ziyade, kişisel ve ulema camiasının çıkarları için kullanmıştır”.<a class="footnote-link" href="../Text/MEHZEP_VE_DEVLET_split_015.xhtml#footnote-231-233" id="footnote-231-233-backlink">[233]</a></span></p>

  <p class="duz1" xml:lang="tr"><span class="duz">Halbuki Şii doktrini dünyevi otoriteyi meşru saymadığı, en azından üstün otorite olarak görmediği için, İran uleması ekonomik gücünü politik amaçlar için kullanmıştır.</span></p>

  <p class="duz1" xml:lang="tr"><span class="duz">Diğer fevkalade önemli bir faktör, Sünni-Osmanlı’da üstün otorite olan devletin, Fatih zamanından başlayarak ve bilhassa da II. Mahmud zamanında, vakıfların yönetimini kamulaştırmasıdır. Böylece devlet ulemanın ekonomik dayanağını denetim altında tutmuştur. İran’da ise bu, günümüze kadar mümkün olmamıştır.</span></p>

  <p class="duz1" xml:lang="tr"><span class="duz">Kitabımızın modernleşme bahsinde bunları göreceğiz.</span></p>

  <p class="duz1" xml:lang="tr"><span class="duz">Şimdi, Türkiye’nin ve İran’ın geri kalmışlık sürecinde ulemanın konumuna bakalım.</span></p>

  <p class="baslik" xml:lang="tr"><span class="duyuru-baslik">Gerileme sürecinde ulema</span></p>

  <p class="duz1" xml:lang="tr"><span class="duz">Geri kalmışlığın asıl sebebi dünya ticaret yollarının Akdeniz’den okyanuslara kaymasıdır. Yeni kıtaların keşfi ve okyanus ticareti sayesinde sömürgeciliğe açılan Batı Avrupa artık dünyanın ekonomik güç merkezidir. Bu o kadar belirleyici bir faktördür ki, Rönesans’ın beşiği olan İtalya’yı bile Batı Avrupa’nın gerisine düşürmüştür.</span></p>

  <p class="duz1" xml:lang="tr"><span class="duz">Akdeniz’e bağlı olarak Osmanlı’nın ve İran’ın çökmesinin sebebi şeriat değildir; Sünnilik, Şiilik, padişahlık, şahlık değildir. Fakat bütün bunlar, ekonomik ve siyasi geri kalma sürecinden olumsuz etkilenmiştir. Dışarıda Avrupa’nın üstünlüğü ile içeride patlak veren bunalımlar karşısında Osmanlı resmi ideolojisi ve kurumları büzülmüş, içine kapanmış, sertleşmiş, daralmıştır.</span></p>

  <p class="duz1" xml:lang="tr"><span class="duz">Bunu yansıtmak bakımından, Sultan II. Mustafa’dan örnek vermek istiyorum. Gayretli, vatansever bir padişah olan Sultan Mustafa, büyük mağlubiyet ve toprak kayıplarının yaşandığı 1695-1703 yılları arasında hükümdarlık yapmıştır: Tam “eve kapanma” psikolojisi yaratacak felaketli bir dönem...</span></p>

  <p class="duz1" xml:lang="tr"><span class="duz">Ve Sultan Mustafa, bir ferman çıkararak, kadı (yargıç) tarafından verilecek “hüccet”, yani belgelerde ve devlet adamlarının çıkaracağı “hüküm”lerde, artık “şer’ ve kanun” (şeriat ve örfi hukuk) deyiminin kullanılmasını yasaklamış, sadece “şer’” (şeriat) kavramının kullanılmasını emretmiştir.</span></p>

  <p class="duz1" xml:lang="tr"><span class="duz">Prof. Akgündüz, İslam hukukunda geniş bir örfi hukuk (kanunname) tatbikatı olduğunu hatırlatarak, Mustafa’nın bu tavrının “her şeyi dar çerçeveden değerlendiren” ulema ve devlet adamlarının telkinlerinden kaynaklandığını yazar.<a class="footnote-link" href="../Text/MEHZEP_VE_DEVLET_split_015.xhtml#footnote-231-234" id="footnote-231-234-backlink">[234]</a></span></p>

  <p class="duz1" xml:lang="tr"><span class="duz">Aslında olay, tehdit ve zorluk karşısında “eve kapanma” psikolojisine benzer bir içe kapanma hadisesidir; benzer durumla karşılaşan her resmi ideoloji kendi ilkelerine daha sıkı sarılır, gevşemiş vidaları sıkılaştırır, sertleşir... Ve bağnazlaşır...</span></p>

  <p class="duz1" xml:lang="tr"><span class="duz">Bu kural sonradan Alexis de Tocqueville gibi büyük bir sosyal düşünür tarafından da ifade edilmiştir: Rejimler (ve resmi ideolojiler) güçlü oldukları zaman değil, kendilerini zayıf hissettikleri zaman sertleşir, katılaşır.<a class="footnote-link" href="../Text/MEHZEP_VE_DEVLET_split_015.xhtml#footnote-231-235" id="footnote-231-235-backlink">[235]</a></span></p>

  <p class="duz1" xml:lang="tr"><span class="duz">Osmanlı’da kuruluş ve yükselme devirlerinde, resmi ideolojiyi ifade eden “şer’-i şerif” (şeriat) anlayışının esnek, ulemanın da geniş görüşlü olduğunu biliyoruz. Ama gerilemenin felaketleri ortaya çıktıkça “eve kapanma”, içe kapanma, daralma, kasılma, bağnazlaşma ağır basmıştır.</span></p>

  <p class="duz1" xml:lang="tr"><span class="duz">Batı’daki gelişmeleri izlemek temelli zorlaşmıştır.</span></p>

  <p class="duz1" xml:lang="tr"><span class="duz">Bunun ilk işaretleri bizde Kanuni Süleyman, İran’da Büyük Abbas zamanında ortaya çıkmaya başlar; sanki zirveden düşme duygusu hissedilmiştir!</span></p>

  <p class="duz1" xml:lang="tr"><span class="duz">Sünni ve Şii bir kısım sufi tarikatlarda geniş bir tatbikatı bulunan “sema” (dönerek ve müzikle zikir) âyinine karşı bu döneminde yasaklar konulmaya başlanmıştır!</span></p>

  <p class="duz1" xml:lang="tr"><span class="duz">İran’da Şii ulema sema yapmayı ve ayinlerde müzik çalmayı günah kabul etmekle kalmayıp “lanetlemiş”tir!<a class="footnote-link" href="../Text/MEHZEP_VE_DEVLET_split_015.xhtml#footnote-231-236" id="footnote-231-236-backlink">[236]</a></span></p>

  <p class="duz1" xml:lang="tr"><span class="duz">Ebussuud Efendi’nin de semayı günah sayan, fakat Şii ulemanınki kadar sert olmayan fetvaları vardır.<a class="footnote-link" href="../Text/MEHZEP_VE_DEVLET_split_015.xhtml#footnote-231-237" id="footnote-231-237-backlink">[237]</a></span></p>

  <p class="duz1" xml:lang="tr"><span class="duz">Ebussuud Efendi kılık kıyafet konusunda da katı fetvalar vermiştir. Çünkü Ebussuud Efendi’ye göre kılık kıyafet özel bir mesele değil, statüyü gösteren bir “simge” idi! Bunları “nizam-ı âlem” denilen kamu düzeninin bozulması işaretlerine karşı, bir kamu görevlisi olan “şeyhülislam”ın, toplumsal disiplini tesis çabası olarak görmek gerekir. Bu aynı zamanda, Osmanlı kafasının daralmakta olduğunun göstergesiydi.</span></p>

  <p class="duz1" xml:lang="tr"><span class="duz">Ebussuud Efendi’de “kamu görevlisi” tavrı çok belirgindir. Nitekim, hiçbir kamu görevi sorumluluğu bulunmayan katı fıkıhçı Mehmed Birgivi Efendi “paranın vakfedilmesi”ni faiz kabul edip haram saymıştır. “Kamu görevlisi” Ebussuud Efendi ise, yaygın olan ve ekonomik düzen bakımdan önemli işlevleri bulunan “para vakıfları”nı meşru, yani şeriata ve kanuna uygun kabul etmiş ve onaylamıştır. Tarihçi Cemal Kafadar, Osmanlı’da çok yaygın olan para vakıflarının başka hiçbir İslam toplumunda görülmediğine dikkat çekerek Ebussuud’un geniş görüşlü, pratik davrandığını belirtir.<a class="footnote-link" href="../Text/MEHZEP_VE_DEVLET_split_015.xhtml#footnote-231-238" id="footnote-231-238-backlink">[238]</a></span></p>

  <p class="duz1" xml:lang="tr"><span class="duz">Birgivi, dine aykırı fetva verdiğini düşündüğü Ebussuud’a hakaretler yağdırmıştır.<a class="footnote-link" href="../Text/MEHZEP_VE_DEVLET_split_015.xhtml#footnote-231-239" id="footnote-231-239-backlink">[239]</a></span></p>

  <p class="duz1" xml:lang="tr"><span class="duz">Ebussuud Efendi’nin sema ayinini yasaklamak gibi dar yorumlarında da, para vakfı serbestisi gibi geniş yorumlarında da, bir kamu görevlisinin “düzenlilik” ve “devlet çıkarı” konusundaki duyarlığı vardır.</span></p>

  <p class="baslik" xml:lang="tr"><span class="duyuru-baslik">Osmanlı uleması</span></p>

  <p class="duz1" xml:lang="tr"><span class="duz">Devlet çıkarı ve düzenlilik fikri Osmanlı ulemasında son derece etkilidir. Ulema zaten devlet görevlisidir, bürokrattır.</span></p>

  <p class="duz1" xml:lang="tr"><span class="duz">Medrese ve ulema, devlete hukuk-nizam üretmek ve korumak için vardır. Bu yüzden, devlete de kurulu düzene de “eleştirel” bakmaz; eleştirel baktığı şey, yozlaşma saydığı değişimlerdir: Sema, raks, lüks yaşam, standart dışı kılık kıyafet gibi...</span></p>

  <p class="duz1" xml:lang="tr"><span class="duz">Osmanlı bir bürokratik imparatorluktur. Sivil idarede “nişancı” (diyelim, “Başbakanlık müsteşarı”) Celalzade, din-hukuk alanında ise Ebussuud Efendi bürokratikleşmenin zirvesini temsil ederler.<a class="footnote-link" href="../Text/MEHZEP_VE_DEVLET_split_015.xhtml#footnote-231-240" id="footnote-231-240-backlink">[240]</a></span></p>

  <p class="duz1" xml:lang="tr"><span class="duz">Zaten Osmanlı medresesi de devlet kurumu olarak ve devlete personel yetiştirmek için kurulmuştur; bu bakımdan “devletçi”dir, resmi ideolojinin eğitim kurumlarıdır.<a class="footnote-link" href="../Text/MEHZEP_VE_DEVLET_split_015.xhtml#footnote-231-241" id="footnote-231-241-backlink">[241]</a></span></p>

  <p class="duz1" xml:lang="tr"><span class="duz">Amaç bu olduğu için Osmanlı medresesinde devletin ihtiyacı olan hukuk (fıkıh) ağır basmış; hür düşünceye, yeni görüşlere, tartışmalara, hatta “itişip kakışmalara” yol açabilecek nitelikteki İslami ilimlerden “kelam” (ilahiyat felsefesi) gelişmemiştir!</span></p>

  <p class="duz1" xml:lang="tr"><span class="duz">Hatta kendi doğrultusunda bile Osmanlı medresesi üretken değildir. Osmanlı’da devletin ve sosyoekonomik düzenin gerilemesine paralel olarak, medrese de bağlı olduğu devletle birlikte gerilemiştir.</span></p>

  <p class="duz1" xml:lang="tr"><span class="duz">Değerli araştırmacı Fahri Unan’a göre, yükselme devrinde yer alan XVI. yüzyılda Fatih Medresesi’nde ders veren 290 müderrisin (ulema) yazdığı eser sayısı 118’dir. 100 ulemadan 40’ı kitap yazmış, oran yüzde 40’tır!</span></p>

  <p class="duz1" xml:lang="tr"><span class="duz">Gerileme devrinde, XVII. yüzyılda eser yazan ulema oranı yüzde 9’a inmiş, XVIII. yüzyılda gerileme devam ederek yüzde 6’ya düşmüştür!</span></p>

  <p class="duz1" xml:lang="tr"><span class="duz">Üstelik, yazılan eserlerin büyük kısmı eski kitapların şerh ve yorumudur.</span></p>

  <p class="duz1" xml:lang="tr"><span class="duz">Telif olarak kaleme alınan eserler içinde fıkıh (hukuk) konusunda olanlar yüzde 20, ilahiyat felsefesi demek olan “kelam” konusundakiler ise yüzde 4,7’dir!<a class="footnote-link" href="../Text/MEHZEP_VE_DEVLET_split_015.xhtml#footnote-231-242" id="footnote-231-242-backlink">[242]</a></span></p>

  <p class="duz1" xml:lang="tr"><span class="duz">Demek ki, devlet geriledikçe, devlet kurumu olan medrese de gerilemiştir! Az kitap yazılmıştır, yazılan kitaplar “hukuk” ağırlıklıdır.</span></p>

  <p class="duz1" xml:lang="tr"><span class="duz">Roma İmparatorluğu’nda da hukuk ve idare gelişmiş, ama mirasçısı olduğu Yunan felsefesine bir virgül eklenmemişti. Bunun gibi, Osmanlı İmparatorluğu da hukuk ve idareyi geliştirmiş ama mirasçısı olduğu eski İslam bilim ve felsefesine bir katkıda bulunamamıştır! Bu benzerlik bilim tarihçilerinin de dikkatini çekmiştir.<a class="footnote-link" href="../Text/MEHZEP_VE_DEVLET_split_015.xhtml#footnote-231-243" id="footnote-231-243-backlink">[243]</a></span></p>

  <p class="duz1" xml:lang="tr"><span class="duz">Robert Mantran da “İlahiyat Türkler arasında pek modası olan bir ilim değildir” diyor, medresede metin inceleme ve fıkhın ağır bastığını belirtiyor. Halbuki ilahiyat felsefesi (kelam) yeni ufuklar açabilirdi; Avrupa da ilahiyattan yola çıkmıştı. Mantran memur yetiştiren Osmanlı medresesi için “Bu eğitim entelektüel ve manevi yenileşmenin belirmesine fırsat bırakmamaktadır” diye yazmıştır.<a class="footnote-link" href="../Text/MEHZEP_VE_DEVLET_split_015.xhtml#footnote-231-244" id="footnote-231-244-backlink">[244]</a></span></p>

  <p class="duz1" xml:lang="tr"><span class="duz">Gerileme sürecinde medresenin “eve kapanması” tahripkâr sonuçlar doğurmuştur: Gelişme devirlerinde İslam ve Osmanlı medreselerinde okutulmuş olan matematik, astronomi, tıp ve hele de ilahiyat felsefesi gibi “akli ilimler” gerileme sürecindeki Osmanlı medresesinde eski düzeyini de kaybetmiştir. Hatta Kâtip Çelebi, bazı akli ilim kitaplarının, “felsefiyattır deyü” ders programından çıkarıldığını yazar!<a class="footnote-link" href="../Text/MEHZEP_VE_DEVLET_split_015.xhtml#footnote-231-245" id="footnote-231-245-backlink">[245]</a></span></p>

  <p class="duz1" xml:lang="tr"><span class="duz">Sultan II. Mustafa’nın Osmanlı karakteristiği olan “şeriat ve kanun” teriminden “kanun”u çıkarttırması gibi!</span></p>

  <p class="duz1" xml:lang="tr"><span class="duz">Böylece “eve kapanan”, daralan zihinler zamanla fıkıh konusunda bile donmuştur.</span></p>

  <p class="duz1" xml:lang="tr"><span class="duz">XVI. yüzyılda birçok yönden, hatta bazı pozitif bilimlerde bile Avrupa’dan ileride olan Osmanlı’nın XVIII. yüzyılda düştüğü durum ulemanın gerileyişinde somutlaşmaktadır:</span></p>

  <p class="alinti-ilk-paragraf" xml:lang="tr"><span class="dar-paragraf-duz">Ulema sınıfı, imparatorluğun yüzyüze kalmış olduğu yeni problemleri etkili olarak kavrama ve bunlar üzerinde görüş beyan etme konusunda yetersiz kalıyordu.<a class="footnote-link" href="../Text/MEHZEP_VE_DEVLET_split_015.xhtml#footnote-231-246" id="footnote-231-246-backlink">[246]</a></span></p>

  <p class="duz-ilk-paragraf" xml:lang="tr"><span class="duz">Artık, kurtulmak için çırpınmakta olan devlet ulemadan değil, Avrupai “mektepler”de okumuş bürokratlardan akıl alacaktı, fikir alacaktı, hukuk alacaktı. Osmanlı Devleti’nin zaten çok köklü olan bürokratik karakteri sayesinde yeni modernist bürokrasi hızla güçlenecek, Osmanlı modernizmine yön verecektir.</span></p>

  <p class="baslik" xml:lang="tr"><span class="duyuru-baslik">İran uleması</span></p>

  <p class="duz1" xml:lang="tr"><span class="duz">İran’da ise tarih bambaşka bir yönde aktı: Osmanlı’dakinin tam tersine, ulema güçlendi, bürokrasi (devlet) cılız kaldı...</span></p>

  <p class="duz1" xml:lang="tr"><span class="duz">Safeviler kuvvetli bir merkezi devlet kurdukları için ulema devlete karşı önemli bir varlık gösterememişti. Fakat şahlık kurumu zayıflayınca, ulema Şii doktrininden gelen üstünlüğüne sahip çıkmış ve bunu başarmıştır.</span></p>

  <p class="duz1" xml:lang="tr"><span class="duz">Osmanlı hanedanı altı asır müddetle tartışmasız devam ederek siyasi otoritenin üstünlüğü yönünde bir kültür oluşturmuştur. İran’da ise Şah Abbas’tan sonra Safeviler zayıflamış, otoriteleri sarsılmıştır. 1736’da Safevi hanedanını deviren Nadir Şah kendi hanedanını kurmuştur. 1750’de o da devrilmiş, Zend hanedanı tahtı ele geçirmiştir. 1779 yılında Zendleri deviren Afşar Türklerinden Ağa Muhammed, Kaçar hanedanını kurmuştur. Bunların hepsi bir yüzyıl içinde olmuştur! Müthiş bir istikrarsızlık!</span></p>

  <p class="duz1" xml:lang="tr"><span class="duz">Ülkede sürekli kargaşa ve siyasi otorite buhranı yaşanmıştır.</span></p>

  <p class="duz1" xml:lang="tr"><span class="duz">Momen’in belirttiği gibi, siyasi otoritenin bu kadar derin ve sürekli zaafa uğraması karşısında, halk istikrarlı bir otorite olarak ulemaya yönelmiştir. Şii doktrininde zaten ruhani bir kudrete sahip olan ulema hızla güçlenmiştir.</span></p>

  <p class="duz1" xml:lang="tr"><span class="duz">Safevilerin sufi tarikatından, ondan sonra da “On İki İmam” ve eski kisraların soyundan gelme ve Mehdi’yi temsil etme iddialarından doğan bir otoritesi vardı. Sonraki hanedanlar böyle bir otoriteye sahip olamamış, sadece dünyevi temele dayanmışlar, istikrarsızlık ve geleneksizlik sebebiyle güçlü siyasi-bürokratik kurumlar da kuramamışlardır.</span></p>

  <p class="duz1" xml:lang="tr"><span class="duz">Bu durumda Şii ulema giderek büyüyen ve siyasi otoriteyi de aşan bir ruhani güç haline gelmiş, sorunlarda halkın başvuru “merci”i olmuş, halkla birlikte siyasete de müdahale ederek hem gücünü büyütmüş hem de politize olmuştur. Halk, İngilizlerin tütün imtiyazını protesto edeceği zaman, bunu ulema örgütlemiş ve harekete ulema önderlik etmiştir.<a class="footnote-link" href="../Text/MEHZEP_VE_DEVLET_split_015.xhtml#footnote-231-247" id="footnote-231-247-backlink">[247]</a></span></p>

  <p class="duz1" xml:lang="tr"><span class="duz">Şii ulemanın düşünce ve davranış tarihinde üç dönem vardır:</span></p>

  <p class="duz1" xml:lang="tr"><span class="duz">Birincisi, XVIII. yüzyıla kadar ulema siyasi konularda esasen Mehdi’yi beklemiş, normal fetva işleriyle uğraşmıştır. Zaten bu yüzyıla kadar İran’da güçlü Safevi hanedanı vardır.</span></p>

  <p class="duz1" xml:lang="tr"><span class="duz">İkincisi, XVIII. yüzyıldan itibaren İran’da hanedan değişmeleri yüzünden siyasi otoritenin derin zaafa uğraması sürecinde ulema, “siyasi ve umumi ıslahat”ın da kendi yetki alanına girdiği yönünde doktrinler geliştirmeye başlamıştır.</span></p>

  <p class="duz1" xml:lang="tr"><span class="duz">Üçüncü aşamada bu doktrinler İmam Humeyni liderliğinde “İslam Devrimi”ni yaratmıştır.<a class="footnote-link" href="../Text/MEHZEP_VE_DEVLET_split_015.xhtml#footnote-231-248" id="footnote-231-248-backlink">[248]</a></span></p>

  <p class="duz1" xml:lang="tr"><span class="duz">XVIII. yüzyıldan itibaren Şii ulema daha dinamiktir.</span></p>

  <p class="duz1" xml:lang="tr"><span class="duz">Şii ulemanın düşünce tarihinde iki akımdan bahsedilir:</span></p>

  <p class="duz1" xml:lang="tr"><span class="duz">Bunlardan biri “Ahbariler”dir. Kuran ve sünnetten başka bilgi kaynağı kabul etmezler. Bunlar bağnazlıkta İslam tarihindeki “Selefiler”e ve Osmanlı’da devlet tarafından bastırılıp dağıtılmış olan “Kadızadeliler”e benzerler... Oyun için güvercin uçurmayı bile günah sayacak kadar bağnazdırlar.<a class="footnote-link" href="../Text/MEHZEP_VE_DEVLET_split_015.xhtml#footnote-231-249" id="footnote-231-249-backlink">[249]</a></span></p>

  <p class="duz1" xml:lang="tr"><span class="duz">İkincisi, XX. yüzyılın sonunda Humeyni’yi de çıkaracak olan “Usuliler”dir. Bunlar “içtihat” sahibidirler, kendi doğrultularında düşünce üretmektedirler. Siyaseti ve bütün sosyal hayatı kapsayan doktrinler geliştirmişlerdir.</span></p>

  <p class="duz1" xml:lang="tr"><span class="duz">XVIII. yüzyıl başlarından itibaren Ahbariler gerilemiş, Usuliler güçlenmiştir. Usulilerin güçlenmesi, yukarda belirttiğimiz siyaseten zayıf hanedanlar dönemine denk düşmektedir.</span></p>

  <p class="duz1" xml:lang="tr"><span class="duz">Usuli uleması dinamik ve üretken olduğu için, siyasi konularda da halka önderlik edebilmişler ve böylece daha XVIII. yüzyılda İran’da “iki çeşit devlet” oluşmuştu:<a class="footnote-link" href="../Text/MEHZEP_VE_DEVLET_split_015.xhtml#footnote-231-250" id="footnote-231-250-backlink">[250]</a> Şahınki ve ayetullahlarınki...</span></p>

  <p class="duz1" xml:lang="tr"><span class="duz">Usuli ulemanın ürettiği yenilikler klasik Şii doktrinlerinin siyaseti de içine alacak şekilde genişletilmesi niteliğindedir!</span></p>

  <p class="duz1" xml:lang="tr"><span class="duz">Devlet yanlısı Sünni ulema farklı görüşlerin çatışmasından sosyal kargaşa çıkar korkusuyla “içtihat kapısını kapatmıştı”. Böylece entelektüel inisiyatif de devletin eline geçecekti.</span></p>

  <p class="duz1" xml:lang="tr"><span class="duz">Şii uleması ise, “siyasi otorite”ye hep soğuk baktığı için “içtihat kapısını” açık ve kendi elinde tutmuştur! Dinin temel kurallarından yeni anlamlar çıkaran din bilgini demek olan “müçtehit” (içtihat yapan), Şiilikte fevkalade önemli bir ruhani ve sosyal otoritedir.</span></p>

  <p class="duz1" xml:lang="tr"><span class="duz">Usuliler imamın ruhani ve dünyevi otoritesinin de artık “müçtehitlere” geçtiği yolunda bir doktrin geliştirmişlerdir. Bu, ulemanın gücünü büsbütün artırmıştır. Artık yüksek düzeyli Şii din bilginleri “merci-i taklit”tir. Yani, neyin iyi, neyin kötü olduğunu anlamak için bakmak, onu “taklit” etmek gerekirdi.<a class="footnote-link" href="../Text/MEHZEP_VE_DEVLET_split_015.xhtml#footnote-231-251" id="footnote-231-251-backlink">[251]</a></span></p>

  <p class="duz1" xml:lang="tr"><span class="duz">İmam Humeyni bu “merci-i taklit” doktrinini daha geliştirecek ve devletin de bu “merci”ye uyması için “velayet-i fakih” (ulemanın velayeti, denetimi) adıyla anayasal bir kurum oluşturacaktır.</span></p>

  <p class="baslik" xml:lang="tr"><span class="duyuru-baslik">Şii ulemanın politizasyonu</span></p>

  <p class="duz1" xml:lang="tr"><span class="duz">Osmanlı’da siyasi otoritenin ve kurumlaşmanın güçlü olması Sünni ulemanın siyasete ilgisini azaltmış ve ulemayı bir tür “depolitize” etmiştir: Politika devletin işidir!</span></p>

  <p class="duz1" xml:lang="tr"><span class="duz">İran’da ise, siyasi otoritenin ve kurumlaşmanın zayıf olması, sosyal ve karizmatik olarak çok güçlü bulunan ulemayı politik tavırlara, halka önderlik ederek kitlevi politik eylemler oluşturmaya yöneltmiştir. 1979’daki İran devrimi de böyle olmuştur zaten.</span></p>

  <p class="duz1" xml:lang="tr"><span class="duz">Hükümetle ihtilaf çıktığında halk da ulemayı başvuru “mercii” olarak görmüş, ulemayla hareket etmiştir.</span></p>

  <p class="duz1" xml:lang="tr"><span class="duz">1890-1891 yıllarında yaşanan ve başarıya ulaşarak Şii ulemanın gücünü kanıtlayan ünlü “Tütün Boykotu” eylemi bu bakımdan son derece tipiktir; âdeta bir asır sonraki İran devriminin habercisidir!</span></p>

  <p class="duz1" xml:lang="tr"><span class="duz">Kaçar hanedanından Nasrüddin Şah 1890 yılında bir İngiliz konsorsiyumuna tütün tekeli (reji) hakkını vermişti. Şah bununla devlete toplu, peşin gelir sağlıyor, İngiliz yatırımıyla sigara sanayiini geliştirmeyi amaçlıyor, karşılığında tütün alım, işleme, sigara yapımı ve satımı tekelini bu İngiliz şirketine veriyordu.</span></p>

  <p class="duz1" xml:lang="tr"><span class="duz">Şirket 1891’de faaliyete geçti.</span></p>

  <p class="duz1" xml:lang="tr"><span class="duz">Halk, özellikle de tütün satımı yapan esnaf buna büyük tepki gösterdi.</span></p>

  <p class="duz1" xml:lang="tr"><span class="duz">1891 yılının aralık ayında “merci-i taklit” ya da “baş müçtehit” makamında bulunan Molla Mirza Hasan Şirazi tarafından bir fetva verildi ve bütün ülkeye dağıtıldı. Bu fetvaya göre, İngilizlere verilen tütün tekeli iptal edilinceye kadar tütün içmek dinen haramdı, çünkü “Saklı İmam”a saygısızlıktı.<a class="footnote-link" href="../Text/MEHZEP_VE_DEVLET_split_015.xhtml#footnote-231-252" id="footnote-231-252-backlink">[252]</a></span></p>

  <p class="duz1" xml:lang="tr"><span class="duz">Bütün halk, hatta şahın sarayındaki çalışanlar bile fetvaya uydular, tütün tekeli fiilen anlamsız hale geldi ve iptal edildi! Böylece şahın güçsüzlüğü ve Şii ulemanın gücü ortaya konulmuş oldu. Ulema, şahla çatıştığı zaman halkı arkasına alabileceğini görmüştü. Halk da, hükümetten çok ulemayı lider ve otorite olarak görüyordu. Bunun temelinde Şiiliğin “imam” ve “merci-i taklit” doktrinleri vardır.<a class="footnote-link" href="../Text/MEHZEP_VE_DEVLET_split_015.xhtml#footnote-231-253" id="footnote-231-253-backlink">[253]</a></span></p>

  <p class="duz1" xml:lang="tr"><span class="duz">Martin’e göre, tütün tekelinin iptali yüzünden İran hükümeti İngiliz firmasına 500 000 sterlin tazminat ödemeye mahkûm olmuştur.</span></p>

  <p class="duz1" xml:lang="tr"><span class="duz">Martin’in anlattığı başka iki önemli olay da ilginçtir. 1899 yılında Yahudi ve Müslüman tüccarlar arasında pamuk fiyatları yüzünden ticari ihtilaf çıkmış ve Şii ulema Müslüman tüccarları destekleyerek Yahudi aleyhtarı gösteriler düzenlemiştir. Isfahan’da kurulan Bank-ı Şahane (Şah / Devlet Bankası) tefecilik yapan esnafın şiddetli tepkilerini çekmiş, ulema da faizin haram olduğunu belirterek bankacılığa karşı (tefeci) esnafı desteklemiştir!<a class="footnote-link" href="../Text/MEHZEP_VE_DEVLET_split_015.xhtml#footnote-231-254" id="footnote-231-254-backlink">[254]</a></span></p>

  <p class="duz1" xml:lang="tr"><span class="duz">Şii ulema daima yabancı sermayeye karşı olmuş ve yabancı sermaye rekabetinden rahatsız olan esnafın (bazargân, pazarcılar) desteğini yanında bulmuştur. 1903 yılında ulema içki ithalatını da kapsadığı için gümrük indirimine karşı çıkmıştır. Korunmuş iç pazarda ticaret yapmak isteyen İranlı tüccar ve esnaf ulemayı desteklemiştir. Ulema, yabancı sermaye olduğu için 1950’lerde Coca Cola’yı da “mekruh” ilan etmiştir.<a class="footnote-link" href="../Text/MEHZEP_VE_DEVLET_split_015.xhtml#footnote-231-255" id="footnote-231-255-backlink">[255]</a></span></p>

  <p class="duz1" xml:lang="tr"><span class="duz">(Bizde de “ilericiler” “boyalı gazoz emperyalizmi”ne karşı çıkmıştı.)</span></p>

  <p class="duz1" xml:lang="tr"><span class="duz">Görülüyor ki, İran’da ulema ile kitleler arasındaki bu ittifakın Şiilik akidesiyle ilgili temelleri bulunduğu gibi, böyle sosyal ve ekonomik temelleri de vardır. Ulema, hükümete karşı halkın önüne düşüp halkın “çıkarlarını” savunmuştur.<a class="footnote-link" href="../Text/MEHZEP_VE_DEVLET_split_015.xhtml#footnote-231-256" id="footnote-231-256-backlink">[256]</a> (Humeyni devrimi de halk hareketiydi.)</span></p>

  <p class="duz1" xml:lang="tr"><span class="duz">Osmanlı’da durum tamamen farklıdır, hatta böyle bir tek kitlevi eylem örneği görülmemiştir. Çünkü Sünni İslam’da din bilginlerinin ruhani bir otoritesi yoktur, gördükleri saygı bilgilerine hürmetendir. Bundan başka Sünni ulema, özellikle de teşkilatlı, kurumlaşmış Osmanlı’da devlet memurudur. Bu yüzden Osmanlı uleması, Ira Lapidus’un belirttiği gibi, kitleler adına hükümetlere böyle muhalefet etmek bir kenara, Osmanlı (devlet) meşruiyetinin sözcüsü olmuştur.<a class="footnote-link" href="../Text/MEHZEP_VE_DEVLET_split_015.xhtml#footnote-231-257" id="footnote-231-257-backlink">[257]</a></span></p>

  <p class="duz1" xml:lang="tr"><span class="duz">28 Şubat sürecinde Türkiye’de “İran türü şeriatçı ayaklanmalar olacağının” ilan edilmesi bilgisizliğin ve irtica paranoyasının dışa vurumundan ibarettir. Türkiye’de kitlevi ayaklanmalar hiç olmamıştır, olmayacaktır; Osmanlı geleneği sayesinde!..</span></p>

  <p class="duz1" xml:lang="tr"><span class="duz">Bu sebeple Türkiye’nin İran olabileceği korkusu bir paranoyadır.</span></p>

  <p class="duz1" xml:lang="tr"><span class="duz">Kaldı ki, iki ülkenin modernleşme tarihi de farklıdır...</span></p>

  <p class="duz-son-paragraf" xml:lang="tr"><span class="duz">Bizde bürokrasi, İran’da ulema bu tarihe yön vermiştir.</span></p>

  <div class="calibre1" id="calibre_pb_10"></div>
</body>
</html>
