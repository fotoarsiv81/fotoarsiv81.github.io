<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Devlet-iAliyye</title>
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f2daac5c-cfbc-4712-84f0-38e3360736da" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_21">Osmanlılarda Devlet Hukuku:<br class="chapter" />
  Kanûnnâmeler</h1>

  <p class="normal">9. yüzyıl sonlarına doğru büyük İslâm uleması Şerîatın son şeklini aldığını ve <span class="ideitalik">içtihâd kapısı</span>’nın, yani İslâm hukukunda yeni kurallar koyma imkânının kapanmış olduğunu ilân etmişlerdi.<sup class="calibre3"><a href="../Text/Devlet-iAliyye_split_031.html#footnote-100-179" id="footnote-100-179-backlink">[179]</a></sup> İslâmiyet, gerek kamu hayatını gerekse bireyler arasındaki ilişkileri düzenleyen ve dinî emirlere dayanan bir tek kanûn tanıyodu, o da Şerîattı.<sup class="calibre3"><a href="../Text/Devlet-iAliyye_split_031.html#footnote-100-180" id="footnote-100-180-backlink">[180]</a></sup> Bir Müslüman hükümdarı, halife olsun sultan olsun, kanûn koyucu sıfatını takınamazdı. O, ancak İslâm kanûnunun, yani Şerîatın nâzırı ve muhafızı idi. Şerîat üzerinde herhangi bir yorumda bulunmak ancak yetkili ulemaya aitti. Osmanlı Devleti’nin bir İslâm devleti olarak Şerîatten başka bir kanûnu olmaması gerekirdi.</p>

  <p class="normal">Gerçekte, tamamıyla özel koşullar altında gelişen Osmanlı Devleti, Şerîatı aşan bir hukuk düzeni geliştirmiştir. Buna imkân veren prensip ise, <span class="ideitalik">örf</span>, yani özel anlamda hükümdarın sırf kendi iradesine dayanarak Şerîatın kapsamına girmeyen alanlarda kanûn koyma yetkisidir.<sup class="calibre3"><a href="../Text/Devlet-iAliyye_split_031.html#footnote-100-181" id="footnote-100-181-backlink">[181]</a></sup> Bu da, doğrudan doğruya hükümdarın devlet içinde tam anlamıyla mutlak bir mevki kazanması, devlet çıkarlarının her şeyin üstüne sayılması ile gerçekleşebilmiştir. İşte İslâm devletinde bu aşamaya, daha Osmanlılardan önce kurulmuş olan Müslüman Türk devletlerinde erişilmiş bulunuyordu. Şerîat yanında <span class="ideitalik">kanûn</span> ve <span class="ideitalik">örf</span>, yani sırf hükümdarın iradesinden doğan ayrı bir hukuk düzeni, Osmanlılardan önce Türk İslâm devletlerinde tamamıyla yerleşmişti.</p>

  <p class="normal">Genellikle, fakîhler için bu kanûn düzenini meşrû gösteren esas, İslâm cema'âtinin hayrı ve selâmeti ile adâlet prensibidir.<sup class="calibre3"><a href="../Text/Devlet-iAliyye_split_031.html#footnote-100-182" id="footnote-100-182-backlink">[182]</a></sup> Mogol yasasının İslâm cema'âti üzerinde uygulanmasını meşrû göstermek için de adâlet, zayıfın kuvvetliye karşı korunması esasıyla ortaya sürülmüştür.<sup class="calibre3"><a href="../Text/Devlet-iAliyye_split_031.html#footnote-100-183" id="footnote-100-183-backlink">[183]</a></sup></p>

  <p class="normal">Kanûn ve yasa koymanın temel koşulları şöyle tespit olunmuştur: l. Şerîat dışı bir durum; 2. Buna dair yaygın bir âdetin veya kıyasa esas olacak bir genel âdetin varlığı; 3. Hükümdarın iradesi; 4. Genel düzenin bunu gerektirmesi.</p>

  <p class="normal1">Şerî Hukuk ve Örfî Hukuk</p>

  <p class="normal">Eski Osmanlı rivâyetinde mâliye ve timar sistemine dair Osman Gazî’nin bazı kanûnlar koyduğu nakledilirse de,<sup class="calibre3"><a href="../Text/Devlet-iAliyye_split_031.html#footnote-100-184" id="footnote-100-184-backlink">[184]</a></sup> bu rivâyetin i'timada değer olmadığını belirtmeye hacet yoktur. Ancak kesin olarak bildiğimiz bir nokta vardır ki, o da 1300 tarihlerinden sonra Osman Beg’in teşkilâtlı bir siyasî varlığı temsil ettiği, bir beyliğin başı olduğudur. Yine Osman Gazî zamanına atfolunan bir olay, genelde Şerîatle örf arasındaki çatışma hakkında kayda değer: Pazar <span class="ideitalik">bac’</span>ı alınması hakkında bir teklif karşısında Osman Gazî, “Tanrı mı buyurdu, yoksa beyler kendiler mi ettiler, der. Bir kişi eydür: Türedir Hânım, ezelden kalmıştır”. Osman Gazî onu şiddetle azarlar. Fakat “Pazar beylerine âdettir” diye açıklayınca, o zaman kabul eder ve örfî olan bac kanûnunu kor.<sup class="calibre3"><a href="../Text/Devlet-iAliyye_split_031.html#footnote-100-185" id="footnote-100-185-backlink">[185]</a></sup> Bu kayıt, başka tüm İslâm devletlerinde olduğu gibi, Osmanlı Devleti’nde de iki ayrı hukuk kaynağı <span class="ideitalik">Şerîat ve Kanûn</span>’un daima tartışılmış olduğunu gösterir.</p>

  <p class="normal">Orhan Bey zamanında Orta-Anadolu hâlâ doğrudan doğruya İlhanlılara tâbi bulunuyor ve Orhan’ın ülkesi İlhanlı hazinesine vergi ödeyen serhad vilâyetleri (<span class="ideitalik">ucât</span>) meyanında sayılıyordu.<sup class="calibre3"><a href="../Text/Devlet-iAliyye_split_031.html#footnote-100-186" id="footnote-100-186-backlink">[186]</a></sup> 16. yüzyıla ait Hüdavendigâr sancağı evkaf-ı selâtin defterinde<sup class="calibre3"><a href="../Text/Devlet-iAliyye_split_031.html#footnote-100-187" id="footnote-100-187-backlink">[187]</a></sup> Orhan devrinde yapılmış birçok evkaf ve temliklere ait kayıtlar bize kadar intikal etmiş, bazı orijinal belgeler (1324 tarihli Mekece Vakfiyesi) veya kopyaları açık surette göstermektedir ki, Orhan’ın oldukça gelişmiş bir merkezî bürokrasisi ve orada şerî kurallara göre belgeler yazan kâtipler vardı. Kesinlikle, ilk vezirler ulemadandı. Bu devre ait vakıf ve temlik belgeleri, şerî esasların daha bu devirde uygulanmakta bulunduğunu ortaya koymaktadır. Öbür yandan Şerîat dışında vergilerin uygulandığı da bir gerçektir. 1366 tarihinde I. Murad, Ahî Musâ’ya verdiği vakıf berâtında onu her çeşit devlet vergilerinden muâf tutmaktadır. Bu belge ve benzeri temlik belgeleri, eski Türk–Mogol <span class="ideitalik">tarhanlık</span> kurumu ile ilgili görülmektedir.<sup class="calibre3"><a href="../Text/Devlet-iAliyye_split_031.html#footnote-100-188" id="footnote-100-188-backlink">[188]</a></sup></p>

  <p class="normal">I. Bayezid devrinde (1389-1402) Toroslar’dan Tuna’ya kadar ilk Osmanlı merkezî imparatorluğu kuruldu. Osmanlı sultanı bu devirde dahi Arap kaynaklarında “Ucların hükümdarı” (<span class="ideitalik">Sâhibu’l-Ucât</span>) sıfatıyla anılırsa da, o büyük bir İslâm imparatorluğunun sahibi olarak kanûn koyma ve idareyi teşkilâtlandırma sahasında yeni bir aşamayı temsil eder. Eski Osmanlı rivâyeti<sup class="calibre3"><a href="../Text/Devlet-iAliyye_split_031.html#footnote-100-189" id="footnote-100-189-backlink">[189]</a></sup> onun devrini, merkezî hazineyi takviye, yeni vergiler koyma, defter ve tahrîr usullerinin uygulanması, kadılık kurumunda reform gibi birçok yeniliklerin uygulandığı bir devir olarak sunar. Böylece, Şerîatın çiğnenmiş olduğu iddia olunur. Bununla beraber, devrinde Mısır uleması tarafından büyük saygı ile kendisinden bahsedilen meşhur Osmanlı âlimi Mehemmed Fenârî, Şerîatın temsilcisi sıfatıyla onun zamanında devlet işlerinde nüfuz sahibi oldu. Keza, <span class="ideitalik">Câmi'u’l-Fusûleyn</span> adlı eseri yüzyıllarca kullanılmış olan meşhur fıkıh âlimi ve ihtilalci Şeyh Bedreddîn Mahmud aynı devirde yetişmiştir.</p>

  <p class="normal">1416’da Şeyh Bedreddîn ayaklanması, bir bakıma, merkezin gittikçe kuvvetlenen Sünnî ve devletçi karakterine karşı, askerî sınır <span class="ideitalik">uc</span> eyâletlerinde ve göçer Türkmenler arasında kendini gösteren hoşnutsuzluğun bir sonucudur.<sup class="calibre3"><a href="../Text/Devlet-iAliyye_split_031.html#footnote-100-190" id="footnote-100-190-backlink">[190]</a></sup> Devletin bu hareketi ezmesi, Şerîatı temsil edenlerin idarede güç kazanmasını, hatta Bayezid devrinde uygulanmış bir kısım önlemlerin kaldırılması sonucunu vermiştir. Bunu, evkaf ve emlâkin idaresinde, yerel bey ailelerine verilen ödünlerde tespit etmek mümkündür.</p>

  <p class="normal">II. Murad devrine (1421-1451) ait nisbeten bol belge malzemesi, bu dönemde klâsik şekilleriyle devlet örgütlerinin ve örfî hukukun kesin olarak yerleşmiş olduğunu ortaya koymaktadır. Bu belgeler arasında kuşkusuz en ayrıntılı olanı 1432 tarihli Arvanid-ili timar defteridir.<sup class="calibre3"><a href="../Text/Devlet-iAliyye_split_031.html#footnote-100-191" id="footnote-100-191-backlink">[191]</a></sup> Timar sisteminin, örfî Osmanlı vergilerinin, askerî sınıflarla reâya statülerinin, özetle, 15. ve 16. yüzyıllarda gördüğümüz devlet örgütleri ve kurallarının, tamamıyla o zamana kadar yerleşmiş bulunduğunu bu defter ortaya koymaktadır.<sup class="calibre3"><a href="../Text/Devlet-iAliyye_split_031.html#footnote-100-192" id="footnote-100-192-backlink">[192]</a></sup> Esasen, Fâtih Kanûnnâmesi, büyük kısmı itibariyle, 1451’den önceki kanûnların bir araya getirilmesi ile vücut bulacaktır.</p>

  <p class="normal1">Fâtih Mehmed’in Kanûnnâmeleri</p>

  <p class="normal">İstanbul’un fethinden sonra Fâtih, sınırsız bir otorite kazanmış ve merkezî ve mutlak imparatorluk kesinlikle kurulmuştur.<sup class="calibre3"><a href="../Text/Devlet-iAliyye_split_031.html#footnote-100-193" id="footnote-100-193-backlink">[193]</a></sup> İstanbul fâtihi mutlak otoritesini, devlet teşkilâtında, kanûnlarda yaptığı yeniliklerle tam anlamıyla gerçekleştirmeye çalışmış, böylece kanûn rejimi egemen olmuştur.</p>

  <p class="normal">Fâtih Kanûnları: Fâtih, emir-ferman formunda çıkardığı birçok kanûndan başka iki kanûnnâme ilân etmiştir. Bunlar, İslâm hukuk teorisi karşısında kuşkusuz önemli yenilikler ifade eder. Sadece devlet çıkarı için hükümdarın kendi iradesiyle bağımsız kanûnnâmeler çıkarması, Türk–Mogol <span class="ideitalik">töre</span> (<span class="ideitalik">türe</span>) ve <span class="ideitalik">yasa</span> geleneğine bağlanabilir.</p>

  <p class="normal">Fâtih’in, biri devlet teşkilâtına, diğeri idare, mâliye ve ceza alanlarına ait çıkarmış olduğu iki kanûnnâme,<sup class="calibre3"><a href="../Text/Devlet-iAliyye_split_031.html#footnote-100-194" id="footnote-100-194-backlink">[194]</a></sup> bâb ve fasıllara ayrılmış ve sistemleştirilmiş resmî kanûn kodlarıdır. Bu çeşit Osmanlı kanûnnâmelerinin gayriresmî derlemeler olduğu iddiası yanlıştır.<sup class="calibre3"><a href="../Text/Devlet-iAliyye_split_031.html#footnote-100-195" id="footnote-100-195-backlink">[195]</a></sup> 1596 tarihli I. Ahmed adâletnâmesinde,<sup class="calibre3"><a href="../Text/Devlet-iAliyye_split_031.html#footnote-100-196" id="footnote-100-196-backlink">[196]</a></sup> Kanunî Süleyman’ın kanûnnâme yapıp, her şehirde kadılar mahkemesinde amel edilmek üzere gönderdiği açıkça bildirilir.</p>

  <p class="normal">Fâtih Mehmed’in devlet teşkilâtına ait kanûnnâmesi, kendi emriyle toplanmış, onun tarafından kontrol edilip tamamlandıktan sonra ilân edilmiş resmî bir kanûnnâmedir.<sup class="calibre3"><a href="../Text/Devlet-iAliyye_split_031.html#footnote-100-197" id="footnote-100-197-backlink">[197]</a></sup> Kanûnnâmenin başında pâdişahın doğrudan doğruya kendisi tarafından yazılmış bir emri vardır ve aynen şudur: “Bu kanûnnâme atam ve dedem kanûnudur, benim dahi kanûnumdur, evlâd-i kirâmım neslen ba'de neslin bununla 'âmil olalar.”</p>

  <p class="normal">Kanûnnâme üç bâba ayrılmıştır:</p>

  <p class="normal">Birinci bâbda, sırasıyla veziriâzam, şeyhülislâm ve sultanın hocası ve vezirler arasındaki hiyerarşi, sonra resmî bir toplantıda devlet büyüklerinin mertebe ve yerleri ve dîvândaki mertebeler belirtilmektedir. Pâdişaha doğrudan doğruya arzda bulunmaya yetkili olanlar gösterilmekte, atama ve dereceleri, devlet işlerinin görüşülmesine ve hüküm vermeye yetkili olan dîvân üyeleri (vezirler, defterdâr, kadıaskerler, nişancı), kâtiplerin ve merasimlere nezaret eden memurların, bürolardaki büyük memurların mertebeleri ve atanmalar kaydedilmektedir. Ondan sonra kadılar merâtibi ele alınıyor. Devlet büyüklerinin oğullarına verilen hizmet ve timarlar vb. gösterilerek bu bâba nihayet veriliyor. İkinci bâbda, dîvân, hâs-oda ve diğer saray hizmetlileri, bayramlaşma merasimi, sefer esnasında gözetilecek merâtip ve hizmetler, hazine hakkında maddeler yer almıştır.</p>

  <p class="normal">Üçüncü bâbda, dirliklere dahil bulunan cerîmeler, hâs, timar ve salyâne, tekaütlik, defterdârlar ve kadıların alacakları aidât ve resimler, ulûfe ve en nihayet büyük memurlara ve hânedan azasına yazılan yazılarda kullanılacak unvanlar gösterilmiştir.</p>

  <p class="normal">Bu kanûnnâmeyi toplama ve tertip etme görevi nişancı Leyszâde Mustafa oğlu Mehmed’e emredilmiştir. Bir bakıma Şerîat için müfti ne ise, örfî kanûnlar için de <span class="ideitalik">nişancı</span> öyle sayılır (bunu belirtmek için bir nişancıya “müftî-i kanûn” lakabı verilmiştir). Pâdişahın çıkardığı bütün örfî kanûnlar, nişancının onayından geçer, zira onların onayı, yani pâdişah tuğrasının çekilmesi <span class="ideitalik">nişancı</span> eliyle yapılır. Öbür yandan vergi sisteminin, timar teşkilâtının, toprak tasarrufunun kütük defterleri niteliğindeki <span class="ideitalik">tahrîr</span> defterleri onun gözetim ve kontrolü altındadır. Örfî hukuk alanına ait ferman ve kanûnlar; çoğu kez bu defterlere kaydedilir. Bu suretle kanûnların en son resmî kopyaları nişancının eli altındadır. Örfî hukuka ait meselelerde en son geçerli kanûnu bildiren makam, nişancılık makamıdır.<sup class="calibre3"><a href="../Text/Devlet-iAliyye_split_031.html#footnote-100-198" id="footnote-100-198-backlink">[198]</a></sup> Onun içindir ki, Fâtih, kanûnların toplanması işini nişancıya havale etmiştir.</p>

  <p class="normal">Bu kanûnnâme, doğrudan doğruya devlet teşkilâtına ait kuralları, yani tam anlamıyla <span class="ideitalik">örfî</span> kanûnlarını içine almaktadır. Metinde, Fâtih, “ahvâl-i saltanata nizâm” verdiğini belirtmiştir.<sup class="calibre3"><a href="../Text/Devlet-iAliyye_split_031.html#footnote-100-199" id="footnote-100-199-backlink">[199]</a></sup> Hükümetin kuruluş biçimi, divan üyeleri, yetkileri, pâdişahla ilişkileri, rütbe ve dereceleri, atama, maaş ve emeklilikler, cezalar, hepsi, Şerîatle değil, pâdişahın iradesiyle bu kanûnda belirtilmiştir. Osmanlı patrimonyal devlet sisteminde saray ve hükümet birbirini tamamlayan bir bütün teşkil eder. Pâdişahın sarayı içinde, Enderun’daki hizmetlerle pâdişah kapısındaki hükümet hizmetleri birbirinden ayrılmaz; hükümet makamlarına saray hizmetlerinde bulunan kimseler getirilmektedir (kul sistemi). Öbür yandan devlet hizmetlisi olarak ulemanın da devlet teşkilâtı içinde yeri ve merâtibi gösterilmiştir. Örfî kanûnlar, pâdişah fermanı (hükmü) şeklinde çıkarılır. Zira bu kanûnların kaynağı ve dayanağı, pâdişah iradesidir. Bunlar, birer pâdişah emrinden ibarettir.</p>

  <p class="normal">İşaret edilmesi gereken bir nokta da, bu kanûnnâmenin sonsuza dek (“<span class="ideitalik">ebed’ül âbâd ma’mûlun bih</span>”) geçerli olarak ilân edilmiş olmasıdır. Osmanlı hukukunda, aslında, bir pâdişahın çıkarmış olduğu hükümler, kanûnlar ve yabancı devletlerle yapılmış antlaşmalar kendisinden sonra gelen pâdişahları bağlamaz. Geçerlilikte kalmaları için yeni pâdişahın, bunları ayrıca onaylaması gerekir. Fâtih, bu kanûnların atası ve dedesi kanûnları olduğunu belirtiyor ve “benim dahi kanûnumdur” ibaresiyle bu onaylama işini tamamlıyor. Fakat fazla olarak, kendisinden sonra gelecek pâdişahları da bu kanûnla bağlamak istiyor ve kuşkusuz böylece kendisine kanûn koyucu olarak özel bir yer vermiş oluyor. İstanbul fâtihi, imparatorluğun gerçek kurucusu olduğu bilincinde idi. Bu nokta, kanûnnâmenin dibâcesinde nişancının ifadesinden de bellidir. Nişancıya göre, bunca fütuhat ve bilhassa İstanbul’un fethi gibi büyük bir başarı üzerine Fâtih’in, atalarının kanûnlarını toplayıp tamamlamak suretiyle bir kanûnnâme vücuda getirmesi gerekli görülmüştür. Burada, Göktürklerdeki gibi töre ve yasaların, imparatorluk kuran büyük hanlar tarafından değişmez yasalar olarak ilân edildiği anımsanmalıdır.</p>

  <p class="normal">Bu kanûnların büyük bölümü, Fâtih’ten önceye aittir. “Kanûnumdur” veya “Emrim olmuştur” ifadelerini kullandığı noktalarda dahi Fâtih’in çok kez eski kuralları onaylamaktan başka bir şey yapmadığı söylenebilir. Fakat “defterdârlık ve nişancılık verilmek Sahn müderrislerine dahi kanûnumdur” dediği zaman, bu kuralın kendisi tarafından konduğuna kuşku yoktur. Zira, Sahn medreselerinin onun tarafından yapıldığını biliyoruz. Hükümet adamlarının ayrı bir arz odasında pâdişaha arza çıkmaları yönteminin yine onun tarafından konduğunu biliyoruz. Bir yerde açıkça eski yöntemi değiştirdiğini şöyle belirtir: “Cenâb-i şerîfimle kimesne taam yemek kanûnum değildir, meğer ehl-i iyâldan ola. Ecdâd-i izâmım vüzerâsile yerlerimiş, ben ref' etmişimdir.” Yaptığı diğer değişiklikler, teşrifatta, merâtipte, maaş miktarlarında olmalıdır. Genellikle kanûnnâmede adı geçen memuriyetleri, hizmetleri ve âdetleri II. Murad devrine ait belgelerde tespit edebilmekteyiz.<sup class="calibre3"><a href="../Text/Devlet-iAliyye_split_031.html#footnote-100-200" id="footnote-100-200-backlink">[200]</a></sup></p>

  <p class="normal">Kardeş katline dair madde, bu bakımdan incelenmeye değer. Daha I. Bayezid, Kosova savaş meydanında (1389) kardeşi Ya'kub’u idam ettiği zaman, bir iç-savaşı önlemek için vezirlerin reyi ile bunu yaptığı belirtilmiştir. Sonra onun oğulları arasındaki iç-savaş (<span class="ideitalik">fetret</span>) aynı hareketi gerekli gösterecek kadar devleti temelinden sarsmıştır. I. Mehmed büyük oğlu Murad’ı veliaht yaptığı zaman, iki küçük oğlunu ölümden kurtarmak için önlem almıştı. II. Murad, kendisine karşı ayaklanarak Karaman oğulları ve Bizans ile birleşen kardeşi Mustafa’yı yakalayıp idam etmek zorunda kaldı. Dukas<sup class="calibre3"><a href="../Text/Devlet-iAliyye_split_031.html#footnote-100-201" id="footnote-100-201-backlink">[201]</a></sup> Osmanlılarda kardeş katlinin bir âdet olduğunu işaret eder. Fâtih tahta çıkar çıkmaz, küçük kardeşi Ahmed’i ortadan kaldırdı. O, bu eski âdeti, kanûnnâmesinde, sultan “karındaşlarını nizâm-i âlem için katl etmek münasibdir, ekser ulema dahi tecvîz etmiştir” formülü ile ifade etti. Burada devlette iç kavgayı önlemek için ulemanın onayı ile kardeşlerin katlinin bir kanûn değil, bir önlem, <span class="ideitalik">câiz</span> görülen bir âdet olduğu belirtilmiştir.</p>

  <p class="normal">Bu kanûnnâmede kadıların alacakları resimlere ait kanûn maddesini, biraz farklı bir şekilde 1479 tarihli ayrı bir ferman-kanûnda bulduk. Bu da genel kanûnnâmenin, çeşitli durumlarda çıkarılmış ferman-kanûnlardan derlenmiş olduğunu gösterir.</p>

  <p class="normal">Unutulmamalıdır ki, Fâtih’in bu kanûnnâmesine, devlet teşkilâtına ait düzen ve kuralların ancak bir kısmı girmiştir.<sup class="calibre3"><a href="../Text/Devlet-iAliyye_split_031.html#footnote-100-202" id="footnote-100-202-backlink">[202]</a></sup></p>

  <p class="normal">Fâtih’in ikinci kanûnnâmesi, Reâyâ Kanûnu’dur.<sup class="calibre3"><a href="../Text/Devlet-iAliyye_split_031.html#footnote-100-203" id="footnote-100-203-backlink">[203]</a></sup> Yani, vergi yükümlüsü tebaanın vereceği örfî vergileri gösterir. Böylece, kanûnnâmelerin, biri askerî, diğeri reâyaya ait olma üzere ikiye ayrılması, Osmanlı Devleti’nin yapısına ait temel anlayışı yansıtır. <span class="ideitalik">Askerî</span> kapsamına pâdişah beratı ile, devlet hizmetinde olup maaş olan bütün sınıflar girer. Onlara ait davalar kadıaskerin yetkisi altındadır. Reâya ise, <span class="ideitalik">askerî</span> sınıf dışında vergi veren bütün tebaadır. Fâtih’in reâya kanûnnâmesi, bize ancak II. Bayezid zamanında yapılmış bir kopya ile gelebilmiştir. Bu kopya, Haziran 1488 tarihini taşır.<sup class="calibre3"><a href="../Text/Devlet-iAliyye_split_031.html#footnote-100-204" id="footnote-100-204-backlink">[204]</a></sup> Aslında bu kanûnnâmenin İstanbul’un fethinden, 1453’ten az sonra toplandığı iddia edilebilir: Hububat ölçüsü olarak Edirne müddü esas tutulmaktadır. Yüzde iki akça gümrük resmi, Fâtih’in ilk saltanat devrine ait olup, sonradan yüzde dört ve yüzde beşe çıkmıştır. Bu kanûnnâmenin de, birincisi gibi, daha eski kanûnların bir araya getirilerek yapıldığına kuşku yoktur. Kraelitz haklı olarak bu kanûnnâmeyi, İstanbul’un fethinden sonra imparatorluğun yeniden yapılandırılması girişimi ile ilgili görmekte ve Osmanlı Devleti’nin en eski kanûnnâmesi saymaktadır. Fâtih’in bu kanûnnâmesinde adı geçen vergileri biz daha önceki devirde tespit edebiliyoruz.<sup class="calibre3"><a href="../Text/Devlet-iAliyye_split_031.html#footnote-100-205" id="footnote-100-205-backlink">[205]</a></sup></p>

  <p class="normal">Bu kanûnnâme, dört bölümden (fasıl) oluşmuştur: İlk üç bölümü ceza kanûnnâmesini, dördüncü bölüm ise vergi kanûnlarını içine alır. Daha doğrusu, dördüncü bölüm, üç ayrı kanûndan oluşmuş görünmektedir. Her üç kanûn “şöyle bilesiz” veya “suçlu olur” gibi bir ferman formülü ile biter. Bu formüller, fermanlara özgü olup kanûnların devlet kanûnu niteliğini ortaya kor. Birinci kanûnda, yani Kanûn-i Yürükan’a kadar olan ilk kısımda Müslüman çiftçi reâyanın vergi ve hizmetleri belirlenmiş, özel bir statü altındaki reâya gösterilmiştir. Burada söz konusu olan vergi sistemi, <span class="ideitalik">çift-hane</span> sistemidir (bkz. s. 245-247 “Kırsal Kesim: Çift-hane Sistemi”).</p>

  <p class="normal">Köylü reâyanın sosyal-malî statüsünü belirleyen çift-hane sistemi, ilk fütuhat bölgelerinde, yani Batı-Anadolu ve Trakya’da Hıristiyan ve Müslümanlara ortaklaşa uygulanmıştır. Fakat Slav memleketlerinin katılımından sonra yeni bir örfî vergi, Osmanlı kanûnlarına girecektir ki, bu da <span class="ideitalik">ispence</span>’dir, yalnız Hıristiyanlara aittir.</p>

  <p class="normal">İlk bölüm, kanûnnâmenin Müslümanlara ait bölümüdür. Orada çift resmi sisteminden sonra İslâmî bir vergi olan öşrün çeşitli durumlara göre miktarları ve toplama şekli ve âdet olarak yerleşmiş devlet resimleri (pazar bacı, vb.) yer alır.</p>

  <p class="normal">Kanûnun ikinci kısmında, Kanûn-i Yürükan adı altında Rumeli’deki Türkmen göçerlere uygulanan askerî örgüt ve bağışıklıklar gösterilmektedir.</p>

  <p class="normal">Kanûnnâme’nin üçüncü bölümü (<span class="ideitalik">Kanûn-i Cebelüyan bâ Kanûn-i Müzevvec-i Gebrân</span>) <span class="ideitalik">ispence</span>nin tarifi ile başlar. Asıl adı <span class="ideitalik">Jupanitsa</span> olan bu vergi, çift resminin yerini almış olan bir vergi olup her yetişkin Hıristiyan erkeğin ödemeye mecbur bulunduğu bir şahsî vergidir ve eskiden beri 25 akça olarak tespit olunmuştur. Bu vergiyi ödeyenler çift resmi ödemezler. Osmanlılardan önce Sırp Duşan Kanûnuna göre köylü, <span class="ideitalik">pronija</span> (Osmanlılardaki timarın karşılığı) sahibi için iki gün çalışır, bir gün bağda hizmet eder ve bir gün hep birlikte ot biçerdi. Bundan başka yılda bir <span class="ideitalik">hyperper</span> (Bizans altın parası) verirdi. 14. yüzyılın ikinci yarısında bir <span class="ideitalik">hyperper</span> yaklaşık 25 Osmanlı akçasına eşittir. İşte senede bir verilen bu vergi, ispencenin menşei olmalıdır.</p>

  <p class="normal">Kanûnnâmenin bu bölümü, yalnız gayrimüslim reâyanın (<span class="ideitalik">gebrân</span>) timar sahiplerine ödeyecekleri vergileri (ispence, şarap, domuz resimleri, gerdek resmi, cerîmeler, bac, deştbânî) ele almıştır. Kanûnnâmenin Müslümanlara ait birinci bölümü ile gayrimüslimlere ait ikinci bölümü arasında paralellik dikkati çeker. Fâtih’in bu kanûnnâmesinde sistemleştirmenin daha başarılı olduğu söylenebilir.</p>

  <p class="normal">III. Ceza Kanûnu: Fâtih’in reâyaya ait kanûnnâmesinin ilk üç faslını teşkil eden <span class="ideitalik">cerâim</span> (cezalar) kanûnunun incelenmesini sona bıraktık. Her şeyden önce şu noktayı belirtmeliyiz ki, Osmanlı Devleti’nde ceza kanûnnâmesi hükümleri, bütün imparatorluğu ve her sınıfı içeren genel bir kanûndur.</p>

  <p class="normal">Gerçekte, Osmanlı Devleti, kişilerin yerel büyüklere bağımlılığını ve angarya hizmetlerin kaldırılması prensiplerini, vergi kanûnlarında temel yapmış ve zamanla <span class="ideitalik">çift resmi</span> ve <span class="ideitalik">ispence</span>ye dayanan Osmanlı kanûn sistemini, tipik bir Osmanlı kanûn vergi sistemi olarak tüm imparatorluğa yaymaya çalışmıştır. Bunun sonucu olarak, vergilere ait bir genel <span class="ideitalik">Kanûn-i Osmânî</span> ortaya çıkmıştır. Fakat genellikle vergiler, bölgeden bölgeye ve ayrı hukukî statüye tâbi gruplara göre değişmekte olup vergi kanûnları yerel örfü izlemiştir; çoğu kez Osmanlı örfî kanûnları, göçüp gitmiş olan devletlerden, Bizans ve Sırp devletlerinden kalan kanûnlardan ibarettir. Bu kanûnlar, fetihten hemen sonra yapılan memleket tahrîrinde, tahrîr emîni tarafından yerinde yapılan araştırma ve soruşturma sonucu tespit olunur ve pâdişaha arz olunup onun tarafından onaylanarak kanûnlaşır. Onun için, vergi sorunları ortaya çıkınca ilkin her sancağın kendi kanûnnâmesi göz önüne alınır. Ancak ceza kanûnnâmesi tektir ve geneldir. Bu, doğrudan doğruya İslâm hukukunda genel <span class="ideitalik">ukûbât</span> (ceza) anlayışından doğar. Ukûbât konusunda müslim ve gayrimüslim aynı durumdadır. Bunun içindir ki, 1583 tarihli bir kanûnda “tüm imparatorlukta suçlar karşılığı konulan örfî cezalar”<sup class="calibre3"><a href="../Text/Devlet-iAliyye_split_031.html#footnote-100-206" id="footnote-100-206-backlink">[206]</a></sup> (<span class="ideitalik">âmme-i memâlik-i mahrûsada cinâyât mukabelesinde vaz</span>' <span class="ideitalik">olunan cerâim-i ma</span>'<span class="ideitalik">rûfe</span>”)dan söz edilmiştir. Ceza kanûnnâmesinin bu genel karakteri dolayısıyladır ki, sancak kanûnnâmelerinde cezalar bahsinde sadece eski Osmanlı kanûnlarına baş vurulması (“kanûn-i kadîm-i Osmânî’ye müracaat olunması”) kaydedilmiştir.<sup class="calibre3"><a href="../Text/Devlet-iAliyye_split_031.html#footnote-100-207" id="footnote-100-207-backlink">[207]</a></sup></p>

  <p class="normal">Bugün elimizde ilk döneme ait üç Osmanlı ceza kanûnnâmesi, yani Fâtih, Yavuz Selim ve Kanunî Süleyman kanûnnâmeleri vardır.<sup class="calibre3"><a href="../Text/Devlet-iAliyye_split_031.html#footnote-100-208" id="footnote-100-208-backlink">[208]</a></sup> Bu üç kanûnun karşılaştırılması Fâtih kanûnundaki hükümlerin, 16. yüzyılda da pek az farkla geçerli kaldığını ortaya koymaktadır.</p>

  <p class="normal">Osmanlı ceza kanûnnâmesi, normal olarak Şerîatın koyduğu esasları (<span class="ideitalik">kısas</span>, <span class="ideitalik">diyet</span> vs) içerir. Fakat onun yanında Şerîatın belirlemediği <span class="ideitalik">ta'zir</span> cezalarında, sultanın örfî yetkisi prensibine dayanarak birtakım ayrıntılı kurallar koyduğunu görmekteyiz. Bunun içindir ki, Osmanlı ceza kanûnnâmeleri de bir ferman (hükm) şeklinde ilân olunmaktadır ve “cerâim-i ma'rûfe” veya “siyasetnâme” adıyla anılmaktadır. Hatta şerî maddelerde bile, meselâ adam katline ait <span class="ideitalik">diyet</span> konusunda, <span class="ideitalik">diyet</span> miktarı yine örfî-sultanî bir emrin konusu olmaktadır (Fâtih Kanûnnâmesi, madde 2). Para cezaları, güvenlik işlerinden sorumlu olan subaşı, timarlı sipahi gibi memurların dirliklerine dahil mühim bir gelir kaynağı olduğundan, devlet buna ait durumların düzenlenmesi ve ayrıntıların tespiti ile uğraşmak gereğini duymuştur. Öbür yandan, cezaların yerine getirilmesi yalnız sultanî otoritenin tekelindedir. Yalnız kadı, gerek Şerîat gerekse Kanûn-i Sultânî alanında ancak hüküm vermek yetkisine sahiptir. Verilen cezanın yerine getirilmesi ise yalnız sultanın otoritesini temsil eden yüksek memurların yetkisi içindedir. Sonuçta, ceza alanı, örfî-sultanî hukukun gelişmesini gösteren bir hukuk alanıdır. Meselâ, kalp para basanların kadı hükmü alındıktan sonra idam ve mallarının müsâderesi, bir gümüş yasağı fermanında emredilmiştir. Osmanlı ceza hukukunda, güvenliği ilgilendiren sırf sultanın iradesiyle konmuş olan sert cezalar, <span class="ideitalik">siyâset-i sultânî</span> adıyla ayrı bir alan oluşturur ve kaynağını kuşkusuz <span class="ideitalik">töre</span> ve <span class="ideitalik">yasa</span> geleneğinden alır.</p>

  <p class="normal1">Ferman-Kanûnlar</p>

  <p class="normal">Yukarıda sistematik (<span class="ideitalik">codifié</span>) kanûnnâmelerden söz ederken belli bir konu üzerinde daha önce çıkarılmış ferman-kanûnların kullanıldığına işaret etmiştik. Gerçekten, Fâtih devrinde ve daha önceleri, sultânî-örfî kanûnlar, bir düzen isteyen belli konular üzerinde çıkarılmış <span class="ideitalik">fermanlar</span>dan ibarettir. Bu fermanlar belli bir konuda genel kurallar içerdiğinden bunları ferman-kanûnlar sayabiliriz. Bazıları sadece bir nokta üzerinde bir kanûn maddesi ihtiva ettiği halde, bazı fermanlar birçok kanûn maddelerini içine alan kanûnnâme şeklindedir. Meselâ, gümüş para basılması veya gümrüğe ait fermanlar bu tarzda kanûnnâmelerdir.</p>

  <p class="normal">Fâtih devrinde örfî-sultanî hukuk alanında, özellikle iktisadî-malî konularda geniş bir kanûn koyma etkinliği kendini göstermiştir ve genel kanûnnâmelerin yanı başında ferman-kanûnlar büyük bir sayıya varmaktadır. Bunlar merkez bürolarında gelir kayıt defteri olan <span class="ideitalik">mukata'a</span> defterlerinde, kadı sicillerinde ve tahrîr defterlerinde aktarılmıştır.<sup class="calibre3"><a href="../Text/Devlet-iAliyye_split_031.html#footnote-100-209" id="footnote-100-209-backlink">[209]</a></sup> Fâtih devrinin geniş kanûn koyma etkinliğini, arşivlerimizdeki bu kaynakların taranması tamamlandıktan sonra tümüyle görmek ve değerlendirmek mümkün olacaktır. II. Bayezid devrinde meydana getirilmiş bir kanûn mecmuasında Fâtih devrine ait otuz kadar bu çeşit ferman-kanûn bir araya getirilmiştir.<sup class="calibre3"><a href="../Text/Devlet-iAliyye_split_031.html#footnote-100-210" id="footnote-100-210-backlink">[210]</a></sup> Burada hepsi kanûn maddeleri ihtiva eden çeşitli fermanlar toplanmış olup başlıca, <span class="ideitalik">berat, yasaknâme, kanûnnâme</span> ve <span class="ideitalik">tevki</span>' adları altında kayıtlıdır. Beratlar, bir görev tevcih belgesi olmakla beraber, görevlilere görevlerine ait kanûn ve nizamlar ayrıntıları ile bildirilmektedir. <span class="ideitalik">Yasaknâmeler</span>, genellikle belli bir işe ait kanûn ve nizamlarla birlikte bu kuralların uygulanması için <span class="ideitalik">yasak-kuluna</span> verilen yetkileri bildirmektedir. <span class="ideitalik">Tevki'</span>ler ise, belli kanûnları, kadı, subaşı gibi resmî görevlilere bildiren hükümlerdir. Bütün bu hükümler, Şerîat dışındaki iktisadî-malî hayatla ilgilidir. Bunlar, maden ve madencilere ait nizamları, altın, gümüş ve bakır para basımı ve dolaşımına dair kanûnları, gümrük ve kapan kanûnlarını, sabun, hububat, mum gibi zaruri ihtiyaç maddeleri tekel ve imtiyazına ait nizam ve kanûnları ve bazı gelirlerinin tahsiline ait kuralları içerir.</p>

  <p class="normal">Ferman-kanûnlar, çok kez yalnız bir gruba veya bir nevi göreve ait emirlerdir. Burada, Osmanlı İmparatorluğu’nda hukukun şahsîliği prensibi, vergi kanûnlarının bölge veya gruba göre özel niteliği söz konusudur. Bu hükümler, doğrudan doğruya bir grubu ilgilendirdiği gibi, bir görevliye uygulanacak hususları bildirmiş olabilir. Bu son halde üçüncü kişileri bağlayan hükümleri içerir.<sup class="calibre3"><a href="../Text/Devlet-iAliyye_split_031.html#footnote-100-211" id="footnote-100-211-backlink">[211]</a></sup> Bu hükümlerde kanûn maddeleri, genellikle eskiden beri yerleşmiş örf ve âdetlerin onaylanmasını, yahut onların başka bir bölgeye uygulanmasını emreder. Meselâ, Novaberda’nın (Novobrdo) ilhakından (1455) dört beş sene sonra çıkarılmış olan bir maden kanûnunda, fetihten önceki uygulamaların yerinde bırakıldığını görüyoruz. Bazen de kanûn maddeleri zikredilmeyerek genel olarak “olup gelmiş kanûna göre” veya âdete göre hareket edilmesi emredilmiştir. “Olup gelmiş kanûn”, örf ve âdet hukukundan başka bir şey değildir ve çoğu kez ortadan kalkmış olan devletin, örf ve âdet halinde yaşamakta olan kanûnlarıdır.</p>

  <p class="normal">Kurucu Fâtih tarafından çıkarılmış bu nevi birçok kanûnnâme ve yasaknâmeler, sonraki devirlerdeki kanûnlara örnek olmuştur. Bu kanûnları, bazı küçük değişikliklerle 16. yüzyılda aynen bulmaktayız.</p>

  <p class="normal1">Fâtih Devrinde Devlet ve Hukuk Görüşü</p>

  <p class="normal">Fâtih devrinde önemli devlet hizmetlerinde bulunmuş olan tarihçi Tursun Bey’in devlet ve hukukun menşeine dair Fârâbî ve Nasîrüddîn Tusî’ye dayanarak ileri sürdüğü fikirler ilginçtir. Zira bu fikirler bir dereceye kadar o zaman Osmanlı devlet adamları arasındaki devlet ve hukuk anlayışını yansıtır.</p>

  <p class="normal">Tursun’a göre Tanrı, her devirde bir büyük pâdişah yetiştirir. Dünya düzeni için bir insanı seçer (“müeyyed” kılar), ona güç ve yetki verir. İlkin her toplumun, bir başa ihtiyacı vardır. Zira insanlar arasında ayrılık ve düşmanlığın meydana getireceği kargaşa, ancak o kişinin alacağı önlemlerle ortadan kalkar. Allah’ın yaratıkları sırasıyla dört kategoride ortaya çıkmıştır: Madenler, nebatlar, hayvanlar ve nihayet insan ki, ilk üç terkibin bütün özelliklerini temsil eder, fazla olarak Tanrı ona konuşma hassası ve akıl vermiştir. İnsanlar arasında da Tanrı gerçeklerini kavrayan gerçek olgunluk sahipleri yükselir.</p>

  <p class="normal">İnsan, tâbiatı gereği toplum halinde yaşar. İnsanlar yaşama araçlarını sağlamak için birbirlerine karşılıklı yardıma, işbölümüne muhtaçtır. Bu da ancak toplum haline geçmekle mümkündür. İnsanlar, kendi hallerine bırakılırsa, aralarında çatışma ve düşmanlık ortaya çıkar ki, bu da karşılıklı yardımlaşma imkânını ortadan kaldırır. Bu yüzden önlem (“<span class="ideitalik">tedbîr</span>”) gerekir. Her insanı, kendi yeteneğine göre yerinde tutmak, kendi hakkına razı etmek ve başkasının hakkına saldırmasını önlemek gereği “<span class="ideitalik">tedbîr</span>i” gerektirir. Bu, toplumda karşılıklı yardımlaşma ve düzenin temel koşuludur. İşte bu çeşit tedbîre “siyâset” denir.</p>

  <p class="normal"><span class="ideitalik">Tedbîr</span>, kutsal dogma (<span class="ideitalik">hikmet</span>) esasına göre olursa, ona “siyâset-i ilahî” denir, onu Peygamber koymuş olup Şerîatten ibarettir. Tedbîr, yalnız akıl esasına dayanırsa “<span class="ideitalik">siyâset-i sultanî</span> ve <span class="ideitalik">yasag-i pâdişahî</span> derler ki, ona <span class="ideitalik">örf</span> de denir”, Cengiz Han yasası gibi (Tursun Bey bu misâli kendisi zikreder). Bu iki çeşit tedbîr de, bir pâdişahın varlığına bağlıdır. Tursun’a göre, birincisi, yani Şerîatı koyan her zaman hazır olmasa olur. Zira, Tanrısal kural kıyamete kadar âlemin maddî ve manevî düzenini sağlamaya yeter. Fakat her devirde bir pâdişah mutlaka gerekir. Zira pâdişah olmazsa insanlar gerektiği şekilde bir arada yaşayamazlar, düzen kalmaz, belki tamamıyla mahvolurlar.</p>

  <p class="normal">Tanrı, pâdişaha itaati, büyük küçük herkese kaçınılmaz bir ödev (<span class="ideitalik">farz</span>) kılmıştır. Pâdişah, yüce kimseleri alçaltır, alçaktakileri yükseltir, yani Tanrının zâtına özgü bu gibi karakterlere o sahiptir; başka bir deyişle, pâdişah, mutlak otorite sahibidir. Pâdişah görünüşte sırf kendi kişisel amaç ve istekleri için hazine ve asker toplayıp elindeki kazancını ve gücünü artırmaya çalışır; ama asıl maksat, iyi bir siyasetle bu hazineyi yerinde dağıtmak ve asker sayesinde düzeni korumak, İslâm dinini savunmaktır.</p>

  <p class="normal">Eşkiya arasında dahi bir kişi sivrilip hüküm ve emrini yürütmezse, o topluluk dağılmaktan kurtulamaz. Adâlet, insanlar arasında düzenin esasıdır. Bu düşünceler, Fâtih’in ölümü üzerine, oğulları Bayezid ve Cem arasında taht için rekabetin ortaya çıkması ve ülkenin anarşiye sürükleneceği kaygısı ile söylenmiş olmalıdır.</p>
</body>
</html>
