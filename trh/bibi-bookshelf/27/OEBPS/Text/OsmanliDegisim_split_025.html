<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OsmanliDegisim</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_24">XX<br class="chapter" />
  İlk Osmanlı Parlamentosu ve Osmanlı Milletlerinin Temsili<sup class="calibre4"><a href="../Text/OsmanliDegisim_split_031.html#footnote-700-38" id="footnote-700-38-backlink">(*38)</a></sup></h2>

  <p class="normal1">19. yüzyıl Avrupa’da parlamentolar çağıdır. Yüzyılın ilk yarısında, Avrupa ülkelerinde imtiyazlı sınıfların dışında geniş yığınlar parlamentoyu oluşturmak hakkından yoksundu. Siyasal katılma sorunu, yüzyılın son çeyreğinde genel oyun kabulü ile yeni boyutlara ulaştığı gibi, oluşan parlamentoların yapısında da sınıfsal (çokuluslu imparatorluklarda da etnik) bir görünüm ağır basmaya başladı. Yüzyılın ilk yarısında, parlamentolar yükselen burjuvazi ile, eski feodal sınıf sözcülerinin çatışma alanı idi. Yüzyılın son çeyreği ise, ağırlığını duyurmaya başlayan diğer sınıfların da bu çatışmaya katıldığına şahit oluyordu. Ancak, çokuluslu imparatorlukların siyasal platformu olan parlamentolara yeni cevval bir savaşçı zümre girdi. Bu zümre, ezilen etnik grupların temsilcileriydi. Milliyetçi burjuvazi, hakları ve temsil yetenekleri kısıtlı da olsa, siyaset arenasına çıkmıştı. 19. yüzyılda bu tür mücadelenin gözlendiği tek arena Avusturya-Macaristan monarşisi idi. Ancak, çok geçmeden Tuna monarşisi bu problemle karşılaşan tek çokuluslu imparatorluk olmaktan çıktı. Hiç umulmayan bir anayasal monarşi daha ortaya çıkmıştı: Osmanlı İmparatorluğu...</p>

  <p class="normal1">19 Mart 1877’de Osmanlı başkentinde, ülkenin dört yanından gelen rengârenk bir heyet toplanıyordu. Arabistan vilâyetlerinden gelen çeşitli din ve mezhepteki temsilcilerin yanında, Anadolu ve Rumeli’den gelen Türk, Rum, Bulgar ve Arnavut temsilciler, ilk Osmanlı parlamentosunu oluşturuyordu. Meşrutiyet rejimi, içeride olduğu kadar, dışarıda da şaşkınlık ve sorular yaratmıştı. Nasıl oluyordu da, Aydınlanma devrinden beri Avrupa siyasal düşününde despotik yönetimin modeli sayılan bir toplum, anayasal rejime geçiyordu? Üstelik bu parlamentonun kompozisyonuna göz attığımızda, Tuna monarşisinin parlamentosunda ve 1905’ten sonraki Çarlık Rusya Dumalarında bile görülmeyen ilginç bir özellik daha vardı. O da imparatorluğun hâkim unsuru olan Müslümanların yanında, gayrimüslim unsurların hele etnik oranlama yapılırsa gayri Türk unsurların hayli yüksek bir oranda temsil edilmesiydi. Bu durum ilginçti. Çünkü Avusturya-Macaristan monarşisinde Çek, Hırvat, Sloven, Slovak, Polonez, Ruten gibi unsurların temsili, oran bakımından haksızlık derecesinde düşüktü. Macar milletvekilleri ise, çifte monarşinin kurulmasına kadar aynı haksızlığa maruzdular. Rusya’da ise, 1905’ten sonra kurulan Duma’da gayri Rus milletlerin düşük oranda temsili özel bir statü ile sağlanmıştı.</p>

  <p class="normal1">İlk Osmanlı parlamentosunun bu konudaki istisnaî durumunun nedenlerini açıklamak, sadece birtakım dış siyasal baskıları ortaya koymakla mümkün değildir. Nedenleri, Osmanlı imparatorluk geleneğinde de aramak gerekiyor. Osmanlı imparatorluğu bir Akdeniz imparatorluğudur. Ona tarihin üçüncü ve son Roma İmparatorluğu demek pek yanlış olmaz. “Roma İmparatorluğu”, eski dünyanın çokbudunlu (kavim) geleneksel imparatorlukları için kullanılacak bir deyimdir. Bu imparatorluklarda, devlet ve toplum hayatında kabul edilmek ve yönetime katılmak, etnik kökenden çok devletin ideolojisini benimsemek ve onun koşullarına uyum sağlamakla mümkündür. Bu Bizans ve Osmanlılarda olduğu gibi, resmî dinin veya Antik Roma’daki gibi imparatorun kişiliğini tanrısallaştıran kültürün üyesi olmaktır. Bu uyum, Bizans’ta Ortodoks kilisesine mensubiyet ve onun başı olan imparatora sadakat, Osmanlılarda ise din-i İslâm’a mensup olmak ve hükümdara sadakat diye belirlenebilir. Bu statü etrafında toplanan herkes, ister Dağıstan ve Gürcistan’ın uzak köşelerinden isterse Bosna ve Mora’dan gelsin, kişi olarak yöneticiliğe aday ve grup olarak da millet-i hâkimiyeye mensuptur.</p>

  <p class="normal1">Gerçi 19. yüzyılda bu geleneksel kalıbın kırılmaya başladığı, bir yerde uluslaşma sürecinin ve ulusalcılık akımının başladığı görülüyor. Bununla beraber, eski düzen elan devam ediyordu. Diğer yandan, dış devletlerin gayrimüslim cemaatler lehine zaman zaman yaptıkları müdahaleler, imparatorluğun klasik dönemdeki kozmopolit bürokrasisinin daha renkli bir görünüm ve yapıya ulaşmasıyla neticelendi. 19. yüzyılda ne Avusturya ne de Rusya’da hâkim ulusun (yani birincisinde Almanca konuşan Katolik Avusturyalı, ikincisinde ise Ortodoks Rus) dışında herhangi bir dinî etnik gruptan sefir, nazır, devlet adamı görülemezdi. 19. yüzyılın Osmanlı İmparatorluğu’nda ise Hıristiyan nazırlar, sefirler, valiler ve hatta milletlerarası konferans ve barış antlaşmalarına gönderilen gayrimüslim murahhaslara rastlanıyor. İlk parlamentonun yapısında da bu kozmopolitizme rastlamak, o nedenle istisnaî bir durum değildir. İlk mecliste dokuzu âyan azâsı ve otuz yedisi meb’ûsan azâsı olmak üzere, toplam kırk altı gayrimüslim meb’ûs vardı.<sup class="calibre4"><a href="../Text/OsmanliDegisim_split_031.html#footnote-700-39" id="footnote-700-39-backlink">(*39)</a></sup>Bu ilginç görünümü sadece büyük devletlerin baskılarına değil, bürokrasinin geleneksel kozmopolit yapısına da dayanarak açıklamak gerekiyor.</p>

  <p class="normal1">Klasik devirden beri Osmanlı eyâlet idaresinde yerel grupların temsili geleneği, merkezî hükümet adına yürütmeyi elde bulunduran valilerin başvurup yararlandığı bir usuldü. Vergi tahsili, zarurî işlerin yaptırılması, reâyânın temsilcilerinden meydana gelen kurulların yardımı ile sağlanırdı. Meşveret kuralına dayanan bu temsil görevi; ruhanî reisler, Hıristiyan reâyâ adına kocabaşılar ve memleket eşrafının temsilcileri (âyan) tarafından yerine getiriliyordu. Vergi tevzi ve tahsili, sefer anında gereken işlerin yerine getirilmesi gibi konularda yöneticilere yardım gayesini taşıyan meşveret usulü, bugüne kadar literatürde, sosyal fonksiyonları göz önüne alınmadan, İslâmî bir kurum olarak nitelendirilmiştir. Oysa bu, geleneksel devletin güçsüzlüğünü telâfi etmek için, vergi toplamaktan, kamu hizmetlerinin görülmesine kadar, her alanda bölge ileri gelenlerinin yardımına başvurması demektir. (Aynı sistem, erken ortaçağda Avrupa’da da görülüyor. Almanya’da Rat, Rusya’da Veçe denen bu kurullar, başlangıçta bir devamlılık ve hükmî şahsiyet sahibi değilken, zamanla şehirlerin güçlenmesi ve sosyal yapıdaki değişmelerle ilâve haklar elde etmiş ve devamlılık kazanmışlardır.) Türkiye’de bu tür kurumların devamlılık kazanması ve hükmî şahsiyete sahip olmaları, Tanzimat’tan sonra eyâlet idaresinde yapılan reformlarla mümkün olmuştur. Resmen Avrupa’dan beş asır sonra gerçekleşen bu süreç, daha önce de facto olarak Balkanlar’da, bazı Akdeniz adalarında kısmen gerçekleşmekte idi. Örneğin Kıbrıs Adası’nda, Hıristiyan reâyânın temsilcilerinden kurulan ve demogerentos denen bu heyet, zamanla ada ahalisinin örgütlenmesinde ve bağımsız hareket etmesinde önemli bir etmen olmuştu. Esasen ülkenin her yerinde bu tür kurullar ve onların önde gelen temsilcileri, 18. yüzyıl sonlarından itibaren, merkezin güçsüzlüğünden istifade ile yürütme erkini ele geçirip, devamlı bir meşveret geleneği kurabilmişlerdir. Balkanlar’da bu kurullar, özellikle 19. yüzyılda Mazzini’nin fikirlerinden esinlenerek örgütlenen ve çalışan, “Diaspora Révolutionnaire”ler (devrimci diaspora) haline geldiler ve Balkan bağımsızlığında önemli rol oynadılar.</p>

  <p class="normal1">Tarihsel ve toplumsal temelini de göz önüne aldığımızda, Osmanlı parlamentosunun sınıfsal bir nitelikten çok, etnik bir renkliliğe sahip olması, çağdaş parlamentolara göre onun belirgin ve ayırt edici özelliğidir. Bununla beraber, bu durum önemli bir etnik çatışmaya ve ulusal talepler ileri sürülmesine neden olmamıştır. Parlamento, dış örgütler ve kitle hareketleriyle organik bağlar içinde değildi (zaten bunlar ya yoktu ya da pek cılızdı). Tartışmalar ve eleştiriler zaman zaman cılız kalıyordu ve ülkesel sorunlardan çok yerel sorun ve istekleri yansıtıyorlardı. Gerçi bu durum, özellikle kalabalık nüfuslu ve dış ticarete açılan vilâyetlerin aydın nitelikteki meb’ûsları tarafından ülkenin gerçekleri kavrandıkça değişmeye yüz tutmuş, sorunlar ülkesel düzeyde ele alınmaya başlanmıştır. Zaten ilk meşrutî mecliste müslim ve gayrimüslim meb’ûslar arasında, burjuva güçleri veya eğilimleri temsil edenler de görülüyor. Ama gene de Osmanlı parlamentosu örgütlü sınıfsal çıkarlar ve etnik düzeydeki isteklerin gerçekleşmesi için verilen mücadele açısından, o çağın çokbudunlu imparatorluklarında görülen atmosfere sahip değildi..</p>

  <p class="normal1">İlk Osmanlı parlamentosunun etnik görünümünde hükmedilen millet temsilcilerinin oranı, Avusturya parlamentosu ve Çarlık Rusya Duması’na göre daha yüksek olmasına karşılık, etnik çatışmalar henüz aynı belirginlikte değildi. Milliyetçilik 19. yüzyılın başından beri Osmanlı İmparatorluğu’nun gayrimüslim ve gayri Türk vilâyetlerine sızmaya başlamıştır. Buna karşılık, Tanzimatçıların reform girişimlerinin odak noktası Osmanlılığı, yani imparatorluğun geleneksel kozmopolit yapısını ve ideolojisini restore etmekti. Bütün bunlara rağmen, bürokrasideki modernleşme, eğitimde ve kültürel alandaki modernleşme ile paralel gittiğinden Türk milliyetçiliğinin doğuşu da kaçınılmaz olarak hazırlanmıştı.</p>

  <p class="normal1">İlk Meclis-i Meb’ûsan’da ulusalcı eğilim ve çatışmalar belirgin olmamasına rağmen, doğuş halindeki ulusalcı duygu ve eğilimlerin zaman zaman ortaya çıktığı görülecektir. Belirtildiği gibi, meb’ûslar daha çok geldikleri bölgelerin sorunları ile meşguldür. Eleştiriler vilâyetlerdeki ehliyetsiz valiler, hırsız defterdarlar üzerinde yoğunlaşmaktadır. Ancak Rumeli vilâyetlerinden gelen bir iki gayrimüslim meb’ûs, özellikle vilâyet meclislerinde müslim ve gayrimüslimlerin eşit oranda temsili ilkesini tenkitle, nüfus esasına göre temsil ilkesinin getirilmesini istiyordu.<sup class="calibre4"><a href="../Text/OsmanliDegisim_split_030.html#footnote-600-362" id="footnote-600-362-backlink">[362]</a></sup> Bu gibi çekingen taleplerin yanında Arabistan vilâyetlerinin bazı meb’ûsları tamamen pratik nedenlerle, meb’ûs olacakların Türkçe bilme şartının kaldırılmasını istemişti. Ahmed Vefik Paşa riyaset makamında kültürel milliyetçiliğin ilk örneği sayılan şu çıkışı yapmıştır: “Gelecek seçime kadar daha dört yıl var. Akılları varsa bu zaman içinde Türkçe öğrenirler.”<sup class="calibre4"><a href="../Text/OsmanliDegisim_split_030.html#footnote-600-363" id="footnote-600-363-backlink">[363]</a></sup> Gayrimüslim meb’ûsların arasında hâkim millete karşı bir birlik yoktu. Rumeli’nin sözü geçen Hıristiyan meb’ûslarının yukarıda bahsettiğimiz taleplerine, Anadolu’nun Müslüman meb’ûsları ile birlikte Mezopotamya vilâyetlerinin Hıristiyan meb’ûsları da karşı çıkmışlardı.</p>

  <p class="normal1">Bütün bunlara rağmen, ilk Meclis-i Meb’ûsân’ı, azınlık milletlerin gerçek talep ve eğilimlerinin temsil edilebileceği bir mahal olarak görmek pek yanlıştır. Esasen buraya gelen tabii millet temsilcileri, hükümetin itimadını kazanmış kimselerdi. Bu kimseler, genel bir oyla değil, geldikleri vilâyetin valisinin seçimiyle, adeta tayin edilerek bu göreve gelmişlerdi.<sup class="calibre4"><a href="../Text/OsmanliDegisim_split_030.html#footnote-600-364" id="footnote-600-364-backlink">[364]</a></sup> İlk anayasamızın ilânından sonra ne bir “İntihab Kanunu” çıkarılabilmiş ne de seçimler için gerekli hazırlık yapılabilmişti. Bu durumda liva ve vilâyet idare meclislerindeki seçimli üyeler arasından meb’ûs seçmek uygun görülmüştür. Esasta bu üyelerin (liva ve vilâyet idare meclisi üyesi) bir seçilmiş üye olmaktan çok, vali ve mutasarrıflar tarafından adeta tayin edilen kimseler olduğu, hem ilgili nizamnâmeden hem de uygulamadan biliniyor.<sup class="calibre4"><a href="../Text/OsmanliDegisim_split_030.html#footnote-600-365" id="footnote-600-365-backlink">[365]</a></sup> Şimdi ise, valiler bunların arasında en çok meşrebine uygun ve güvenilir kimselere meb’ûsluk sıfatını adeta tevcih ediyordu. Bu nedenle gelen gayrimüslim meb’ûsların da, daha önce vilâyetlerde idare meclisi üyeliğini merkezî hükümetin güvenini kazanacak şekilde yapanlardan olduğu anlaşılıyor. Nitekim vereceğimiz örnekler de bunu göstermektedir. Elimizdeki, 12 Cemaziyelâhir 1291/27 Temmuz 1874 tarihli Dahiliye Nezareti’ne yazılan bir arz tezkiresinde; “Manastır vilâyeti Meclis-i İdare azâsından Avram Efendi’nin gayreti dolayısıyla kendisine rütbe-i salise tevcihi’’ isteniyor. Bu Avram Efendi Meclis-i Meb’ûsân’da Manastır-Selanik’i temsil ediyordu.<sup class="calibre4"><a href="../Text/OsmanliDegisim_split_030.html#footnote-600-366" id="footnote-600-366-backlink">[366]</a></sup> Gene elimizdeki Gurre-i Cemaziyelâhir 1291/16 Temmuz 1874 tarihli bir vilâyet arz tezkiresi, “Suriye vilâyeti, Meclis-i İdare azâsından Nikola Nakkaş Efendi’nin Arazi Kanunnâmesi’ni Arapçaya çevirdiği ve gayretli hizmetinden dolayı, halihazırdaki salise rütbesinin rütbe-i saniyeye çıkarılmasını” istiyor.<sup class="calibre4"><a href="../Text/OsmanliDegisim_split_030.html#footnote-600-367" id="footnote-600-367-backlink">[367]</a></sup> Göze giren bu meclis azâsı, ilk mecliste bilindiği gibi, Suriye meb’ûsu olarak bulunmuştur.</p>

  <p class="normal1">Bununla beraber şu noktayı önemle belirtmek gerekir; Osmanlı Meclis-i Meb’ûsan’ındaki gayrimüslim meb’ûs kalabalığının nedeni salt dış baskılar olmadığı gibi, valilerin toleranslı seçiminden ibaret de değildi. Tanzimat’tan beri imparatorluk bir laikleşme ve geleneksel kozmopolitizmin kurumsallaşması süreci içine girmişti. 1840’lardan beri vilâyetlerde, liva ve kazalarda teşkil edilen idare meclislerinde, belediye meclislerinde, ziraat komisyonu, Menâfi-i Umûmiye Sandığı gibi kurumlarda gayrimüslim üyelerin de bulunmasına dikkat ediliyordu. Bu meclisler bir beynelmilel şûrâ, hatta kimisi tarihte eşi görülmemiş, Ruhban Şûrâları halinde toplanıyorlardı.<sup class="calibre4"><a href="../Text/OsmanliDegisim_split_030.html#footnote-600-368" id="footnote-600-368-backlink">[368]</a></sup> Ticarî davalar, şer’î hâkimlerin önünde değil, müslim ve gayrimüslim üyelerden kurulan karma mahkemelerde görülüyordu.<sup class="calibre4"><a href="../Text/OsmanliDegisim_split_030.html#footnote-600-369" id="footnote-600-369-backlink">[369]</a></sup> Gene, ilk derece mahkemesi olan şer’î mahkeme ve gayrimüslimlerin ruhanî mahkeme kararları aynı biçimde karma olarak kurulan Temyiz Dîvânı’na getiriliyordu. Ceza davaları, şer’î veya ruhanî mahkemelerde değil, nizamî mahkemelerde görülüyordu. Bu imparatorluk, bir “Globus Ottomanorum” idi ve bu imparatorluğun ilk parlamentosunun da böylesine bir kozmopolit kurumlar silsilesi içinden çıkan ve o nitelikleri taşıyan bir organ olması doğaldı. Nitekim ilk Osmanlı parlamentosu bu kozmopolit birliğin, gerçekte pek de var olmayan (daha doğrusu yok olmaya başlayan) özlenir bir örneğini vermişti. Etnik çatışma nedeni olacak konulardan müzakereler esnasında özellikle kaçınılıyordu. Meclis, Rusya ile savaş başladığında Osmanlı vatanseverliğinin örneği sayılacak nutuklara sahne olmuştur. Bu nutukların bazıları samimiyetten uzak olsa bile, hiçbir üyenin çeşitli milliyetçi dernek ve hareketlerle organik bağı olduğu bugüne kadar açıkça ve kesinlikle ortaya konamamıştır. Bunun tersine, sadakat örnekleri çoktur..</p>

  <p class="normal1">Gerçi Osmanlı parlamentosu, “Osmanlılar dünyası”nın yıkılışını gösteren bazı örneklere de sahne olmuştu. Buna rağmen, uyanan Balkan milliyetçiliğini burada görmek mümkün değildir. Hele böyle bir vehme dayanarak II. Abdülhamid’in meclisi dağıtması, bu ortam içinde anlaşılacak bir olay değildi. Parlamentonun milliyetçiliği körüklemesi gibi bir durum, ancak 1866’dan sonraki Avusturya-Macaristan İmparatorluğu için söz konusudur. II. Abdülhamid’in meclisi dağıtma gerekçesini Osmanlı Meclis-i Meb’ûsan’ının içindeki duruma değil, Avusturya-Macaristan parlamentarizmine bakarak ortaya koyduğu düşünülebilir. Çünkü ilk Osmanlı Meclis-i Meb’ûsânı azınlıkların en geniş şekilde temsil edildiği, fakat milliyetçilik sorununun da en az görüldüğü bir parlamento idi.</p>

  <table class="generictable">
    <tr class="calibre8">
      <td class="calibre9" colspan="2">
        <p class="normal5">1877’de Gayrimüslim Âyan Azâsı<sup class="calibre4"><a href="../Text/OsmanliDegisim_split_031.html#footnote-700-40" id="footnote-700-40-backlink">(*40)</a></sup></p>
      </td>
    </tr>

    <tr class="calibre8">
      <td class="calibre9"><u class="calibre15">Meclis-i Âyân<sup class="calibre4"><a href="../Text/OsmanliDegisim_split_031.html#footnote-700-41" id="footnote-700-41-backlink">(*41)</a></sup></u></td>

      <td class="calibre9"><u class="calibre15">Rütbesi</u> &nbsp;</td>
    </tr>

    <tr class="calibre8">
      <td class="calibre9">Musurus Paşa (Londra sefiri)</td>

      <td class="calibre9">Vezîr - (1. dereceden Mecidiyye)</td>
    </tr>

    <tr class="calibre8">
      <td class="calibre9">Mihran Bey&nbsp;&nbsp;</td>

      <td class="calibre9">Bâlâ - (2. dereceden Mecidiyye)</td>
    </tr>

    <tr class="calibre8">
      <td class="calibre9">Lagofet Bey<sup class="calibre4"><a href="../Text/OsmanliDegisim_split_031.html#footnote-700-42" id="footnote-700-42-backlink">(*42)</a></sup></td>

      <td class="calibre9">Bâlâ</td>
    </tr>

    <tr class="calibre8">
      <td class="calibre9">Marko Paşa (Mekteb-i Tıbbiye nâzırı)</td>

      <td class="calibre9">Ferik Evveli</td>
    </tr>

    <tr class="calibre8">
      <td class="calibre9">Kostaki Efendi&nbsp;</td>

      <td class="calibre9">Ferik Evveli</td>
    </tr>

    <tr class="calibre8">
      <td class="calibre9">Yorgaki Efendi</td>

      <td class="calibre9">Ûla sânisi</td>
    </tr>

    <tr class="calibre8">
      <td class="calibre9">Daviçon Efendi</td>

      <td class="calibre9">Ûla sânisi</td>
    </tr>

    <tr class="calibre8">
      <td class="calibre9">Serviçon Efendi</td>

      <td class="calibre9">Ûla sânisi</td>
    </tr>

    <tr class="calibre8">
      <td class="calibre9">Kastro Efendi</td>

      <td class="calibre9">Başkâtip</td>
    </tr>
  </table>

  <p class="normal1">Fiilen dağıtılmayan bu meclise 1296/1879’da Sertabib-i Hazret-i Şehriyari Mavroyani Efendi ile Konstantin Efendi de tayin edilmiştir.<sup class="calibre4"><a href="../Text/OsmanliDegisim_split_030.html#footnote-600-370" id="footnote-600-370-backlink">[370]</a></sup> Böylece gayrimüslim âyan azânın sayısı 11’e çıkmıştır. (Toplam üye sayısı 36’dır.)</p>

  <table class="generictable1">
    <tr class="calibre8">
      <td class="calibre23" colspan="2">
        <p class="normal5">1878’de Dağıtılan Meclis-i Meb’ûsân’da Bulunan Gayrimüslim Üyeler<sup class="calibre4"><a href="../Text/OsmanliDegisim_split_031.html#footnote-700-43" id="footnote-700-43-backlink">(*43)</a></sup></p>
      </td>
    </tr>

    <tr class="calibre8">
      <td class="calibre23">İstanbul :</td>

      <td class="calibre23">Kazazyan Agob Efendi, Sofuzâde Aleksan Efendi</td>
    </tr>

    <tr class="calibre8">
      <td class="calibre23">Edirne :</td>

      <td class="calibre23">Kostaki Peridi Efendi, Toros Efendi, Revin Efendi, Zahari Efendi, Mihalaki Bey</td>
    </tr>

    <tr class="calibre8">
      <td class="calibre23">İşkodra :</td>

      <td class="calibre23">Angeli Efendi Filip Aga Rosto (yahut Resho)</td>
    </tr>

    <tr class="calibre8">
      <td class="calibre23">Ankara :</td>

      <td class="calibre9">Malkon Efendi</td>
    </tr>

    <tr class="calibre8">
      <td class="calibre23">Bağdad :</td>

      <td class="calibre23">Menahim Efendi</td>
    </tr>

    <tr class="calibre8">
      <td class="calibre23">Bosna :</td>

      <td class="calibre23">Salamon Efendi, Maruşik Bozo Efendi, Pero Efendi</td>
    </tr>

    <tr class="calibre8">
      <td class="calibre23">Cezâir-i Bahr-i Sefîd :<br class="chapter" />
      (Akdeniz adaları)</td>

      <td class="calibre23">Vasil Efendi, Zafiraki Efendi<br class="chapter" />
      Hacı Vasilaki<br class="chapter" />
      Yorgalidi Efendi</td>
    </tr>

    <tr class="calibre8">
      <td class="calibre23">Halep :</td>

      <td class="calibre23">Karaca (Manok) Efendi</td>
    </tr>

    <tr class="calibre8">
      <td class="calibre23">Hüdavendigâr :</td>

      <td class="calibre23">Pavlidi Efendi<br class="chapter" />
      Sahak (Yavrumyan) Efendi</td>
    </tr>

    <tr class="calibre8">
      <td class="calibre23">Diyarbakır :</td>

      <td class="calibre23">Osib (Kazazyan) Efendi</td>
    </tr>

    <tr class="calibre8">
      <td class="calibre23">Selanik :</td>

      <td class="calibre23">Vasilaki Efendi<br class="chapter" />
      Avram Efendi<br class="chapter" />
      Istefan Yani Efendi<br class="chapter" />
      Mihalaki Efendi</td>
    </tr>

    <tr class="calibre8">
      <td class="calibre23">Suriye :</td>

      <td class="calibre23">Nikola Nakkaş Efendi<br class="chapter" />
      Nufel Efendi</td>
    </tr>

    <tr class="calibre8">
      <td class="calibre23">Trabzon :</td>

      <td class="calibre23">Ohannes Efendi</td>
    </tr>

    <tr class="calibre8">
      <td class="calibre23">Tuna :</td>

      <td class="calibre23">Petraki (Slatov) Efendi<br class="chapter" />
      Dimitraki (Teodorov) Efendi</td>
    </tr>

    <tr class="calibre8">
      <td class="calibre23">Kosova :</td>

      <td class="calibre23">Apostol Ağa<br class="chapter" />
      Andon Ağa<br class="chapter" />
      Sutiraki Ağa<br class="chapter" />
      Mihre (Danuş) Ağa</td>
    </tr>

    <tr class="calibre8">
      <td class="calibre23">Konya :</td>

      <td class="calibre23">Simonaki (Değirmencizâde Efendi)</td>
    </tr>

    <tr class="calibre8">
      <td class="calibre23">Yanya :</td>

      <td class="calibre23">Nikola (Çanaka veya Cenruh) Efendi<br class="chapter" />
      Argiri (Kantarcı) Efendi<br class="chapter" />
      Mihail (Hurito) Efendi<br class="chapter" />
      Daviçon Efendi</td>
    </tr>
  </table>

  <p class="normal">Ek 1</p>

  <p class="normal2">BOA, İ., Dahiliye, no: 48003, 12 Cemaziyelâhir 1291/27 Temmuz 1874.</p>

  <p class="normal1">Âtufetlû Efendim Hazretleri,</p>

  <p class="normal1">Manastır vilâyeti Meclis-i idâresi azâsından Avram ve sandık emini Yusuf efendiler asdakadan (sâdıklardan) olub, umûr-ı memûrelerini hass-ı ifâya bezl-i mesâi eyledikleri cihetle mûmâîleyhümâdan Avram Efendinin rütbesinin sâliseye terfî’i ve Yusuf Efendinin dahi uhdesine müceddeden rütbe-i râbîe tevcîhi ifâdesine dâir devletlû kaymakam paşa hazretlerinin tezkiresi leffen arz ve takdîm kılınmış olmağla olbâbda emr u fermân-ı hümâyûn-ı cenâb-ı cihânbânî her ne veçhile müteallik ve şerefsudûr buyrulur ise mantûk-ı münîfi erzân idileceği beyâniyle tezkire-i senâverî terkîm kılındı efendim. Fî 12 Cemaziyelâhir sene 291/27 Temmuz 1874.</p>

  <p class="normal1">Derkenâr (Mâbeyn-i Hümâyûn’un)</p>

  <p class="normal1">Marûz-u çâker-i kemîneleridir ki</p>

  <p class="normal1">resîde-i dest-i ta’zîm olan işbu tezkîre-i sâmiye-i âsâfâneleriyle zikrolunan tezkire-i manzûr-ı âli-i hazret-i pâdişâhî buyrulmuş ve ber mûcib-i istîzan mûmaileyhümâdan Avram Efendinin rütbesinin sâliseye terfî’i ve Yusuf Efendinin dahi uhdesine müceddeden rütbe-i rabi’e tevcîhi müteallik ve şerefsudûr buyurulan emr-i irâde-i seniyye-i hazret-i pâdişâhî mantûk-ı münîfinden olarak, mezkûr tezkire-i seniyye savb-ı sâmi-i sadâret penâhîlerine iâde kılınmış olmağla olbâbda emru fermân hazret-i veliyu’l-emrindir.</p>

  <p class="sagnormal">Fî 13 Cemaziyelâhir sene 291</p>

  <p class="sagnormal">(28 Temmuz 1874)</p>

  <p class="normal">Ek 2</p>

  <p class="normal2">Sadâretin arz tezkiresi (Nikola Nakkaş Efendi’nin terfî’i hakkında); BOA, İ., Dahiliye, no: 47923, Gurre-i Cemaziyelâhir 1291/16 Temmuz 1874.</p>

  <p class="normal1">Âtûfetlû Efendim Hazretleri,</p>

  <p class="normal1">Suriye vilâyeti Meclis-i idâresi azâsından Nikola Nakkaş Efendinin lisan-ı arabîye nakl ve terceme itdiği, arazî kanunnâmesiyle ana müteferri sâir fıkarât-ı nizâmiyeyi hâvi telîf eylediği mecelle ve manzûmeden dolayı rütbe-i hâliyesi olan sâlisenin mükâfâten sâniyeye terfî’i hakkında vilâyet-i mezkûre vâlisi devletlû paşa hazretlerinin vürûd iden tahrirâtı leffen arz ve takdîm olunmuş ve bu makule âsâr-ı nâfizenin terceme ve tahrîrine sarf-ı mesâî ve ihtimâm idenlerin teşvîk ve taltifi emsâli ve şân-ı maârif nişân-ı âli iktizâsından bulunmuş olmağla iltimâs-ı marûz’un isâ’fı emrinde irâde-i mekârim-i mutâde-i cenâb-ı şehinşâhî her ne vechile müteallik ve şerefsünûh buyurulursa mantûk-ı celili infâz olacağı beyâniyle tezkire-i senâverî terkâm kılındı efendim. Fî Gurre-i Cemaziyelâhir sene 291.</p>
</body>
</html>
