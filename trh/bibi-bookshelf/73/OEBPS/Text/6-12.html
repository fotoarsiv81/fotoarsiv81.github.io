<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-12.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-12.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1">ONUNCU BÖLÜM</p>

      <p class="resimc"><img alt="6.jpg" class="image" height="25" src="../Images/6_fmt9.jpeg" width="316" /></p>

      <p class="anabaslik" id="toc_marker-10">ESKİ İMPARATORLUK MISIR’I</p>

      <p class="resim-2"><img alt="5s.jpg" class="image" height="24" src="../Images/5s_fmt11.jpeg" width="52" /></p>

      <p class="paragraf-1"><span class="char-style-override-8">1. Ekonomi ve toplumsal düzen.</span> Köleci Mısır devleti iki bin yıla yakın yaşadı: M.Ö. IV. binlerin sonundan Persler’in istilasına (M.Ö. 525) kadar. Mısır devletinin tarihi beş döneme ayrılır: Tinit İmparatorluğu, Eski İmparatorluk, Orta İmparatorluk, Yeni İmparatorluk ve Geç Dönem. Aynı zamanda ara dönemler de vardır. Dönemler, sülalere bölünmüştür. Yaklaşık olarak M.Ö. XXVIII. yüzyılda başlayıp XXIV. yüzyıla uzanan Eski İmparatorluk, III. Sülale ile başlar ve VIII. Sülale’yle tamamlanır (aslında son iki Sülale hakkında çok şey bilinmemektedir.)</p>

      <p class="paragraf-1">Mezopotamya’da olduğu gibi Mısır’da da ekonomi tarla tarımına ve hayvancılığa, karmaşık bir sulama düzenine, bağcılığa, ağaç yetiştiriciliğine, neolitik tipli ilkel tarım gereçlerine dayanıyordu. Kanal açmakta ve bend kurmakta kullanılan aletler sadece kazma ve toprak taşımaya yarayan sepetti; toprak ya kazmayla ya da ineklerin çektiği karasabanla sürülüyordu; ekin biçmek için ağaç saplı çakmak taşı levhaları kullanılıyordu; üzüm ayakla eziliyor, buğday elde etmek için, harman yerine yaydıkları başakların üzerinde hayvanları gezdiriyorlardı.</p>

      <p class="paragraf-1">Zanaatçıların aletleri taştan, ağaçtan ve bakırdan yapılıyordu; bakırdan yapılan aletler dökülerek değil dövülerek yapılıyordu. Bakır aletler genellikle ağaç ve özellikle yumuşak taş işlemekte kullanılıyordu.</p>

      <p class="paragraf-1">Bakır bıçak ve baltalarla tekneler (bazıları krallık mezarlarının yanında bulundu), sabanlar ve daha başka eşyalar yapılıyordu; aynı aletlere sahip olan Mısırlı taş yontucular işlemeye çok yatkın kalker taşları işliyorlardı.</p>

      <p class="paragraf-1">Mısır soylularına ait mezarları bezeyen ve çeşitli tarım çalışmaları ile zanaatçıların atölyelerindeki çalışmaları temsil eden alçak-kabartma ve freskler gibi ilginç yapıtlar günümüze kadar ulaştılar. Bu atölyelerden bazıları uzmanlaşmıştır: Marangoz-dülger, deri tabaklama, dokuma atölyeleri değişik ama belirli bir iş kolunda çalışmaktadırlar; örneğin, marangoz-dülger atölyeleri birçok ağaç eşyanın yanı sıra büyük tekneler de yapmaktadırlar. Öteki atölyelerde değişik meslekler yapılmaktadır: Hırdavatçılar, kuyumcular, tabakçılar, taş yontucular vb. Zanaatçıların çoğu erkektir; Eski İmparatorluk döneminde dokumacılık yalnızca kadınların işidir. Yiyecek maddesi yapan atölyelerin ayrı bir yeri vardır: Bunlar fırınlar ve birahanelerdir.</p>

      <p class="paragraf-1">Mesleklerin gelişmesine karşın, ekonomi genel olarak doğal ekonomidir; ürünün bir bölümünün pazara sunulmasına karşın ticaret hâlâ ilkeldir: Ürünler takas edilmektedir; örneğin, balık sandaletlerle, sebzeler de yelpazelerle takas edilmektedir. Henüz para bulunmadığı için bakır kullanılmaktadır. Bununla birlikte, başta sedir ağacı ithal edilen Suriye olmak üzere komşu ülkelerle ticari ilişkiler güçlenmiştir. Ama Suriye ya da Etopya’dan gelen mallar, genellikle, halkın çoğunluğunun işine yaramayan lüks eşyalardır.</p>

      <p class="paragraf-1">Eski İmparatorluğun toplumsal ilişkileriyle ilgili bilgilerimiz çok az: III. binlerden kalma Sumer kil tabletleri benzeri Mısır iş belgeleri hemen hemen hiç bulunmadı; mezarların duvarlarını süsleyen tasvirlere gelince, üretim tekniklerini betimlemekte ama toprağın kimin olduğuna, temsil ettikleri çobanların, hasatçıların ya da taş yontucuların toplumsal durumlarına ilişkin bilgi vermemektedirler.</p>

      <p class="paragraf-1">Mısır toplumunda kölelik yaygındı. Kölelerin bir bölümünü, Mısır krallarının sefer dönüşü getirdikleri savaş tutsakları (Etopyalı ya da Libyalı) oluşturuyordu. IV. Sülale krallarından biri, birinde bin yüz, birinde yedi bin tutsak almakla öğünmektedir yazıtlarında. Ama bu tutsakların dışında, köleler arasında köleleşmiş Mısırlılar da vardı: Özgür insanların köleleşmesi Eski İmparatorluğun sonlarından kalma yazıtlarda geçmektedir. Kölelerin alınıp-satıldığı da biliniyor.</p>

      <p class="paragraf-1">İçinde bulundukları koşullarla ilgili olarak ancak varsayımlar ileri sürülebilir. Herhalde, kölelik ataerkil kalmıştı: Kölelerin üretimde ayrı bir yerleri yoktu; özgür insanlar ve hatta soylular –senyörler ve rahipler– tarım çalışmalarına ve öteki işlere katılıyorlardı.</p>

      <p class="paragraf-1">Mülkiyetle ilgili bilgiler de sınırlıdır. Hiç kuşkusuz, toplumun ekonomik çekirdeği, toprakları üzerinde suların paylaşılmasını düzenleyen komşuluk topluluğuydu. Belki Mısır topluluğu, sulama şebekesinin onarımında ya da buğday dövme işlerinde ortak çalışma ögelerini koruyordu: Köylerin ortak harman yerleri olmalıydı. Mısır toplumunun iç örgütlenmesine ilişkin çok az bilgimiz var, ama Eski İmparatorluk döneminde, toprak ve hayvanların satılabildiği ya da miras olarak bırakılabildiği saptandı. V. Adviev’e göre, topluluğun işleri (su dağıtımı, mahkeme, vb.) özel bir kurula <span class="char-style-override-9">(zazat)</span> bırakılmıştı.</p>

      <p class="paragraf-1">Topluluk büyük ve küçük ataerkil ailelerden oluşuyordu. Asıl mirasçı, bütün mirası ya da büyük bölümünü alan büyük oğuldu; zaten, aile başkanının mallarını bir yabancıya bırakma hakkı vardı. Ev sahibesinin büyük bir saygınlığı vardı: Mısırlı, falanca erkeğin değil filanca kadının oğlu olduğunu söylüyordu; anaerkinin kalıntıları, kadınların ülkeyi yönetebilmesi ve (kuramsal olarak) Mısır tahtının anadan kıza geçmesi olgusunda görülüyor. Kralın, tapınakların ve senyörlerin tarla ve atölyelerinde yalnızca köleler değil, bazı metinlerde <span class="char-style-override-9">mertu</span> deyimiyle tanımlanan özgür insanlar da çalışıyorlardı. Genellikle başkanların yönettiği ekipler oluşturuyorlardı. Mezar resim ve heykelleri, bu başkanları ellerinde bir kırbaç ya da sopayla göstermektedir. Mertuların bir topluluk üyesi mi ya da herhangi bir nedenden dolayı topluluktan ayrılmış kişiler mi olduklarını bilmiyoruz. Bilginler bunların da köle olduklarını tahmin ediyorlar, ama bu konuda bir anlaşma söz konusu değil.</p>

      <p class="paragraf-1">Yazıcılar işçilerin çalışmalarını titizlikle denetliyorlardı. Çalışma sırasında işçilere ekmek, sebze ve bira gibi yiyecek-içecek veriliyordu. Angaryaların düzenlenişi hakkında bilgimiz yok; kesin olan şu ki, işçilerin bütün zamanlarını almıyordu: Kendi hesaplarına çalışabilirler ve ürettiklerini pazarda satabilirlerdi.</p>

      <p class="paragraf-1">Egemen sınıf saray soylularını ve nomlar aristokrasisini kapsıyordu. Birbirinden ayrı köyleri içine alan geniş toprakları vardı senyörlerin. Ekonomiyi memur ve yazıcılardan oluşan kalabalık bir görevli topluluğu yönetiyordu. Malların bir bölümü miras yoluyla geçiyordu, ama soylular hizmetlerinin karşılığı olarak kraldan topraklar da alıyorlardı. Yüksek rahip sınıfı da egemen sınıfın içinde yer alıyordu.</p>

      <p class="paragraf-1">Yüksek soylular sınıfının dışında, iki ya da üç (genellikle kadın) köleye sahip olan küçük memurlar ve rahipler de vardı. Bunlar görkemli mezarlar yaptıramazlar, ama yazıtlar ve heykellerle süslü yeraltı mezarı açtırabilirlerdi.</p>

      <p class="paragraf-1 para-style-override-8"><span class="char-style-override-8">2. Eski İmparatorluğun siyasal düzeni.</span> Eski İmparatorluğun doruk noktasında, Mısır devleti, köleci soylu sınıfın çıkarlarını savunan bir despotluktu.</p>

      <p class="paragraf-1">Mezopotamya’daki Sargon devletinden daha güçlü ve daha merkezîleşmişti; bu durumu, özellikle, aynı ırmağın kıyılarında, dar bir alana kurulmuş bütün nomların bulunduğu Nil vadisinin doğal koşulları açıklamaktadır. Bundan dolayı, suların mantıklı dağılımı ve ulaşım araçlarının normal kullanımı ancak birleşik bir Mısır’da mümkündü.</p>

      <p class="paragraf-1">Eski İmparatorluğun başkenti Aşağı-Mısır’daki Memphis kentiydi. Arkeolojik verilerin doğruladığına göre, ülkenin siyasal merkezi, soylu sınıfın mülk ve konutları bu bölgede bulunuyordu. Memphis dolaylarında (Gizeh, Abusir, Sakkarah’da vb.) Eski İmparatorluğun zenginliğin başlıca tanıklarının bulunmasına karşın, ülkenin öteki kesimlerinde tek başlarına anıtlar ortaya çıkartılmıştır.</p>

      <p class="paragraf-1">Narmer ve Birinci Sülale’nin öteki kralları tarafından fethedilmiş olan Aşağı-Mısır (özellikle Delta) krallık meyve bahçeleri ile bağlarının büyük bir bölümünü kapsamaktaydı, Delta’daki çayırlar büyük sığır ve koyun sürülerini beslemekteydi. Krallığın geniş toprakları, monarşi iktidarının maddi temelini oluşturuyordu.</p>

      <p class="paragraf-1">Daha sonra <span class="char-style-override-9">Firavun</span> (Mısır dilinde “büyük ev” anlamına gelen <span class="char-style-override-9">per âa</span> deyiminden gelmektedir) adını alacak olan kral ülkeyi mutlak efendi yetkisiyle yönetmekteydi: Yüksek memurları göreve atıyor, nom başkanlarını değiştiriyor, vergiler koyuyor, komşu ülkelere askerî birlikleri gönderiyordu, vb.; uyruklarının mallarına el koyabilir ve onları yargılamadan ölüme mahkûm edebilirdi. Saygınlığını güçlendirmek için tanrılaştırılmış ve “büyük tanrı” ilan edilmişti; kişiliğini şatafatlı bir kült sarmıştı ve sandaletlerini öpmek hakkı önemli bir onur kabul ediliyordu. Mısırlı sanatçılar onu tanrıların ortasında, onlara eşit olarak çiziyorlardı.</p>

      <p class="paragraf-1">Firavun, Arapça “vezir” adı verilen bir başbakanın yönettiği geniş bir memur örgütüne dayanıyordu. Vezir, orduların komutanı ve baş yargıçtı; vergilerin toplanması, sulama çalışmaları, kısacası, Mısır hükümetinin bütün karmaşık hizmetleri ona bağlıydı. Adalet işlerine bakan “Altı Daire” ve ekonominin değişik dallarının başında bulunan öteki “odalar” onun buyruğundaydı.</p>

      <p class="paragraf-1">Mısır despotik devletinin üç temel görevi vardı: Vergileri mal olarak toplayan ve böylece halkı soyan hazine; özellikle sulama işleriyle ilgilenen bayındırlık; yabancı ulusları soyan ordu (“ordular dairesi”). Mısır ordusu, nomların sağladığı birliklerden ve Etopyalı ücretli askerlerden oluşan bir milisti. Bu birliklerin disiplinsiz olduğuna inanmak gerek; örneğin, komutanlarından biri yazıtında adamlarının Mısırlılar’ı soymadığını, yiyeceklere el koymak için kapıları zorlamadığını gururla belirtiyor. Savaşçılar yay ve taştan topuzla silahlanmıştı; daha sonra, savunma silahı olarak bronz hançer ve baltalar kullandılar, hayvan derisinden yapılmış kalkanları vardı. Kaleler güçlü savunma olanağı sağlıyordu: Örneğin, Abydos yakınlarındaki bir kalenin, içte olanı 12 metre yüksekliğinde 6 metre genişliğinde, tuğladan yapılmış iki suru vardı.</p>

      <p class="paragraf-1">Tapınaklar, krallık iktidarının güçlenmesine etkin olarak katkıda bulunuyorlardı. Eski İmparatorluğun sonunda, bazı tapınaklar, yalnızca rahipleri değil ister özgür insan, ister köle olsun bütün görevlileri de krallık vergilerinden bağışık tutan ayrıcalık fermanları aldılar.</p>

      <p class="paragraf-1">Ayrıcalık belgeleri sorunu ciddi bir tartışmaya yol açtı: Burjuva bilginlerin çoğunluğu bu belgeleri bağışıklıklar olarak kabul ediyorlar ve Eski Mısır’da feodalitenin varlığının kanıtı sayıyorlar. Oysa, Eski İmparatorluğun ayrıcalık belgeleriyle Ortaçağ’ın bağışıklıkları arasında bir benzerlik söz konusu değildir; çünkü bu belgeler tapınaklara hiçbir özerklik, görevlileri üzerinde hiçbir hukuksal hak vermiyordu; ama tapınakları, yerel halkın sırtına angaryalar yükleyen nom başkanlarının yetki alanından çıkartıyor ve böylece onları Firavun’un politikasının ajanları durumuna getiriyordu.</p>

      <p class="paragraf-1 para-style-override-8"><span class="char-style-override-8">2</span><span class="char-style-override-8">. Eski İmparatorluğun siyasal gelişmesi.</span> Eski İmparatorluğun siyasal tarihi henüz iyi bilinmiyor; senyörlerin mezarlarına kazınmış olan yazıtlar şu ya da bu olay (bazen önemli) hakkında ancak parçalı ve eksik bilgiler vermektedirler; Mısır papirüslerinin ve Manethon’un en son metinleri özellikle efsaneleri kapsamaktadır, ama bu metinlerden tarihsel gerçek çıkarmak çok güçtür. Eski İmparatorluğun kronolojisinin ancak yaklaşık olarak yapılabildiğini de hesaba katmıyoruz.</p>

      <p class="paragraf-1">III. ve IV. Sülale’lerin firavunları fatihtiler. IV. Sülale’den Snefru’nun bunlar arasında özel yeri vardır: Etopya’ya yaptığı bir sefer ona sayısız tutsak ve 200.000 baş hayvan kazandırdı; Libya’da zafer kazandı, bakır madenleri bakımından zengin olan Sînâ’yı Mısır topraklarına kattı ve sedir ağacı ele geçirmek için Fenike’ye sefer açtı. Ülkeyi savunmak için Mısır sınırlarına kaleler dikti. Fetih savaşları Sînâ’ya ayrı bir sefer açan oğlu Keops (Khufu’nun Grekçeye dönüşmüş biçimi) döneminde devam etti.</p>

      <p class="paragraf-1">III. ve IV. Sülale’lerin hükümdarları, daha sonra Greklerin dünyanın yedi harikası arasına sokacakları piramitler başta olmak üzere önemli yapım çalışmalarına girdiler. Piramitler blok taşlardan yapılmış kral mezarlarıdır. Bunların en büyüğü (Memphis dolaylarında Gizeh köyü yakınlarında) Keops için yapıldı; piramidin yüksekliği 146,5 metre, genişliği 30 metredir ve her biri 2,5 ton ağırlığında iki milyon blokla yapılmıştır. Bu devsel yapının içinde koridorlar ve odalar vardır.</p>

      <p class="paragraf-1">Firavunun mumyasının bulunduğu piramit, Mısır inançlarına göre, kralın tekrar dirilmesini ve tanrıların göksel konutuna ulaşmasını sağlayacak olan Oziris ayinleri için hazırlanmıştı. Piramidin yanında, rahipleri büyü törenleri yapan tapınaklar yükseliyordu.</p>

      <p class="paragraf-1">Piramitlerin çevresinde, Arapça <span class="char-style-override-9">mastaba</span> (arkalıksız kanepe) adını verdiğimiz senyör mezarları vardı. İlk iki sülale döneminde senyörlerin mezarlarının kral mezarlarından boyut bakımından geri kalmamış olmasına, Hemaki’nin mezarının boyutlarının kral mezarlarını aşmasına karşın, birer gösterişli taş yapılar olan Eski İmparatorluk mastabaları, gerçekte, o devsel piramitlerin yanında pek küçük kalırlar; bu fark, Mısır krallarının çoğalan gücünün bir tür belirtisidir.</p>

      <p class="paragraf-1">Piramitleri yapmak için işçi ekipleri toplanıyordu, bu işçilere krallık ambarlarından yiyecek ve giyecek veriliyordu. Piramitler üzerinde bırakılan işaretler, arkeologlara bu ekiplerin sayısını hesaplamak olanağı sağladı: Örneğin Keops’un piramidinde dört ekip çalıştığını biliyoruz. Yetenekli taş yontuculardan oluşan ekipleri, bir kral mimarı ile işçibaşılar yönetiyordı. Yapıcılara, aralarında hiç kuşkusuz topluluk üyelerinin de bulunduğu vasıfsız işçi kitleleri yardımcı oluyordu; bu topluluk üyeleri tarla çalışmalarından kopartılıp alınmış ve taş yontmak, bunları şantiyeye kadar sırtlarında çekmek ve tahta araçlar ve halatlar yardımıyla başdöndürücü yüksekliklere çıkarmak için Gizeh’e gönderilmişlerdi.</p>

      <p class="paragraf-1">Piramitlerin yapımı büyük güç gerektiriyordu. Grek tarihçiler, bu çalışmaların halk içinde yol açtıkları hoşnutsuzluklarla ilgili söylenceler duymuşlardır: Diodoros’a göre, asiler firavun mumyalarını görkemli mezarlarından aşağıya atmışlardır.</p>

      <p class="paragraf-1">Ne olursa olsun, V. Sülale firavunları, büyük piramitler yaptırmaktan vazgeçtiler: Sakkarah’ta yaptırdıkları mezarları, Gizeh mezarlarının yanında çok gösterişsiz kalırlar. Bununla birlikte, bu krallar, Heliopolis’in tanrısı Ra onuruna 70 metre yüksekliğinde beyaz dikilitaşlarla bezeli tapınaklar yaptırıyorlardı.</p>

      <p class="paragraf-1">V. Sülale firavunları fetih savaşlarını sürdürdü: Yazıtlarında Sînâ yarımadası tribüleriyle yapılan çatışmalardan, Libya’nın yağmalanmasından söz edilmektedir. Suriye ile ekonomik ve diplomatik ilişkiler sağlamlaşmıştır: Fenike kıyılarından gelmiş gemilerin yer aldığı bir alçak-kabartma bulundu, bazı bilginlere göre, Firavun Sahura ile evlenen bir Suriye prensesinin gelişi söz konusudur. VI. Sülale’den I. Peni döneminde büyük seferler açıldı: Mısır birlikleri sırayla Etopya’nın kuzeyine ve Güney Filistin’e girdiler. Uni yazıtı Filistin’de yapılan yağmaları anlatır: İstilacılar konutları yıktılar, incir ağaçlarını ve bağları kestiler, Mısırlılar’ın anlamlı bir biçimde “canlı ölüler” olarak tanımladıkları tutsaklarla döndüler.</p>

      <p class="paragraf-1 para-style-override-8"><span class="char-style-override-8">4. Nomlar aristokrasisinin artan gücü ve Mısır’ın siyasal çöküşü</span>. III. ve IV. Sülale döneminde krallık iktidarı güçlendi: Mısır’ı birleştirmek ve böylece sulama sisteminin normal çalışmasını sağlamak; kölelerin ve toplulukların direncini kırmak; Etopya, Libya ve Filistin’de köle ele geçirmek; nihayet, klan düzeninin kalıntılarını ortadan kaldırmak için bu iktidarın güçlenmesi gerekiyordu. Firavun Snefru, Keops ve bunların ardından gelenler aşağı yukarı bu amaçları gerçekleştirdiler.</p>

      <p class="paragraf-1">III. binlerin ortalarından itibaren, başta nomlular olmak üzere soyluların etkisinin arttığı görülüyor. V. ve VI. Sülale’ler döneminde senyör mezarlarının görkemi giderek artıyor. Genellikle artık Memphis bölgesinde değil nomlarda kurulmaya başlıyor bu mezarlar. Nom yöneticileri kendi illerinde durumlarını güçlendirip, kalıtsal ve bağımsız hükümdarlara dönüşüyorlar. VI. Sülale döneminde yönetimde bulunan Elefantin nomu başkanı (nomarkı) Khufor, fildişi, günnük ve hayvan derisi ele geçirmek için Etopya’ya kendi hesabına sefer açıyordu. Firavunun saymaca egemenliğini tanıyor ve ona saygı belirtisi olarak bir cüce armağan ediyor, ama ganimetin büyük bölümünü kendisine saklıyordu.</p>

      <p class="paragraf-1">Nomarkların gücünün artışını nasıl açıklamalı? Şu anda elimizde bulunan kaynaklar varsayım üretmekten başka bir şey yapamazlar. Memphis’te oturan ve sayısı oldukça sınırlı bir soylu kesiminin çıkarları için ülkenin sömürülmesinin başta Yukarı-Mısır halkı olmak üzere halkın ciddi hoşnutsuzluğuna neden olması mümkündür. Öte yandan, toprakların sürekli olarak senyörlere ve tapınaklara (özellikle V. ve VI. Sülale’ler döneminde) dağıtılması, krallık topraklarını kesinlikle azalttı ve firavunların maddi güçlerini zayıflattı. Özel mülkiyetin gelişmesi ve komşuluk topluluğunun çöküşü de aynı zamanda nomarkların mallarının çoğalmasına yol açtı; nomarklar, büyük krallık çalışmalarının ve memurların vergi politikalarının yol açtığı hoşnutsuzluktan yararlanıyorlardı. Yazıtlarında nomarklar halkın savunucusu gibi ortaya çıkarlar: Bir nomark, halka her zaman ekmek, bira ve giysi vermekle böbürlenir; bir başkası, kentinin velinimeti olduğunu bildirir.</p>

      <p class="paragraf-1">Nomarkların iktidarı güçlendikçe firavununki azaldı. VI. Sülale’nin son krallarının artık saygınlıkları da kalmamıştı. Manethon, VII. Sülale’nin 70 hükümdarının toplam 70 gün saltanat sürdüklerini söyler. Büyük bir olasılıkla, VII. Sülale hiçbir zaman olmadı, ama Manethon’un aktardığı bu söylence bu karışıklık döneminin havasını iletmektedir. VIII. Sülale’nin de egemenliği uzun sürmedi. Sonuç olarak, Mısır nomlara bölündü.</p>

      <p class="paragraf-1">Ülkenin bölünmesi sulama düzenine ciddi bir biçimde yansıdı: Birçok bölgede sulama şebekesi yüzüstü bırakıldı, su olduğu yerde kaldı ve bataklıklar oluşturdu. Nomlar arasında, çoğu su bölüşümünden kaynaklanan silahlı çatışmalar çıktı. Nomarklar komşu nomlara saldırıyor, buraların halkı da bataklıklara sığınıyordu.</p>

      <p class="paragraf-1">Mısır İmparatorluğu’nun parçalanmasına çetin bir sınıflar mücadelesi eşlik etti: Batı nomarkların yazıtları yalnızca kentleri sarsan “karışıklıklar”dan söz etmektedir; nomarklar bu ayaklanmaları askerî birliklerle bastırdıkları için gurur duymaktadırlar. Suriye çölünün Sâmi tribüleri Delta’nın doğusuna sızmak için hiç kuşkusuz bu dönemde Mısır devletinin zayıflamasından yararlandılar.</p>
    </div>
  </div>
</body>
</html>
