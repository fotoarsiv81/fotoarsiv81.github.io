<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-19.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-19.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1">ON YEDİNCİ BÖLÜM</p>

      <p class="resimc"><img alt="6.jpg" class="image" height="25" src="../Images/6_fmt16.jpeg" width="316" /></p>

      <p class="anabaslik" id="toc_marker-17">İRAN</p>

      <p class="resim-2"><img alt="5s.jpg" class="image" height="24" src="../Images/5s_fmt18.jpeg" width="52" /></p>

      <p class="paragraf-1"><span class="char-style-override-8">1. Ülke ve nüfus.</span> İran boylarının ilk devlet kurduğu topraklar Mezopotamya’nın doğusundadır. Bu toprakların büyük bir bölümünü, batıda Zagros dağları, kuzeyde Hazar Denizi, güneyde Basra Körfeziyle sınırlı geniş İran yaylası kapsar; doğuda ise İndus’a kadar uzanır. Coşkun ırmakları, güzel vadileri ve gür ormanlarıyla yaylayı dört bir taraftan çevreleyen dağlarda tarım ve hayvancılığa elverişli topraklar vardır. Bu durum, nüfusun yerleşik hayat tarzına erkenden geçmesinin belirleyicisi olmuştur. Yaylanın ortasına doğru ilerledikçe koşullar birdenbire değişir, akarsular ve göller kaybolur, iklim karasallaşır. Kışlar çok soğuk, yazlar çok sıcaktır, yağmur çok az yağar, toprak tarıma pek az elverişlidir, bitki örtüsü yoksuldur.</p>

      <p class="paragraf-1">İran yararlı maden bakımından zengindir. Dağlık bölgelerde, bakır, demir, kurşun, altın, gümüş, beyaz ve renkli mermer, başta lacivert taşı olmak üzere değerli taşlar çıkartılıyordu. Dağları örten ormanlar, çam, meşe ve kavak bakımından, yani yapı malzemesinin en iyisini sağlayan türler bakımından çok zengindi. Zagros dağlarının yamaçları elma, armut, ayva, kiraz, şeftali, vb. meyve ağaçlarıyla kaplıydı.</p>

      <p class="paragraf-1">İyi sulanan topraklarda buğday, arpa ve darı ekiliyordu.</p>

      <p class="paragraf-1">Hayvancılık çok gelişmişti. Batı bölgeleri genellikle yerleşikti; Doğudaki yaşam göçebeydi. Boylar, büyük ve küçükbaş hayvan, at ve deve yetiştiriyorlardı. Av hayvanı bakımından zengin ormanlar ve stepler yerli halka avlanma olanağı sağlıyordu.</p>

      <p class="paragraf-1">Eski zamanlarda, bu topraklarda, ilkel topluluk düzenleri bozulmaya başlayan, değişik kökenden boylar yaşıyordu. Doğudaki boylar özellikle hayvancılıkla yaşıyorlardı; kuzeydoğu ve batı boyları toprağı işliyorlardı. Tarım ancak kusursuz bir sulama sistemi kurulması koşuluyla mümkündü. Göçebe çoban boylar sık sık yerleşik tarımcılara saldırıyorlardı. Yakın Doğu uygarlıklarının etkisi sayesinde, batıdaki boylar belli bir uygarlık düzeyine erişmişti.</p>

      <p class="paragraf-1">İran yaylasının güneybatısında, Elam kenti Sus (Susa) ve Persepolis’te yapılan kazılar, yerel uygarlığın Neolitik dönemden itibaren geçirdiği gelişmeleri göstermektedir; Sumer metinlerine bakacak olursak, M.Ö. III. binlerde, Elam’da, Karun ve Kerkah’da, köleci bir devlet kurulmuştu. III. binlerin sonunda, Elamlılar Aşağı-Mezopotamya’yı işgal edip halkını boyunduruk altına aldılar. Onları ancak, Mezopotamya’nın birleştiricisi, Babil Kralı Hammurabi kovmayı başarabildi.</p>

      <p class="paragraf-1">Üretim güçlerinin gelişmesi –tarımın ilerlemesi, bakır ve bronz metalurjisinin yaygınlaşması, çömlekçilik ve öteki mesleklerin yükselişi–, III. ve II. binlerde, toplumsal farklılaşmayı yoğunlaştırdı ve köleliğin ilkel biçimlerini ortaya çıkardı, bu da uygarlığın gelişmesine yol açtı. III. binlerde, piktografiden türeyen çizgi yazısı ortaya çıktı. Elam uygarlığının kalıntıları, yazının büyük ölçüde Sumer ve Akkad etkisinde kaldığını kanıtlamaktadır.</p>

      <p class="paragraf-1">Babil’in zayıf düşmesi üzerine, II. binin sonunda ve I. binin başında, Elamlılar Mezopotamya’yı yeniden kendilerine bağlamayı denediler.</p>

      <p class="paragraf-1">VIII. ve VI. yüzyıllarda, Asur kralları onlara karşı aralıksız mücadeleye giriştiler; Elam’ı ancak 645 yılında Assurbanipal yenebildi. Ama bu yenilgiden sonra bile, binlerce Elam tabletinin bulunduğu Persepolis krallık sarayında yapılan son kazıların da kanıtladığı gibi, Elam halkı Pers İmparatorluğunda önemli bir rol oynamayı sürdürdü.</p>

      <p class="paragraf-1">Orta Asya’da IV. ve III. binlerde, Harezm, Sogdian (bugünkü Özbekistan), Baktrian (Kuzey Afganistan) ve Margian (Siri Derya ile Murgap Irmağı arası) topraklarında, klana dayalı topluluklar halinde göçebe avcılar ve balıkçılar yaşıyordu. Sovyet arkeologlarının yaptıkları kazılar, buralarda M.Ö. II. binlerde kazma tarımı, hayvancılık ve belki de ilkel madencilik yapıldığını, bu boyların uygarlığının bazı Kazakistan, Sibirya ve İran yaylası boylarının uygarlıklarıyla akraba olduğunu ortaya çıkarmıştır.</p>

      <p class="paragraf-1">II. binlerde, bu ülkeye İran dilleri konuşan ilkel topluluklar geldiler ve hiç kuşkusuz yerli halkla karıştılar.</p>

      <p class="paragraf-1">II. binin başlarında, üretim güçlerinin gelişmesi (demir metalurjisinin ortaya çıkması, geniş sulama sisteminin düzenlenmesi, çömlekçiliğin gelişmesi) toplumsal farklılaşmaya, köleliğe ve Harezm ve Bactriane’da ilkel köleci devletlerin kurulmasına yol açtı.</p>

      <p class="paragraf-1">II. binin sonlarında, Hind-İran dilleri konuşan boylar İran’a (belki de Orta Asya’dan) geldiler. Yerli halka boyun eğdirip haraca bağladılar ve aynı zamanda onlarla karıştılar. Yeni gelenler hayvancılık yapıyorlardı.</p>

      <p class="paragraf-1">İlkçağ İranlıların kutsal kitabı <span class="char-style-override-9">Avesta</span> bize onların toplumsal düzenleri hakkında bir fikir vermektedir. Ataerkil klan daha o zamanlar çöküş dönemindeydi. Klana dayalı topluluklar boylar (tribüler) halinde birleşiyorlar, boylar da seçimle gelen bir başkanın komutası altında birlikler oluşturuyorlardı. toplumun sınıflara bölünmesi daha bu dönemde başlamıştır. Sayısız sürülerin sahibi olan doğuştan soylular ve rahipler, aile topluluklarını, klanları, boyları ve boy birliklerini yönetiyorlardı. Kölelik de başlamıştı, ama bu dönemde pek az gelişmişti ve ataerkil özellikler taşıyordu.</p>

      <p class="paragraf-1 para-style-override-8"><span class="char-style-override-8">2. Med Krallığı.</span> Asur kronikleri, IX. yüzyıldan itibaren iki İran boyu topluluğunun adını anarlar: Medler ve Persler. Medler, İran yaylasının kuzey-batısında, Hazar Denizinin güneyinde yaşıyorlardı. Asur bölgelerinin çok kısa verileri ve Herodotos’un verdiği bilgiler, M.Ö. VIII. ve VII. yüzyıllarda, Medler’in klan düzeninin çöküş döneminde olduklarını düşünmemize olanak sağlamaktadır. Zanaatlar gelişmeye başlarken, ekonominin temel dalları tarım ve hayvancılıktı.</p>

      <p class="paragraf-1">Medler, bakır, bronz, altın ve elektrum (altın ve gümüş alaşımı) işlemesini biliyorlardı. Asur krallarının yazıtları, Medlerle yapılan savaşlardan, daha sonra köleleştirilen sayısız zanaatçı savaş tutsağından söz ederler. Hayvan yetiştiricilikleriyle ünlü Medler, disk biçimli tekerleği olan arabaları çok erken zamanlarda kullanmaya başlamışlardı.</p>

      <p class="paragraf-1">Hayvancılık giderek daha çok önem kazandı. Medlerin öteki İran boylarından daha çabuk gelişmelerinin nedeni, Asur ve Elam’la ve Zagros dağlarından geçerek Mezopotamya’yı Hindistan’a bağlayan büyük ticaret yoluyla olan ilişkileridir.</p>

      <p class="paragraf-1">Media’nın siyasal tarihi, Herodotos’un yarı efsane bilgilerine ve Asur metinlerine göre, belli bir noktaya kadar tasarlanabiliyor. Heredotos, Deiokes adında birinin M.Ö. VIII. yüzyılda Med boylarını buyruğu altında toplamayı başardığını ve Media Krallığını kurduğunu anlatmaktadır. Dajaukku adlı bir boy başkanını ve Bit-Dajaukku adlı kentini söz konusu eden Asur kronikleri Herodotos’un yorumunu bir ölçüde doğrulamaktadır. VIII. ve VII. yüzyıllarda, Media sık sık Asurluların istilasına uğradı ve aşağı yukarı onların buyruğuna girdi. Asurya’nın VII. yüzyılın sonunda çökmeye başlaması nedeniyle, Medler ona karşı birçok sefer açtılar. Med boylarını bir devlet içinde birleştirmeyi başaran Kralları Phraortes, Asurlular’a savaş açtı; bu savaş birden ortaya çıkan İskit boylarının Asurlular’a yardım etmesi yüzünden, bozgun ve kendisinin ölümüyle sonuçlandı.</p>

      <p class="paragraf-1">Phraortes’in oğlu Kyaksares (Uvakshatra) (625-585), İskitler’i geri püskürttü ve ordusunu yeniden düzenledi. Belli bir düzene göre savaşmayan Med milisleri, silah türlerine göre (mızrak, yay, sapancı) sınıflandırıldı ve her silah savaşta belli bir yer aldı.</p>

      <p class="paragraf-1">Babil Kralı Nabopolassar’la ittifak yapan Kyaksares, baş düşmanı Asurya’ya saldırdı. 612-605 yıllarında, Media ve Babilonya’nın birleşik güçleri Asurya’ya öldürücü bir darbe indirdiler. Ninova’nın yıkılması Asur İmparatorluğunun çöküşüyle sonuçlandı. Kyaksares daha sonra Pers’i, Urartu’yu ve Kapadokya’yı ele geçirdi. Medlerin daha sonra batı yönünde başlattıkları saldırı, Küçük Asya’da Kızılırmak’ın batısında kurulmuş olan güçlü Lydia devletinin krallarının inatçı direnciyle karşılaştı. Medler ve Lydialılar arasındaki savaş, 28 Mayıs 585 günü bir güneş tutulmasıyla durdu. Grek yazarlara bakacak olursak, ünlü filozof Thales bu güneş tutulmasını önceden haber vermiştir. Düşmanlığın sona ermesi üzerine, Kyaksares, Lydia Kralı Alyattes’le barış yaptı. Kızılırmak iki ülke arasında sınır olarak kabul edildi.</p>

      <p class="paragraf-1">Kyaksares’in ardılı Astyages (585-550) yayılmacı politikayı sürdürdü. Küçük Asya’yı ele geçirmeyi başaramayınca, birliklerini Mezopotamya ile Kuzey Suriye’nin fethine gönderdi. Astyages’in hükümdarlık dönemi, uçsuz bucaksız toprakları İran yaylasının ortalarından Kızılırmak kıyılarına, Suriye ve Basra Körfezine uzanan Media Krallığının yükseliş dönemini kapsar.</p>

      <p class="paragraf-1 para-style-override-8"><span class="char-style-override-8">3. Pers İmparatorluğu. Kyros ve Kambyses’in fetihleri.</span> Med Krallığının gelişimi Pers boyları tarafından durduruldu. Daha önce de belirtildiği gibi, Asur kronikleri Perslerin adını M.Ö. IX. yüzyıldan itibaren anarlar. Persler, Medlerin akrabasıydılar. Elam’ın Asurlular tarafından ezilmesinden sonra, kuzeyden Basra Körfezine komşu dağlık bölgelere doğru ilerlediler. Gelişmişlik bakımından Medlerin gerisindeydiler. Persler, 558 yılında, II. Kyros’un yönetiminde Medlere karşı birleştiler (Assurbanipal’ın kroniklerinde Pers boylarının başkanı I. Kyros’un adı geçer). Kuruluşu, Doğunun eski tarihinde bir dönemeci simgeleyen yeni krallığın kurucusu Kyros ile oldu.</p>

      <p class="paragraf-1">Kyros’un birlikleri 553 yılında Media üzerine yürüdüler. Savaş üç yıl sürdü ve 550 yılında Perslerin zaferiyle sonuçlandı. Astyages’in ordusundaki Med aristokrasisi, kendi kralına ihanet ederek ve onu Kyros’a teslim ederek bu zafere büyük ölçüde katkıda bulundu. Kyros, Astyages’in başkenti Ekbatana’yı aldı ve Nabonid’in kroniğinin belirttiği gibi, “Ekbatana’nın altın, gümüş ve bütün hazinelerine el konuldu ve götürüldü.” Media bundan böyle Pers İmparatorluğunun bir parçası durumuna geldi. Kayros’un zaferi, Pers boylarında varlıklarını sürdüren ilkel topluluk düzeninin kalıntılarının ortadan kalkışını hızlandırdı. Sınıflara bölünme yoğunlaştı. Fetihler köleliği canlandırdı. Yeni devletin başında, bütün İran boylarının kendisine boyun eğdiği bir hükümdar bulunuyordu.</p>

      <p class="paragraf-1">Ganimete doymayan Kyros ve soylu sınıfı, imparatorluğun sınırlarını genişletmeye çalıştılar. Ekonomik bakımdan geri kalmış ve nüfusu temel olarak çoban boylardan oluşan İran, Kyros döneminde yapılan seferler sonunda, daha uygar ama VII. yüzyılın sonu ve VI. yüzyılın başında, dış savaşlar ve toplumsal mücadeleler yüzünden zayıf düşmüş olan devletleri kendine bağladı. Ayrıca, Babilonya, Asurya, Fenike ve öteki ülkelerin tüccar ve tefeci çevrelerinin, Yakın Doğu’da, halk ayaklanmalarını bastıracak, ekonomiyi güçlendirecek ve uluslararası ticareti geliştirecek tek bir imparatorluk bulunmasında çıkarları vardı. Kyros’un ordusunun yeniden örgütlenmesinin büyük bir önemi vardır. Düzenli süvari birlikleri, Pers ordularının en önemli vurucu gücü durumuna geldiler. Kyros, D. Anadolu ve Kapadokya’yı çabucak ele geçirdi; 546 yılında, Lydia’yı yakıp yıktı ve Kresüs’ün krallığın başkenti Sardes’te bulunan dillere destan hazinelerini ele geçirdi. Kısa bir süre sonra, Kyros, Ege kıyılarında bulunan Grek kentleri de aralarında olmak üzere, hemen hemen bütün Küçük Asya’ya boyun eğdirdi. Hepsini haraca bağladılar.</p>

      <p class="paragraf-1">Mezopotamya’yı doğu, kuzey ve batıdan kuşatan ve bütün ticaret yollarını kesen Kyros artık en önemli düşmanı Geldani Babilonya’yı dize getirmeyi düşleyebilirdi. Bu konuda büyük bir güçlükle karşılaşmadı. Babil aristokrasisi, rahipleri, tüccar ve tefecileri kapıları Pers ordusuna açtılar: Kendilerininkinden daha geniş yeni bir imparatorlukta ticari ve mali işlerini genişletebileceklerini düşünüyorlardı. 538 yılında Babil’e giren Kyros, kral ailesinin bütün üyelerini ortadan kaldırdı ve kendini Babilonya kralı ilan etti. Bu olay dolayısıyla bir bildiri yayınlandı. Metni günümüze ulaşan bu bildiride Kyros, Babil’in eski rejimini koruyacağına, tanrılarına saygı göstereceğine ve kentin gelişmesini destekleyeceğine ilişkin söz vermektedir.</p>

      <p class="paragraf-1">Sıra Mısır’a gelmişti. Mısır’ın fethi Kyros’u bütün Yakın Doğu’nun efendisi yapacaktı. Ama bu ülkeye karşı büyük bir savaş başlatmadan önce, Pers’in siyasal üstünlüğünü pekiştirmek amacıyla kuzeydoğuya doğru yürüdü. Orta Asya steplerinde göçebe bir yaşam süren Saka Massaget boyları ona kahramanca karşı koydular. Kyros 529 yılında öldü.</p>

      <p class="paragraf-1">Yerine oğlu Kambyses geçti. Hayalleri, fethedilen ülkelerin tüccar ve tefeci çevrelerinin hayallerine denk düşen Pers aristokrasisinin amaçlarını gerçekleştirmek isteyen bu hükümdarın tutkuları babasınınkinden çok daha geniş boyutluydu: Egemenliğini Akdeniz’in büyük bir bölümüne, Kartaca’ya kadar genişletmek istiyordu. Mısır’a karşı giriştiği savaş Mısır ve Grek metinlerinde anlatılmaktadır. 525 yılında, büyük bir kara ordusuna ve Fenikeliler’in, Kıbrıslılar’ın ve Samunlular’ın sağladığı bir donanmaya dayanan Kambyses, Mısırlılar’ı Pelysion’da (Per-Amun, Tell-Farama) bozguna uğrattı. Bütün ülkeyi ele geçirdikten ve Mısır’ın özgürlüğünü savunmak için Mısır’ın yaptığı bütün girişimleri acımasızca bastırdıktan sonra, Kambyses, zenginlikleri dillere destan Kartaca ve Etyopya’ya birçok sefer yaptı. Ama bu kez başarıya ulaşamadı. Seferlerinden birinde, Mısır, Pers egemenliğine karşı ayaklandı. Kambyses ayaklanmayı şiddetle bastırdı; XXVI. Sülale’nin son firavunu olan III. Psammetik kırım sırasında öldü. Kyros ve Kambyses’in yaptıkları fetihler sonucu ortaya çıkan uçsuz bucaksız imparatorluk sağlam ve kalıcı bir temele oturmuyordu, çünkü imparatorluk ülkelerinde yaşayan uluslar ve boylar kendi başlarına yaşıyordu, aralarında sağlam ekonomik ilişkiler ve bir dil birliği yoktu.</p>

      <p class="paragraf-1 para-style-override-8"><span class="char-style-override-8">4. “Müneccimlerin” (“Büyücülerin”) isyanı ve Hystaspes’in oğlu I. Darius’un fetihleri.</span> Ülkenin bütün güçlerinin aşırı gerilimini gerektiren sonu gelmez savaşlar, bizzat İran halkını ve fethedilmiş ülkelerin halklarını hoşnutsuzluğa düşürmüştü. Krallık iktidarının merkezîleşme eğilimine düşman olan soylu sınıf ve rahipler bundan yararlandılar. Kambyses, Mısır’dan Güney seferlerine başladığı sırada, İran boyları Media’da isyan etti; ayaklanma Perslerin ele geçirdiği bütün topraklara yayıldı ve imparatorluğu yıkacak duruma geldi. Ayaklanmanın önderleri Med rahipleri –“müneccimler”, “büyücüler”– ve doğuştan soylu sınıfın bazı üyeleriydi. Hareketin başında, Kambyses’in kardeşi Prens Bardiya olduğunu ileri süren rahip Gaumata bulunuyordu. Oysa Kambyses savaşa çıkarken, kendi yokken tahtı ele geçirmesinden korkarak küçük kardeşini öldürtmüştü. Ayaklanmanın amacı kuşkusuz Medler’i iktidara getirmek ve Persler’in etkisini zayıflatmaktı.</p>

      <p class="paragraf-1">Durumu haber alan Kambyses, asilerle hesaplaşmak amacıyla Media üzerine yürüdü, ama 523 yılında yolda öldü. Ve ölüm koşulları karanlıkta kaldı.</p>

      <p class="paragraf-1">Ayaklanmayı, Akhaimenid hanedanından, Hystaspes’in (521-486) oğlu I. Darius bastırdı. Rahipleri Media’da yendikten ve sahte Bardiya’yı idam ettirdikten sonra, çok uluslu imparatorluğun hemen hemen bütün eyaletlerinde patlak vermiş ayrılıkçı ve özgürlükçü hareketlere karşı sürekli bir mücadeleye girmek zorunda kaldı. Örneğin, Margian’da (Türkmenistan’da Murgat vadisi bölgesi) 522 yılında, hemen hemen bütün halkın katıldığı büyük bir ayaklanma çıktı. Darius’un buyruğu üzerine görülmemiş bir şiddetle bastırıldı, çünkü ayaklanmanın ulusal niteliği Perslere ayrılıkçı isyanlardan daha tehlikeli görünmüştü. Bu olaylar Darius’un Behistun’daki (Bagistan) ünlü kaya yazıtında anlatılır.</p>

      <p class="paragraf-1">Ayrılıkçı isyanları ve halk ayaklanmalarını kanla boğduktan sonra, Darius önemli reformlara girişti. Amacı, devleti güçlendirmek, ayrılıkçı hareketleri daha başında ezmek ve tarımın, zanaatların ve ticaretin gelişmesine katkıda bulunmaktı.</p>

      <p class="paragraf-1 para-style-override-8"><span class="char-style-override-8">5. Darius İmparatorluğu.</span> Hükümdar, imparatorluğunu sayısız kaynaklara göre değişen (20 ve daha fazla) ve <span class="char-style-override-9">satraplık</span> adı verilen eyaletlere böldü. Kralın mülkü olarak kabul edilen toprak, üzerinde çalışan toplulukların kullanımına verilmişti. Satraplık, tarihsel süreç içinde oluşmuş ve halkı belli bir etkin gruptan olan bir bölgeyi kapsıyordu. Satraplığın başında, kral tarafından atanan ve <span class="char-style-override-9">satrap</span> adı verilen bir vali bulunuyordu. Satrap bütün yönetimsel ve hukuksal yetkilere sahipti, ama birçok eyalette, içişleri bir ölçüye kadar yöneten fakat satrapa bağımlı olan yerli yönetici bırakılmıştı. Darius, genel olarak, geleneklerine dokunarak halkı tedirgin etmemek amacıyla, satraplıklarda yerel yönetim, hukuk ve tapınma biçimlerini olduğu gibi korumuştu. Satrapın dışında, her eyalete, merkez yöneticilerine doğrudan doğruya bağlı bir garnizon komutanı atıyordu. Bundan amaç, bir yandan iş arkadaşlarının çalışmalarından sorumlu tutulan memurların denetimini güçlendirmek, bir yandan da, bölgelerin, aynı zamanda satrapların ya da gözü yukarda komutanların bütün ayrılıkçı girişimlerini önlemekti. Darius, bundan başka, ajanları satrap ve komutanları izleyen geniş bir casusluk şebekesi kurmuştu.</p>

      <p class="paragraf-1">Satraplıklar, mal ya da para olarak, ya da hem mal, hem para olarak vergi ödüyorlardı. Darius’un bu tür yıllık geliri 14.560 talent’ti. Tek başına Mısır 120.000 Pers savaşçısını besliyordu.</p>

      <p class="paragraf-1">Hem ticareti geliştirmek ve satraplıklar arasındaki ilişkileri yakınlaştırmak, hem de stratejik amaçlarla, büyük yol yapımlarına girişildi. Bunların en önemlisi, Dicle ve Fırat’ı geçerek Ephesos’u Susa’ya bağlayan 2.400 km. uzunluğundaki “kral yolu”ydu. Bir başka yol Babil’i Hindistan’a bağlıyordu. Yollara özenle bakılıp korunuyordu. Her 20 kilometrede, yanlarında hanlarıyla birlikte bir konak yeri vardı. Darius’un, eskiden Mısır Kraliçesi Hatşepsut’un buyruğu üzerine kazılan ve Akdeniz’i Kızıldeniz’e bağlayan bir kanalın onarımıyla ilgili bir yazıtı bulunmaktadır.</p>

      <p class="paragraf-1">Darius, ticareti desteklemek, Pers İmparatorluğunun ekonomik hayatını düzenlemek amacıyla bir para reformu yaptı. “Darik” adı verilen tek bir altın para getirildi. Paranın “darb” hakkı yalnızca krala aitti. Satraplara ve yerli yöneticilere gümüş ve bakır para çıkarmak yetkisi verilmişti.</p>

      <p class="paragraf-1">Darius’un merkezîleştirme eğilimi, yaptığı askerî reformda bütün açıklığıyla görülür. Her satraplıkta, her garnizonda bulunacak birliklerin sayısını bizzat kendisi saptıyordu; üstelik, garnizonda bulunacak asker (sapancı, yaycı, süvari, vb) sayısını da kendisi bildiriyordu. Orduların ve garnizonların çekirdeğini genel olarak Persler oluşturuyordu, erler ise çeşitli boy ve uluslardan sağlanıyordu. Genel olarak Perslerin bütün imparatorlukta ayrıcalıkları vardı. Askerlik dışında başlıca işleri tarım ve hayvancılık olan Pers boyları, Herodotos’un aktardığına bakılırsa, vergi ve angarya ile yükümlü değildi.</p>

      <p class="paragraf-1">I. Darius’un askerî ve yönetimsel reformları ve birçok büyük ekonomi merkezinin varlığı, odak noktaları başta Babil olmak üzere doğunun belli başlı kentleri olan, iç, dış ve transit ticaretinin gelişmesine katkıda bulundu. Buralarda, satraplıkların vergi toplama işini kiralayan ve bu yasallaşmış soygunla halkı sömürerek büyük servetler yapan tefeci mali ortaklıklar kuruldu. Bankalar büyük faiz karşılığında yönetici çevrelerini ve hatta Pers İmparatorluğunun eyaletlerinden tümünü paraca destekliyordu. Kiralama ve ticaret işlerinden akıl almaz karlar sağlayan tüccarlar ve tefeciler, geniş saldırı tasarılarında ve iç reformlarında I. Darius’a etkin bir şekilde destek oluyorlardı.</p>

      <p class="paragraf-1 para-style-override-8"><span class="char-style-override-8">6. Pers İmparatorluğunun çöküşü.</span> Yönetimi örgütlediği sırada Darius, imparatorluğunu genişletmeyi sürdürüyordu. Batıda, Afrika’da Sirenaik ve Barka’yı topraklarına kattı; doğuda, Harezm, Sogdian, Baktrian, vb. Orta Asya bölgelerini ele geçirdi. Baktrian satraplığı Perslerin doğu topraklarının merkezi durumuna geldi. Burayı genel olarak hükümdarın akrabaları yönetiyordu. S. Tolstov’un araştırmaları, M.Ö. VIII. ve VI. yüzyıllar arasında, Harezm’de, Aral Gölü’nün güneyinde köleci bir devletin ve daha güneyde de birincisine bağlı Sogdian Krallığının kurulmuş olduğunu doğrulamaktadır. Ayrıca Baktrian ve Margian’da politik kuruluşlar ortaya çıkıyordu. Sovyet arkeologlarının ortaya çıkardığı büyük Harezm kentleri ve sulama şebekeleri, bu devletin gücünün sessiz tanıklarıdır. Bu devletin ekonomisinin temeli, o sıralar, sulamalı tarıma dayanıyordu. Pers İmparatorluğunun yükselme döneminde Hazerm, Sogdian, Baktrian ve Margian’ı kapsamasına karşın, Hazerm’in bağımlılığı biçimsel bir bağımlılıktı, çünkü kralları göçebe Saka ve Massaget boylarının oluşturduğu güçlü konfederasyonda yer alıyorlardı. Bu konfederasyon, Orta Asya’daki egemenliklerini sağlamlaştırmak için Aral bölgesindeki boylarla savaşan Perslere kafa tutuyordu. Önce Kyros 529 yılında, sonra I. Darius 517 yılında, Sakalar ve Massagetler’e karşı başarısızlıkla sonuçlanan savaşlar açtılar. Darius’un Behistun yazıtında, Sakalar’ın kralının tutsak edilmesinden söz etmesine karşın sonuç böyledir. Orta Asya’daki topraklarına yeni bir yol açmak ve Massagetler’e batıdan saldırmak amacıyla, Darius, Kafkaslar’a ve Kafkasötesi’ne, Karadeniz kıyılarında yaşayan İskitler’e karşı 513 yılında bir sefer yaptı. Büyük bir başarısızlığa uğradı. Özgürlüklerine düşkün İskit boyları gerilla taktiğine başvurdular: Hafif süvari müfrezeleri Pers ordusunu ıssız steplere çekiyor ve bu arada öldürücü darbeler indiriyordu. Düşmanla düzenli bir savaşta karşılaşmaktan umudunu kesen ve birliklerinin hastalıklar, yiyeceksizlik ve çarpışmalar yüzünden kırıldığını gören Darius, bir başarı kazanamadan Küçük Asya’ya geri döndü. Buna karşılık, daha sonra, Trakya’yı, Makedonya’yı ve Ege adalarını ele geçirmeyi başardı.</p>

      <p class="paragraf-1">Persler, V. yüzyılın başında, Kıta Yunanistan’ını egemenlikleri altına almayı denediler. Ama küçük Grek devletleri saldırgana kararlı bir şekilde karşı koydular, ağır darbeler indirerek bağımsızlıklarını korudular. M.Ö. 490 yılında Persler’i Marathon’da ağır bir yenilgiye uğrattılar. Bundan on yıl sonra, 480 yılında, Grekler’e büyük bir orduyla saldıran Darius’un oğlu Kserkses (486-465), önce Salamin adası yakınlarında denizde, sonra Plataia (Boiotia) önünde karada yenilgiye uğradı. Persler artık yenilmez değillerdi. Alabildiğine karışık ögelerden kurulmuş birlikleri, istilacılara karşı anayurtlarını savunmak bilinciyle güçlenen küçük Grek müfrezelerinin üstesinden gelemiyordu. Kyros ve Kambyses’in orduları bütünlükleri ve çıkar ortaklıkları nedeniyle güçlüydüler. Özellikle egemenlik altına alınmış uluslardan oluşan ardıllarının orduları, ne Perslerin fetihleriyle, ne de güçlerinin pekişmesiyle ilgiliydiler. Artakserkses (465-425) ve II. Darius dönemlerinde, Pers askerî ve yönetimsel aristokrasisi ile fethedilmiş bölgelerin halkları arasındaki karşıtlık iyice yoğunlaştı. Aşırı vergiler, ağır angaryalar, vergi müstelzimlerinin yolsuzlukları Perslere olan kini kamçılıyor ve karma ordularını güçten düşürüyordu. Saray entrikaları, karışıklıklar, strapların ayrılıkçı isyanları, memurların yolsuzlukları Akhaimenidlerin devletinin düzenini bozuyordu. II. Artakserkses (405-359), 387 yılında Sparta ile yaptığı ‘Antalkidas” barışıyla Perslerin Ege Denizi havzasındaki durumlarını bir süre için sağlamlaştırdı, ama imparatorluğun başka bölgelerinde ayaklanma ve isyanları bastırmak zorunda kaldı. 405 yılında, hükümdarlığının başında, Mısır, Pers İmparatorluğundan ayrıldı ve bağımsızlığı 65 yıl (340’a kadar) savundu. 401 yılında, II. Artakserkses’in kardeşi, Frigya ve Büyük Kapadokya satrabı Genç Kyros tahtı ele geçirmek için ayaklandı. Ama Kunaksa Savaşında yenildi ve öldü.</p>

      <p class="paragraf-1">Pers İmparatorluğunun çöküşü giderek hızlanıyordu. III. Artakserkses, Mısır, Fenike ve Kıbrıs’taki ayaklanmaları güçlükle bastırdı; III. Darius (338-330) zamanında, Akhaimenidlerin imparatorluğu, Makedonyalıların kurduğu yeni bir köleci devletin saldırısına uğradı. İmparatorluğun yıkılışının koşulları bundan sonraki bölümlerde ayrıntılarıyla incelenecektir.</p>

      <p class="paragraf-1 para-style-override-8"><span class="char-style-override-8">7. İran’ın uygarlık ve dini</span>. Orta Asya uluslarının ve İran’ın dini üzerine yapılacak incelemeler bağlamında elimizde kutsal kitap <span class="char-style-override-9">Auesta,</span> Herodotos ve Plutarkhos’un yazıları ve Akhaimenidler döneminden kalma bazı yazıtlar var. İlkel İran dini, doğayla yaptığı savaşta insanın güçsüzlüğünü yansıtıyordu. Boylar kutsal hayvanlara, örneğin köpek ve öküze tapıyorlardı. İranlılar ve öteki ulusların bu tür inançları totemciliğin bir kalıntısıdır. Önemli tanrılarına gelince, bunlar doğa güçlerini simgeliyorlardı. En yaygın tapınma, toprak, gökyüzü, su, ateş kütlerine yönelikti. Ateş kültü, İran boylarının Ahuramazda (Grekçe “Ormuzd”) dinine sıkı sıkıya bağlıydı.</p>

      <p class="paragraf-1">Yıldız kültünün, özellikle tanrı Mithra’yla simgelenen güneşin önemli bir yeri vardı. Mithra dini, tarım ve hayvancılığa bağlıdır. Doğanın üretici güçlerinin simgesi olan Mithra daha sonra ölülerin koruyucusu ve savaş tanrısı durumuna geldi. Eski İran dininde tapınak yoktu. Törenler –dualar ve kurbanlar– uygun görülen yerlerde yapılıyordu.</p>

      <p class="paragraf-1">Daha sonra, söylenceye göre Zarathustra (Zerdüşt) tarafından kurulan devlet dinine özel bir önem verildi. Birçok bilgin, Zoroastrizmi’in (Zarathustra dininin) Orta Asya’da, daha doğrusu Hazerm’de doğduğu kanısındadır. Bu dinin belirgin bir düalist özelliği vardır. Işık ve iyilik tanrısı Ahuramazda (Hürmüz), karanlıklar ve kötülükler tanrısı Ahriman’la (Ehrimen) sürekli savaş halindedir. Birincisi insanlara erdemi ve düzeni, tarım ve zanaatları öğretir; ikincisi her yere kötülük ve karışıklık tohumları eker. Her inançlı insan, öyleyse, Ahuramazda’nın yasalarına sıkı sıkıya uymak, merhamet içinde yaşamak, krallara itaat etmek, yorulmadan tarım ve hayvancılıkla uğraşmak zorundadır; bu davranışları Ahuramazda’nın zafere ulaşmasından sonra ödüllendirilecektir.</p>

      <p class="paragraf-1">Bu düalizm, yoksul yığınlar üzerindeki üstünlüklerini yasallaştırmak isteyen varlıklıların toplumsal ve siyasal eğilimlerini açıkça dile getirirken, bunu “ışık” ve “bağlantı” ilkesinin simgesi olarak sunmaktadır. Söz konusu dinin, monarşinin iktidarına mutlak itaat ve egemen sınıfların yararına uysal bir çalışma buyurmasının nedeni işte budur.</p>

      <p class="paragraf-1">Yapı ve heykellere bakarak eski İran sanatına ilişkin bir fikir edinebiliriz. Susa krallık sarayının kalıntıları, Persepolis sarayının yüz sütunlu salonu gibi günümüze ulaşan mimari örnekleri, bu sanatın, ulusal niteliklerini koruyarak, Persler tarafından fethedilmiş daha gelişmiş ulusların yapıtlarından esinlenmiş olduğunu göstermektedir. Örneğin, yüz sütunlu saray düşüncesi Mısırlılar’dan, Susa’nın okçular efrizi Asurya’dan, dolma topraklar üzerine saray yapmak ve alçak-kabartmalarla bezenmeleri düşüncesi küçük Asya’dan alınmıştır. Ama genel olarak kendine özgü bir karakteri olan özgün bir sanattır. I. Darius’un Susa sarayıyla ilgili yazıtı, sarayın, İyonyalı, Mısırlı, Babilonyalı, Lidyalı, vb. tutsaklar tarafından yapıldığını anlatır. Akhaimenid hanedanının despotları, yaptırdıkları devsel yapılarda, imparatorluklarının gücünü ve zenginliğini sergilemektedirler.</p>

      <p class="paragraf-1">Bazı kısa yazıtlar ve kil tabletler üzerine yazılmış belgeler dışında, eski İran bize hiçbir yazınsal yapıt bırakmamıştır; bu nedenle, Perslerin bir edebiyatları olduğunu düşünmek oldukça güçtür. Yalnızca, Orta Asya ve Yakın Doğu uluslarının yarattığı örneklerin etkisinde gelişmiş olduğu düşünülebilir. Kyros’tan itibaren Akhaimenidlerin kullandıkları çiviyazısının kaynağı hiç kuşkusuz Mezopotamya’ydı. Bu yazı özellikle resmî krallık yazıtlarında kullanılıyordu. Darius döneminin metinlerinin çoğu Aramî dilinde yazılmıştı. Bilginler tarafından hemen hemen yeniden düzenlenen İran takvimi de Babil etkisine tanıklık etmektedir.</p>

      <p class="paragraf-1">Akhaimenid uygarlığından bildiğimiz pek az şey, belli bir seçmeciliği (eklektizm) kanıtlamaktadır. Ganimetle birlikte öteki ulusların kültürel yapılarını devşiren devletin askerî niteliğiyle açıklanabilir bu durum. Ama, aynı zamanda, Pers İmparatorluğu, Doğu uygarlıkları ile, bu ilişkiler sonucu zenginleşmiş olan Klasik İlkçağ uygarlığı arasındaki yakınlaşmaya katkıda bulunmuştur.</p>
    </div>
  </div>
</body>
</html>
