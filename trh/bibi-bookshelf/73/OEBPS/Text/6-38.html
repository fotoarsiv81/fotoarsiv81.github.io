<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-38.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-38.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1">OTUZ BEŞİNCİ BÖLÜM</p>

      <p class="resimc"><img alt="6.jpg" class="image" height="25" src="../Images/6_fmt34.jpeg" width="316" /></p>

      <p class="anabaslik" id="toc_marker-35">MAKEDONYA’NIN BÜYÜYEN GÜCÜ BÜYÜK İSKENDER’İN SAVAŞLARI</p>

      <p class="resim-2"><img alt="5s.jpg" class="image" height="24" src="../Images/5s_fmt37.jpeg" width="52" /></p>

      <p class="paragraf-1"><span class="char-style-override-8">1. Hellas’ta Makedonya üstünlüğünün başlangıç dönemi.</span> Peloponnesos Savaşı’nın sonuna doğru, Makedonya (Makedonia), Epeiros, Arkadia gibi eskiden geri kalmış olan, yeni bölgeler önemli bir rol oynamaya başladılar.</p>

      <p class="paragraf-1">Makedonya, Balkan yarımadasının kuzeybatısında bulunan geniş ve dağlık bir ülkeydi; güney ve güneybatıda, Epeiros, Thessalia ve Halkidikya yarımadasına sınırdaştı; doğuda, IV. yüzyılda birleşmiş olan Trakya ülkeleriyle komşuydu; batıda, savaşçı İllirya boyları yaşıyordu. Makedonyalılar, Hellenlerin anlamadıkları bir Grekçe lehçesi konuşuyorlardı.</p>

      <p class="paragraf-1">Ormanlı dağların ve ülkenin ortasındaki ovaların denize doğru çıkakları yoktu, bu durum tarihsel evrimini geciktirmişti. Klan düzenine bağlı toplum, bu düzenini V. ve IV. yüzyıla kadar korudu. Nüfusun başlıca uğraşı hayvancılık (özellikle atçılık) ve tarımdı; dağları kaplayan ormanlarda avcılık, Makedonyalılar için eşsiz bir savaş okuluydu. Ticaret ve meslekler tamamen Halkidikya’daki Grek kentlerine bağımlıydı. Kölelik genel olarak ataerkil nitelikteydi. Her boy (tribü) bölgesinin, yönetici rol oynayan az çok geniş topraklara sahip bulunan kendi doğuştan soylu sınıfı vardı.</p>

      <p class="paragraf-1">Siyasal düzen, askerî demokrasi niteliklerini uzun süre korudu. Makedonya hükümdarları sülale ilkesine uygun olarak egemenlik sürüyorlardı; en önemli görev, askerî ve toprak aristokrasisinin temsilcilerinden oluşan “hetairos” (kralın yakınları; arkadaş ünvanı taşıyan soylular) kuruluna aitti. Bütün savaşçıları bir araya getiren eski tip halk meclisi de vardı.</p>

      <p class="paragraf-1">V. yüzyılın son çeyreğine doğru, özellikle Peloponnesos Savaşıyla ilişkili olarak, Makedonya ekonomik yalnızlığından çıkmaya, Hellas ile tecim malı mübadelesine başladı. Bu da onun giderek daha çok Hellen ekonomi ve kültürünün etkisinde kalmasına yol açtı. Herakles’in soyundan geldiğini ileri süren ve arabalarını olimpiyat oyunlarına gönderen Makedonya Kralı Arkhelaos, Euripides’i sarayına davet etti. Trakların saldırılarına engel olmak için Grek mühendislere kaleler yaptırdı; ordusunu Grek komutanlar eğitiyordu.</p>

      <p class="paragraf-1">Makedonya’nın askerî ve siyasal birleşmesi, özellikle IV. yüzyılın ortasında, Makedonya devletinin kurucusu kabul edilen II. Philippos (M.Ö. 359-336) döneminde gelişme gösterdi.</p>

      <p class="paragraf-1">II. Philippos iyi bir Grek eğitimi gördü (Thebai’de, Epaminondas’ın evinde uzun süre rehine kaldı). Çıkarlarına uygun olacak şekilde, gerektiği zaman askerî gücü, diplomasiyi ve rüşveti kullanmasını bilen büyük bir siyaset adamıydı. Onun yönetimi döneminde, Makedonya uluslararası arenaya girdi, sınırlarını önemli ölçüde genişletti ve Balkan yarımadasının en güçlü devleti oldu.</p>

      <p class="paragraf-1">Eskiden her bölgenin kendi halk milisi varken, Philippos ilkin tek bir ordu kurdu; birlikleri ve komutanları krallığın başkentinde (Pella), kralın yüce iktidarı altında toplamayı başardı. Greklerin hoplit (ağır silahlı piyade) kuruluşunu örnek alarak, 16 sıkışık asker safından oluşan ünlü Makedonya falanjını yarattı. Askerleri iki ağzı keskin bir kılıç ve beş metre uzunluğunda bir mızrak ya da “sarissa” taşıyorlardı. Öndeki askerlerin omuzlarına konulan sarissalar gerçek bir demirden dikenli engel oluşturuyorlardı. Tam zamanında ve yerinde yapılan manevralar, falanjı bir yekpare vücut haline getiriyordu. Philippos, soylu atlı muhafızlardan olağanüstü bir ağır süvari kurdu. Yanlardan süvarilerin koruduğu falanjlar engebesiz arazide büyük bir güçtü.</p>

      <p class="paragraf-1">Maliyenin örgütlenmesi, Makedonya devletinin kuruluşunda Philippos’un bir başka önemli önlemi oldu. Trakya’nın altını bol bölgelerinin ve zengin kentlerinin ele geçirilmesiyle çoğalan değerli maden rezervlerinden yararlandı; para bastı; altın Philipposlar, gümüş Helen parasının yanında, Grek pazarlarında geçiyordu.</p>

      <p class="paragraf-1">Philippos’un askerî ve mali reformları ilkel devlet örgütünün temelini oluşturdular; bu devletin politikası, Makedonya’daki emekçi yığınlarının ezilmesinden ve sömürülmesinden çok yağmacı bir emperyalist politikaya yönelikti.</p>

      <p class="paragraf-1">Philippos, Grek devletlerini zayıf düşüren ağır siyasal ve toplumsal bunalımdan ve bu devletlerin kendi aralarındaki rekabetten yararlanıyordu. Hellas’ta Makedonya hâkimiyetinden başka çıkar yol görmeyen birçok yandaş elde etmişti. Toplumsal kargaşalıktan, ağır vergilerden (liturgia), zoralımdan (müsadere) zarar görenler ve halk yığınlarını baskı altına alacak güçlü bir iktidar özlemini çekenler en çok zenginlerdi. Pers ülkesini ele geçirmek için Makedonya’nın himayesinde birleşmiş bir Hellas isteyenler de vardı. Philippos yandaşlarını bol parayla besliyordu. Atina ve öteki kentdevletlerinde halkın ezici çoğunluğu Philippos’a karşı uzlaşmaz görünüyor ve Philippos’a karşı amansızca mücadeleye çağıran ve demokrasi temeli üzerinde Hellas’ın siyasal birliği için bir program öneren demokratik önderleri (Demosthenes, Hyperides ve başkaları) destekliyordu.</p>

      <p class="paragraf-1">Bu Makedonyacı ve Karşı-Makedonyacı taraflar arasındaki mücadele özellikle Atina’da yoğunlaşmıştı.</p>

      <p class="paragraf-1">Makedonyacıların sözcü ve savunucuları hatip Aiskhines, yazar İsokrates, hatip ve politikacı Eubulos’tu. Hepsi de ayrı amaçlar güdüyorlardı. Hitabet hocası olan İsokrates, Perslerle savaşmak için Atina’nın himayesi altında Greklerin birleşmesini istiyordu. Atina’yı yücelttiği <span class="char-style-override-9">Panegrikos</span> adlı ünlü söylevinin teması bu konudur. Yabancı yardımı olmaksızın, Greklerin birleştirilmesinden umudu kesen İsokrates, Makedonyalı Philippos’un kişiliğinde Hellas’ın olası birleştiricisi ve kurtarıcısını görmeye başladı. Philippos’a bir bildirisinde ona “Barbarlar’ı yenmek için birleşmiş Greklerin başına geçmesini öğütlüyordu. Philippos onun gözünde Perslerle yapılacak savaşta bir araçtan başka bir şey değildi. Makedonya kralının Greklerin üzerinde bir zorba olduğunu anlayınca, özgürlük savunucularının saflarına katıldı ve Khaironeia yenilgisinden sonra intihar etti. Aiskhines ve Eubulos’u Philippos satın almıştı ve Atina politikasını onun lehine etkiliyorlardı.</p>

      <p class="paragraf-1">Karşı-Makedonyacıların başında Demosthenes bulunuyordu. Bir kalkancının oğlu ve Atina demokratik partisinin lideri olan Demosthenes, bütün ömrünü “barbar Makedonyalı ve sinsi amaçları”na karşı mücadeleye verdi. Philippos’a karşı verdiği coşku ve öfke dolu ünlü söylevleri “philippiques” adını aldılar.</p>

      <p class="paragraf-1">Olynthos’un yanı sıra Halkidikya ve Trakya kıyılarının bağımlı kentdevletlerindeki siyasal mücadele Philippos’a bunları egemenliği altına alma olanağı sağladı. Atina’nın Karadeniz kıyısıyla yaptığı ticarete zarar veren bu durum, Atina’yı işe müdahaleye zorladı. <span class="char-style-override-9">Kutsal Savaş</span> (356-346), Makedonyalıların Greklerin işlerine burunlarını sokmaları için çok uygun bir bahane oldu. Phokisliler, Delphoi Apollon’una adanmış toprakları işgal ettiler. Thessalialılar ve Boiotialılar, tapınağın çıkarlarını korumak bahanesiyle Phokisililere karşı koydular. İlkin yenilen Thessalialılar, Philippos’tan yardım istediler. Taraflardan birinin üstünlük sağlayamadığı savaşlar uzayıp gitti. 346 yılında, Philippos’un Atina’daki yandaşları olan Aiskhines, Eubulos ve Philokrates’in etkisiyle, Makedonya’nın Hellas ve Trakya’da yaptığı bütün fetihleri onaylayan (Philokrates Barışı adı verilen) bir barış yapıldı.</p>

      <p class="paragraf-1">Bu olaylar Atina’da Karşı-Makedonyacıların çalışmalarını yoğunlaştırdı. Demosthenes’in girişimi üzerine, Atina ve Thebai’nin yönettiği Orta Hellas devletleri, bağımsızlık ve özgürlüklerini savunmak amacıyla bir koalisyon yaptılar. Atinalılar, donanma ve çıkartma birliklerini Trakya kıyılarına gönderdiler; Philippos’un bu saldırıya karşı yaptığı savaş birkaç yıl sonuçsuz kaldı. Bunun üzerine, Makedonya yandaşı toplulukları arkasına alan Philippos, güçlerini Orta Hellas’a gönderdi. Kesin savaş 338 yılında, Khaironeia’da (Boiotia’da) oldu. Grek ordusunun başında Atinalılar vardı. Makedonyalılar asıl güçlerini kanatlarda topladılar, sol kanadın komutanlığını Philippos’un on sekiz yaşındaki oğlu Aleksandros (İskender) yapıyordu. Savaş uzun ve çetin oldu, yalnızca İskender’in yönettiği süvari saldırısı Grekleri geri çekilmeye zorladı. “Savaş uzun ve çetin oldu, diye yazıyor Diodoros, çünkü Grek yurtseverleri umutsuzluğun verdiği cesaretle savaşıyorlardı.” Daha sonra savaş alanına büyük bir aslan heykeli dikildi. II. yüzyıl yazar ve gezgini Pausanias, bu mermer aslan heykelinin, Hellas’ın özgürlüğünü korumak uğruna can verenlerin kahramanlıklarını simgelemek için Thebaililer tarafından savaş alanına dikildiğini söylüyor.</p>

      <p class="paragraf-1">Bu zafer ve bunun yanı sıra Hellenlerarası Korinthos Kongresi, Hellas’ta uzun Makedonya hâkimiyetinin başlangıcı oldu. Bütün Grek devletleri delegeleri (Kongre’ye katılmayan Sparta’nın dışında) Makedonya hâkimiyetini tanımak ve onun himayesinde bir konfederasyon kurulmasını onaylamak zorunda kaldılar. Buna karşılık, Philippos zengin köle sahiplerinin çıkarlarını korumayı sağlıyordu: Özel mülkiyet kutsal ilan edildi; toprakların yeniden dağıtımı, borçların iptali, hükümet darbesi yapmak amacıyla kölelerin azat edilmesi yasaklandı. Nihayet, Kongre, Philippos’un girişimi üzerine, “Hellen tapınaklarına yapılan saygısızlığın öcünü almak için” Perslere savaş açtı. Philippos, panhellenizmin yani Grek birliğinin sözcüsü olmak istiyordu; ama gerçekte oligarkların yararına demokratik devletleri birbirinden ayırmaktan başka bir şey yapmıyordu.</p>

      <p class="paragraf-1">Philippos, Perslere kaşı seferini gerçekleştiremedi. 336 yılında, savaş hazırlığının ortasında, kızının düğün töreninde öldürüldü. Kendi haklarına zarar veren merkezîleştirme politikasından hoşnut olmayan Yukarı-Makedonya temsilcileri olaya karıştılar. Savaşı önlemek isteyen Perslerin de bu işte suç ortağı oldukları yadsınmaz bir gerçek. Phillippos’un yakınları, karısı Olympias ve tahtın varisi oğlu İskender’in de komploya karışmış olmaları söz konusu.</p>

      <p class="paragraf-1 para-style-override-8"><span class="char-style-override-8">2. Makedonyalı İskender’in imparatorluğu.</span> Makedonyalı İskender (M.Ö. 336-323) İlkçağ’ın en ünlü kişilerinden biridir. Ege Denizinden İndus Vadisi’ne, Libya Çölünden Hazar Denizi’ne yayılan imparatorluğunun büyüklüğü ve bunun yanı sıra bütün fetihlerini gerçekleştirdiği çok kısa zaman kesiti (on yıl kadar) çağdaşlarının belleğinde silinmez bir iz bıraktı ve onu birçok efsanenin kahramanı yaptı.</p>

      <p class="paragraf-1">İskender’in tarihinin belli başlı kaynakları arasında, Grek yazarları Plutarkhos ve Arrhianos ile Latin yazarı Ouintus Curtius Rufus’un (M.Ö. I. yüzyıl) yapıtlarını anabiliriz. İlkçağ tarih yazımcılığında İskender’in kişiliğinin ülküselleştirilmesinin yanında düşmanca değerlendirmelere de rastlıyoruz. Örneğin, Arrihinos, yapıtını İskender’e karşı hayranlık duyan silah arkadaşlarının anılarına dayandırır, buna karşın, Ouintus Curtuis Rufus Makedonyalı fatihin kişiliğinin abartılmasına karşı çıkar. Birbirine taban tabana zıt yargılara çağdaş tarih yazarlarında da rastlıyoruz: Örneğin, Broysen onu ülküseleştirir; oysa Beloch karalamaya çalışır.</p>

      <p class="paragraf-1">İskender tahta yirmi yaşında çıktı. Philippos’un özeniyle aldığı Grek eğitimi onu kültürlü bir insan yaptı. 343 yılından 340 yılına kadar öğretmeni olan Aristoteles ona geniş bir bilgi vermekle yetinmedi; ona Hellen uygarlığı sevgisi de aşıladı. İskender daha çocukluğundan itibaren otoriter ve tutkulu kişiliğiyle dikkati çekiyordu. Makedonya’nın Hellas’ta üstünlük elde ettiği ve Philippos’un bütün çevresinin emperyalist iştahlarının kabardığı dönemde büyüdü. Bu da İskender’in aşırı tutkularının gelişmesinde etkili oldu.</p>

      <p class="paragraf-1">Saltanatının ilk yılları çok zor oldu, genç kralın cesur ve katı olması gerekti. Makedonya soylu sınıfının komplocuları ve iktidarda hak iddia edebilecek bütün akrabalarıyla hesaplaşmakla işe başladı. Sonra Trakya ve İllirya boylarının isyanlarını bastırdı. Philippos’un ölümüyle ilgili olarak yayılan yalan haber Grek devletlerinin ayaklanmasına yol açtı. Ayaklanma Thebai’de ciddi boyutlara ulaştı. İskender yıldırım hızıyla Boiotia’ya indi, kuşatmadan sonra alınan Thebai yerle bir edildi ve halkı köle olarak satıldı.</p>

      <p class="paragraf-1"><span>İskender, Hellas’taki düşmanlarının defterini dürdükten sonra, babasının tasarladığı Pers seferinin hazırlığını yaptı. 334 yılında, İskender’in Asya’ya götürdüğü ordu büyük bir ordu değildi (30.000 piyade, 5.000 süvari ve 160 gemi). Ama son Akhaimenidlerin Pers devleti görünüşte güçlü, gerçekte çürük bir devletti. Vergilerden, türlü türlü yükümlülüklerden (askerlik hizmeti dahil) bunalmış, satrapların ezdiği halklar, Pers boyunduruğuna karşı ayaklanıyorlardı. Özgürlük hareketi özellikle Mısır’da güçlüydü. Sayısı ne kadar fazla olursa olsun Pers ordusu savaşma yeteneğinden yoksundu. Temel olarak, satrapların topladığı ve istemeyerek savaşan birliklerden oluşuyordu. Sayısı yirmi bine ulaşan Grek ücretli askerleri kuşkusuz bir güçtü. Ama kendi yurttaşlarına karşı yapılacak bir savaşta bunlara fazla güvenilemezdi. Nihayet, bizzat satraplar isyana ve yönetimdeki sülaleyi tahttan uzaklaştırmaya kalkışıyorlardı. Gerçekte, son Akhaimenidler değersiz kişilerdi. Kraliçeler ve bunların gözdeleri sarayda önemli bir rol oynuyorlardı. Bunların sonuncularından biri, harem ağası Bagoas üç kralı peş peşe tahta çıkartıp öldürtmesiyle ünlüdür; ama kendisi de dördüncüsü, III. Darius (Dareios) Kodomannos tarafından öldürüldü.</span></p>

      <p class="paragraf-1">334 yılında, bütün güçlerini Amphipolis’te (Trakya kıyısında) topladıktan sonra, İskender, Hellespontos’a (Çanakkale boğazı) yöneldi. Makedonya ordusunda Hellen askerleri de (yedi bine yakın) vardı. Makedonyalılar, Hellespontos’u geçince, Pers öncülerini Granikos (Biga çayı) yakınlarında bozguna uğrattılar. Bu yengiden sonra, İskender, büyük bir çoğunluğu savaşmadan, kendisini bir kurtarıcı gibi kabul edip teslim olan Küçük Asya Grek kentlerini kolayca ele geçirdi. Yalnızca Miletos ve Halikarnasos direndiler ve çetin savaşlardan sonra düştüler. İskender ele geçirdiği kentleri değişik biçimlerde kendine bağlıyordu: Kimilerinde nüfusun demokratik katmanlarını kendi davasına çekiyor, kimilerinde rahip sınıfına (örneğin Ephesos’ta ünlü Artemis tapınağı vardı) dayanıyordu. Bazı durumlarda da, eski hükümdarlarla akrabalık bağları kuruyordu. Örneğin kendini Karia’ya Prenses Ada aracılığıyla kabul ettirdi.</p>

      <p class="paragraf-1"><span>İskender’in ordusu, ertesi yıl, Akdeniz kıyı bölgesinin fethine çıktı. Toroslar’ın boğazlarına (“Suriye’nin Kapıları”) giren orduyu, Kral III. Darius’un komuta ettiği büyük bir ordu karşıladı. İssos kasabası (İskenderun körfezinde) yakınlarında, falanjını ve ağır süvarilerini ani bir saldırıya geçiren İskender, düşmanın sıkışık saflarını bozmayı ve onu ezici bir bozguna uğratmayı başardı. Karargahını, kalkan ve arabası da aralarında olmak üzere bütün gereçlerini bırakan Darius kaçtı. Bu ağır yenilgi Darius’u barış istemek zorunda bıraktı. İskender, kayıtsız şartsız teslim istediği ve “Asya’nın efendisi” sıfatını kullandığı mağrur bir mektup yazdı.</span></p>

      <p class="paragraf-1">Daha sonra, Makedonya ordusu Byblos, Sidon ve altı ay kuşatmadan sonra surları güçlü Tiros’u (Try) aldı. Bu savaş sonunda bütün Fenike İskender’in eline geçti. Akdeniz’in kıyı kesiminde üstünlük sağladıktan sonra, halkın kendisini kurtarıcı gibi karşıladığı Mısır’a girdi. Yukarı ve Aşağı Mısır’ın kutsal firavunu İskender, ilkin rahiplerin desteğini sağlamaya çalıştı. Mısır tanrılarına büyük bir saygı gösterdi ve büyük tanrının onayını almak amacıyla, Libya çölüne, Amon tapınağına hac yolculuğu yaptı. Tapınağın rahipleri onu Amon’un oğlu (yani Mısır kralı) gibi karşıladılar ve ona dünya imparatorluğu muştuladılar.</p>

      <p class="paragraf-1">İskender, fethini sağlamlaştırmak için ele geçirdiği ülkeleri Hellenleştirmeye koyuldu. Örneğin Memphis’te, bu amaçla getirtilen Greklerin de katıldığı jimnastik ve müzik yarışmaları düzenledi. Gene aynı amaçla, Delta’nın batısında İskenderiye (Aleksandreia) (330) kenti kuruldu. Yerleşme yerini İskender’in kendisi seçti. İktidarı bir tek hükümdara vermemek için Mısır’ın yönetimini birkaç kişi arasında paylaştırdı.</p>

      <p class="paragraf-1">İskender, üç yıl içinde, Akdeniz kıyı bölgesini ele geçirerek Grek-Makedonya soylu sınıfının düşlerini gerçekleştirdi. Atina Konfederasyonu bu düşü Perikles döneminde yaşıyordu; Demosthenes söylevlerinde birleşik Hellas’ın dünya hegemonyasından söz ediyordu.</p>

      <p class="paragraf-1">Bununla birlikte, fethedilen geniş topraklar üzerinde iktidarını sağlamlaştırması gerekiyordu, bu da çok zaman alıyordu. Philippos’un eski silah arkadaşı, yetenekli komutan Parmenion’un, İssos Savaşından sonra Darius’un önerdiği barış koşullarını öğrenince, İskender’e “Ben İskender olsaydım, kabul ederdim”, demesi nedensiz değildir. Bunu İskender şöyle yanıtladı: “Parmenion olsaydım, ben de öyle yapardım.”</p>

      <p class="paragraf-1">Mısır’ın zenginliklerinden, Hellas ve Makedonya ile özgür ulaşımdan yararlanan İskender, 331 yılında, Suriye’den geçerek Mezopotamya üzerine yürüdü. Burada, Dicle kıyısındaki Asur kasabası Gaugemela yakınlarında, belki de bütün seferin en kanlı savaşı oldu. Persler, küçük görünen Grek-Makedonya ordusuna oranla çok büyük bir ordu toplamışlardı. Ama, Pers birlikleri arasında birlik bulunmaması, askerlerini savaşın ortasında terk eden Darius’un şaşkınlık ve korkaklığı İskender’in zaferini kolaylaştırdılar. Persler ordularının büyük bir bölümünü yitirdiler ve imparatorluklarının gücü kesinlikle yok oldu. İskender, Babil’e girdi, halk kendisini bir kurtarıcı gibi karşıladı. Pers İmparatorluğunun başkentlerinin (Susa, Persepolis, Ekbatana) birbiri ardınca ele geçirilmesi, imparatorluk hazinelerinin efsanevi zenginliklerini (150.000 talant) onun ellerine teslim etti. Bazı kaynaklara göre, eski başkent Persepolis’te krallık sarayını yaktırdı.</p>

      <p class="paragraf-1">Darius’un ölümü (Hazar Denizi kıyısına sığınmıştı, Baktrian satrapı Bessos tarafından Parthia’da öldürüldü) Akhaimenid Sülalesinin sonu oldu ve İskender’e kendini Büyük Kral’ın ardılı olarak ilan etmesine olanak sağladı. Bunun üzerine Perslere karşı politikasını değiştirdi: Aristokrasiyi destekledi, Doğu giysileri giydi, Asya tören kurallarına öykündü ve önünde el pençe divan durulmasını istedi.</p>

      <p class="paragraf-1">Özellikle Baktrian ve Sogdian’da yerli halkın inatçı direnmesi İskender’in doğuya doğru ilerlemesini frenledi. İskender, 329 yılında bu bölgeye Darius’un öldürülmesinin öcünü almak bahanesiyle gitti. Bessos’un silah arkadaşı Spitamene’nin yönettiği Baktrianlılar ve Sogdianlılar Marakanda’ya (Semerkant) saldırdılar ve Makedonya garnizonunu (2.000 asker) kılıçtan geçirdiler. Massagetlerin ve Sakaların komşuları olan boylar da isyancılara katıldı. İskender, silahtan çok diplomasi ile isyanı bastırdı: Baktrian hükümdarının kızı Roksane ile evlendi ve düğünü gerçek bir siyasal gösteriye dönüştürdü. Birçok önemli stratejik noktalarda müstahkem mevkiler kurdu ve hepsine Aleksandreia adını verdi. Bunların hepsi çabucak geliştiler. Bunlardan biri Aleksandreia-Eskhatte (Leninabad) İmparatorluğunun en kuzeyinde bulunmaktadır.</p>

      <p class="paragraf-1">Sogdian ve Baktrian boyun eğince, İskender Hindistan’a yöneldi. Büyük bir ordunun (Makedonyalılar, Grekler ve Asyalılar) başında derbentlerden geçip Pencap’a (İndus vadisi) indi. Seferin güçlükleri binlerce askerin hayatına ve yük hayvanına mal oldu. İskender yol üzerinde müstahkem mevkiler kurmayı sürdürdü. Hintli hükümdarlar arasındaki sürekli mücadele, bundan yararlanmasını bilen İskender’in işini kolaylaştırdı. İndus ve Hydaspes’i (Jhelam) geçtikten sonra Batı Hindistan Kralı Pôros’u (Porava) yendi (Makedonyalılar ilk kez savaş fillerini gördüler). İskender burada son iki koloniyi, Nikaia ve Bukephalia’yı (İskender’in bir savaşta ölen gözde atı Bukephale’ın anısına) kurdu. Daha sonra, Ganj vadisini ele geçirmek amacıyla daha uzaklara Hyphase’a kadar ilerledi. Ama ordusu bu uzun ve zorlu seferde yorulmuştu. Doğu politikasını ve “yeryüzünün sınırlarını imparatorluğunun sınırları yapmak” (Arrhianos) tasarısını onaylamayan üst rütbeli subaylar arasında bile hoşnutsuzluk büyüyordu. 330 yılından başlayarak yaşlı askerler ve “paidion”lar (Genç Makedonyalılar) arasında gizli komplolar hazırlanıyordu. İskender sert önlemlerle bunlara karşılık veriyor ve en yakınlarını ortadan kaldırmakta duraksamıyordu; vekili Parmenion ve oğlu, süvari komutanı Philotas bu şekilde hayatlarını yitirdiler. Bir içki meclisinde Doğu politikasını ve Perslere gösterilen itibarı eleştiren yakın arkadaşı Kleitos’u bir mızrak darbesiyle kendisi öldürdü.</p>

      <p class="paragraf-1"><span>Hyphase ordugâhında, subaylar da aralarında olmak üzere bütün birlikleri seferi sürdürmeyi reddettiler. Çadırda, üç gün süren kesin bir yalnızlıktan sonra İskender, İndus nehrinden okyanusa inmek için Hydaspes kıyısında bir filo hazırlanmasını buyurdu. 326 yılında başlayan geri çekilme çok güç oldu. İndus deltasına gelince Nearhos’u Basra körfezine kadar deniz yolunu (o zamana kadar çok az denenmiş bir şey) izlemekle görevlendirdi; kendisi, ordusunun kalan bölümüyle kavurucu Gedrosia (Bülücistan) çöllerini geçerek geri dönüyordu. Sefer Babil’de tamamlandı (325).</span></p>

      <p class="paragraf-1">Savaş sırasında olduğu gibi savaştan sonra da, İskender, Greklerle Perslerin kaynaşmalarını bazen oldukça ilkel yöntemlerle gerçekleştirmeye çalıştı. Karışık evlenmeleri destekliyordu: Bir günde 10.000 Grek askeri Pers kızlarıyla evlendi. İskender’in kendisi de, Büyük Kralların geleneğine uyarak iki Pers prensesi daha aldı. Doğu soylu sınıfının etkisi, saray erkânında ve orduda, yönetimde giderek büyüyordu. Bu arada İskender, Persleri Helenleştiriyordu; 30.000 Pers erkek çocuğu Makedonyalıların savaş sanatlarını, geleneklerini ve Grek dilini öğreniyordu.</p>

      <p class="paragraf-1">Ama İskender’in bu politikası giderek artan bir muhalefetle karşılaşıyordu. 324 yılında, Dicle kıyısındaki Opis’te gerçek bir asker isyanı patlak verdi. Ayaklanmanın 13 önderini idam ettirerek ayaklanmayı acımadan bastırdı ve Perslerin ağır bastığı yeni bir ordu kurmaya başladı. Bununla birlikte, kendilerine Perslere göre ayrıcalıklı bir konum sözü vererek Makedonyalılara ödün vermek zorunda kaldı. Uçsuz bucaksız imparatorluğunun başkenti Babil’de ordunun örgütlenmesini gerçekleştirdi ve batı yönünde yeni bir sefere hazırlanırken, 323 yılında, sıtmadan öldü.</p>

      <p class="paragraf-1">Batı ile Doğu’nun ekonomik ve kültürel yakınlaşmasını sağladığı için Pers İmparatorluğunun fethi çok önemliydi. Onlarca yeni kentin (“Aleksandreia”) kurulması bu yaklaşmada çok önemli rol oynadı; çünkü yerli halkların ve kültürel kazanımların mübadelesiyle, Grek-Makedonya kaynaşmasının merkezleri oluyorlardı.</p>

      <p class="paragraf-1">Bununla birlikte, Doğu’nun fethinin yalnızca Pers İmparatorluğunun yıkılmasını sağlamadığını, aynı zamanda yerli halkın Grek-Makedonyalılar tarafından acımasızca köleleştirilmesine yol açtığını unutmamak gerekir; Pers devletinin yıkılışının tedrici sonuçları, halk yığınlarının yaşama koşulunu iyileştirmiyordu. Pers İmparatorluğunun eski boyunduruğunu, istilacıların daha ustaca ve daha ağır sömürüsü izledi. Aynı zamanda, uçsuz bucaksız İskender İmparatorluğu ile Pers İmparatorluğu, değişik toplumsal, ekonomik ve kültürel düzeyde bulunan birçok devletin fethine dayanmaları bakımından da benzeşiyorlardı.</p>

      <p class="paragraf-1">Bununla birlikte, Makedonyalı İskender’in imparatorluğunun sallantılı ve geçici niteliği, köleci toplumun evriminde yeni bir evreyi temsil eden yeni toplumsal ve siyasal ilişkilerin ortaya çıkmasına kesinlikle engel olmadı. Bu imparatorluğun kalıntıları üzerinde yeni bir Hellen dünyası kuruldu.</p>
    </div>
  </div>
</body>
</html>
