<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-13.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-13.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1">ON BİRİNCİ BÖLÜM</p>

      <p class="resimc"><img alt="6.jpg" class="image" height="25" src="../Images/6_fmt10.jpeg" width="316" /></p>

      <p class="anabaslik" id="toc_marker-11">ORTA İMPARATORLUK MISIR’I</p>

      <p class="resim-2"><span><img alt="5s.jpg" class="image" height="24" src="../Images/5s_fmt12.jpeg" width="52" /></span></p>

      <p class="paragraf-1"><span class="char-style-override-8">1. Mısır’ın tekrar birleşmesi.</span> Ülkenin birbirinden yalıtılmış bölgelere bölünmesi, sulama sisteminin çökmesine, içsavaşlara ve bunun sonucu olarak açlığa yol açtı. O dönemin yazıtları yamyamlığa kadar varan kıtlıktan söz etmektedir. Buğday tarlalarının genişlemesi, yeni toprakların değerlendirilmesi zamanın en önemli sorunuydu. Çiftçiler “yüksek” tarlalardan, yani Nil’in taşkınlıklarının ulaşmadığı tarlalardan sürekli olarak yararlanmaya büyük bir olasılıkla bu Orta İmparatorluğa geçiş döneminde başladılar. Bu tarlaları sulamak için su yükseltici aygıtlar kullanmak zorundaydılar, bu aygıtlardan en basiti şaduf’tu. Gene büyük bir olasılıkla, yüksek tarlalarda yapılan tarım, çift sürücünün işini kolaylaştıran bir tutakla donanmış gelişmiş sabanın ortaya çıkmasına yol açtı.</p>

      <p class="paragraf-1">Bu geçiş dönemi süresince, başkent aristokrasisinin birçok mertu takımının eskiden ter döktüğü geniş toprakları ortadan kalktı. Senyör topraklarının boyutları küçüldü ve genellikle, eski metinlerde “baş” olarak tanımlanan köleler tarafından işlenir oldu. Bir senyör, çoğunluğu kadın olmak üzere 20-30 başa sahipti. Kölelerin bazıları yabancıydı, örneğin Suriyeli’ydi.</p>

      <p class="paragraf-1">Aynı süre içinde, toplulukların zengin üyeleri giderek etki kazandılar: Kaynaklar bunları <span class="char-style-override-9">güçlü</span> <span class="char-style-override-9">nezesler</span> (“nezes” küçük anlamına gelmektedir) deyimiyle tanımlamaktadır. Bu güçlü nezeslerin geniş toprakları, hayvanları ve köleleri vardı; hatta kimi zaman senyör sıfatına sahipti bunlar, bu durumda, yazıtlarında, soyluluğa doğuştan değil kendi olanaklarıyla ulaştıklarını belirtmektedirler.</p>

      <p class="paragraf-1">Böylece, bu geçiş döneminde, egemen sınıfın yapısı değişti: Eski İmparatorluk’ta genel olarak başkentte oturan ve geniş topraklarında özgür insanları çalıştıran yüksek görevliler baş köşeyi tutarken, şimdi egemen sınıf daha az geniş topraklara sahip ve bazıları bir süre önce basit topluluk üyesi durumunda olan köle sahiplerinden oluşuyordu.</p>

      <p class="paragraf-1">Bu yeni aristokrasi –özellikle güçlü nezesler– Mısır’ın birleşmesiyle ilgileniyorlardı; çünkü birleşme, yalnızca sulama şebekesinin iyileşmesinin, iç savaşların sona ermesinin değil, aynı zamanda devlet örgütünün de güçlenmesinin umuduydu; ülkedeki durumunu sağlamlaştırmak ve gelişim süresi içinde köle sayısını arttırmak için bu yeni aristokrasinin güçlü bir hükümete gereksinimi vardı.</p>

      <p class="paragraf-1">Başlangıçta, birleşme, prensleri Memphis’e boyun eğdirmeyi başaran Herakleopolis’in çevresinde gerçekleşti; toprakları güneyde Abydos topraklarına kadar yayıldı. Herakleopolis sülalesi dönemindeki toplumsal ilişkileri anlatan çok ciddi bir metin günümüze kadar kaldı: Kral III. Kheti’nin oğlunu eğitmek amacıyla kaleme aldığı metindir bu. Bu siyasal metnin yazarı –bizzat kral ya da bir danışman olabilir– egemen sınıfın çıkarlarını açıkça savunmaktadır. Metinde, mülkü olmayan kişilerin asi olduğu belirtilmekte ve kralın halka karşı sert olması gerektiği öğütlenmektedir. Senyörlere gelince, “zenginlikleri kendisine yararlı” olduğu için, tahtın varisi bunların mallarını ve hayatlarını korumaya çağrılmaktadır. Herakleopolis hükümdarının dayandığı aristokrasi içinde güçlü nezesler önemli bir yer tutmaktadırlar. III. Kheti, varisine, insanları soylarına göre değil değerleri, “yetenekleri” için yükseltmesini öğütlemektedir.</p>

      <p class="paragraf-1">Bu belge, III. Kheti’nin iktidarını belli bir sınıfa dayadığını göstermektedir. Ayrıca bu iktidarın maddi desteğini de belirtmektedir: Genç (belki de çökmüş ataerkil ailelerinden ayrılan gençler) profesyonellerden oluşan bir ordu.</p>

      <p class="paragraf-1">III. Kheti’nin öğütleri, monarşi iktidarının yeni bir anlayışını ortaya çıkarmaktadır: Kral artık yalnızca bir “tanrı” değil, aynı zamanda iyi bir çoban, halkıyla ilgilenen bir bilgedir. Metnin yazarı, Herakleopolis hükümdarını “dul ve yetim” savunucusu olarak tanıtmaktadır.</p>

      <p class="paragraf-1">Ama ne profesyonel ordu, ne de demagoji bu sülaleye başarı sağlayamadı: Birleşme güneyden, Thebes nomarklarından geldi; buradaki toplumsal karşıtlıklar, III. Kheti’nin öğütlerinin yazarına göre durmadan ayaklanmalar çıkan ve nomarkların gücünün genellikle firavununkini aştığı Kuzey’e göre daha az keskin olmalıydı. Mentuhotep adını taşıyan Thebes hükümdarları artık bütün Mısır’da egemenlik sürüyorlardı; Thebes’in Mentuhotep’lerini XI. Sülale’ye bağlayan tarihsel efsane, doruk noktasına XII. Sülale döneminde (M.Ö. XX. yüzyıldan XVIII. yüzyılın başına kadar) ulaşan Orta İmparatorluğun tarihini bunlarla başlatır.</p>

      <p class="paragraf-1 para-style-override-8"><span class="char-style-override-8">2. Orta İmparatorluğun iç ve dış politikası.</span> XII. Sülale’nin kurucusu I. Amenemhet, nomarkların ayrılıkçı eğilimlerini kesinlikle bastırdı ve güçlü bir devlet yarattı. Ama, bununla birlikte, firavunun merkezî iktidarını tanıyan nomarklar yerel özerkliklerini koruyorlardı. Nomlar, daha önceki sülaleler zamanında kurumlaşan yönetim, adalet, vergi örgütlerini ve kendi bağımsız silahlı güçlerini koruyorlardı. Firavunlar, nomlara, vergilerin (mal olarak) toplanmasını ve krallık çalışmalarına insan gönderilmesini denetleyen temsilciler ve denetçiler göndermekte yetiniyorlardı; nomarklar kral ve kendileri için vergi almak ve el emeği toplamak haklarını koruyorlardı.</p>

      <p class="paragraf-1">Katkı bakımından, bazı büyük nomların toprakları iki bölgeye ayrılıyordu: Kralın bölgesi, nomarkın bölgesi. Nomarklar, firavunun buyruğu üzerine, seferde kendisine katılmak zorundaydılar. Ama “küçük kral” gibi davranıyorlar, “efendi” sıfatını kullanıyorlar, kendilerine mezarlar yaptırıyor ve yerel tanrılar için tapınaklar dikiyorlardı.</p>

      <p class="paragraf-1">Orta İmparatorluğun firavunları görevlerini yapıyorlar ve bütün Mısır’ı ilgilendiren önlemler alıyorlardı. Bu bağlamda, sulama düzenini onarmak ve iyileştirmek için gösterdikleri çabaları belirtmemiz gerek. En önemli çalışmalar Memphis’in 50 km. güneybatısında, deniz düzeyinden 40 m. aşağıda bulunan geniş bir çöküntüde yapıldı. Bu çok eskiden beri var olan çöküntüyü Nil taşkınları, çevresi bataklıklarla çevrili geniş bir göle –Moeris gölü– dönüştürmüştü. III. Amenemhet (M.Ö. 1849-1801) bu bölgeyi kurutmak için büyük çalışmalar başlattı. Gölün çevresine büyük bentler yaptırdı, beslenmesi ve fazla suların boşaltılması için kanallar açtırdı. Bu yöntemle 2.500 hektardan fazla toprak kurutuldu ve tarıma elverişli duruma geldi. Firavunun iki büyük heykeli dikildi, bir saray ve bir tapınak yapıldı ve çevrede yepyeni bir kent doğdu.</p>

      <p class="paragraf-1">Ulusal düzeydeki başka önlemler sınırların savunulmasını amaçlıyordu. Eski İmparatorluğun sonuna doğru, Arabistan’ın Sami tribüleri Mısır’a sızmaya başlamışlardı. Doğu’dan gelen bu tehlikeye, güneyden Etopyalılar’n istilası tehlikesi eklendi. Bu tehlikeyi durdurmak için doğu sınırı Delta’nın ötesinde güçlendirildi. Savaşlar başladı; III. Amenemhet’in babası III. Senutret döneminde, 300 km.lik Nil boyunca Etopyalılar’ın boyun eğmesiyle sonuçlandı. Yeni sınırda, bugünkü Kummeh ve Seneh adlı yerleşim yerlerinin yakınlarında, III. Senutret, kalıntıları günümüze ulaşan iki güçlü kale yaptırdı. Sınırların savunulması bir sürekli orduyu gerektiriyordu. Firavunların ülke içinde iktidarlarını sürdürmek için de orduya gereksinimleri vardı. Bu ordu özellikle Mısırlılar’dan kuruldu, nasıl toplandığını ve ne kadar para harcandığını bilmiyoruz.</p>

      <p class="paragraf-1">Orta İmparatorluk firavunları başta Fenike olmak üzere ticari seferler de düzenliyorlardı: Ülkenin kuzeyinde Gebal ve Ugarit’le ilişki kurdular. Ege ülkeleriyle ticari ilişkiye geçtiler. Ticaret Eski İmparatorluğa oranla canlandı, çünkü XII. Sülale döneminde önemli bir tüccar ve yabancı ticaret acentesi topluluğu vardı.</p>

      <p class="paragraf-1">Bütün bu etkenler, Eski İmparatorluk zamanında görülmediği ölçüde bir üretim güçlerinin gelişmesine yol açtı. Sulama sisteminin iyileşmesi tarımın gelişmesine katkıda bulundu; meslekler gelişti. Kazılar Mısır kentlerine ilişkin ilginç bilgiler sağlamaktadır. Mesleklerin ve ticaretin gelişmesi, özellikle altının değer ölçüsü olduğu Orta İmparatorluğun sonunda, tecim mallarının üretimini güçlendirdi. Altının Mısır’daki etkisi Etopya altın madenlerinin alınmasıyla güvenlik altına alındı.</p>

      <p class="paragraf-1 para-style-override-8"><span class="char-style-override-8">3. Toplumsal ilişkiler.</span> Orta İmparatorluk döneminde toplumsal karşıtlıklar şiddetlendi. Kölelik gelişti; köle sahibi olanlar yalnızca büyük mülk sahibi soylular değildi, küçük memurların hatta halktan insanların da köleleri vardı. Suriye, Filistin ve Etyopya’dan tutsak sağlayan savaşlar sayesinde köle sayısı arttı. Ama Mısır halkının temel ögesi –topluluk üyesi çiftçiler– ne devletin refahından, ne de krallığın yükümlülük ve vergilerinin azalmasından yararlanıyordu, çünkü nomarkların özerkliği onları bir çift boyunduruk, yani firavun ve nomarkların boyundurukları altında tutuyordu. Bunun sonucu köylüler önemli ölçüde yoksullaştı. Yoksullukları dönemin yazınsal yapıtlarına konu olmuştur: Açlık çiftçinin kulübesinin çevresinde dolaşmakta ve ağır işler yaşam gereksinimlerini karşılamamaktadır. Herkes onu soyar, pazara götüreceği zahiresini, eşeklerini, arpasını elinden alırlar; bağırmasını bile yasaklayarak acımaksızın döverler. Haksız vergiden, uğradığı hakaretten şikâyetçi olacak olsa, hiçbir yerde, yakınmalarıyla merhamete getirmeye çalıştığı yüksek memurların huzurunda bile adaleti bulamaz.</p>

      <p class="paragraf-1">Acılı bir yaşama, yorucu bir çalışmaya, yoksulluk ve açlığa mahkûm olmuş zanaatçıların, dokumacıların, demircilerin, taşçıların yazgıları da tıpkı böyleydi. Yalnızca vergi yükümlüleri ile emekçi listeleri düzenleyen, vergi toplayıcıların, şantiye şeflerinin ve nomarkların yanından ayrılmayan memurlar ve yazıcılar mutluydu. Moeris gölü yakınlarında, bugünkü Kahun kenti yakınlarında, Fayoum’daki bir kentte yapılan kazılar, küçük dükkancıların, zanaatçıların ve öteki emekçilerin oturduğu bir yoksul mahalle ortaya çıkardı. Bu insanlar birbiri üstüne yığılmış kerpiç viranelerde yaşıyorlardı. Rahiplerin ve memurların oturduğu komşu mahallelerde, hiç kuşkusuz meyve ağaçları ve bağlarla kaplı geniş toprakların üzerinde kurulmuş 50-70 odalı evler vardı. Büyük sayıda zanaatçının ortaya çıkması, iş peşinde topraklarından ayrılmış yoksul köylüler olgusunu açıklamaktadır. Kahun’daki zenginler mahallesi işçi mahallesinden kalın bir duvarla ayrılmıştı ve hiç kuşkusuz silahlı birlikler tarafından korunuyordu. Bu belirleyici özellik, Orta İmparatorluk döneminde Mısır’a egemen olan gergin havaya çok iyi tanıklık etmektedir. Güçlüler, ezilmiş çiftçilerin, zanaatçı ve kölelerin isyanından korkuyorladı. Toprağın ayaklarının altından kaydığını, firavunun “kutsal” iktidarı inancının ve bizzat tanrılardan korkunun zayıfladığını hissediyorlardı. Çünkü resmî din, görkemli törenleri ve kalabalık rahipleriyle halka yabancıydı. Rahipler köylü ve kölelerin zorunlu çalışmalarıyla ve tapınaklar yararına yükseltilen vergilerle geçiniyorlardı.</p>

      <p class="paragraf-1">Bu gerilim, XII. Sülale’den pek az sonra, Orta İmparatorluğun yıkılmasına yol açan karışıklıklarla sonuçlandı.</p>

      <p class="paragraf-1 para-style-override-8"><span class="char-style-override-8">4. M.Ö. XVIII. yüzyılın ortalarında köylü ve kölelerin ayaklanması.</span> XII. Sülale’nin son büyük kralı III. Amenemhet’in ölümünden hemen sonra karışıklıklar başladı. Ondan sonra gelen hükümdarlardan birincisi dokuz yıl, ikincisi dört yıl hüküm sürdü, bundan sonra XII. Sülale sona erdi. Bunun ardından, doksan yıla yakın süren bir ayaklanmalar ve iç savaşlar dönemi geldi. Bu konuda kesin bir bilgimiz yok. Bazı bilgiler, kralların kısa aralarla birbirini izlediğini bunlardan birinin ancak üç gün hüküm sürdüğünü, başka birinin de adının Mermeshou (yani “askerler”in şefi) olduğunu gösteriyor.</p>

      <p class="paragraf-1">İki yazınsal metnin dile getirdiği olaylar belki de bu döneme aittir. Bunlardan biri, <span class="char-style-override-9">Neferti’nin Kehânetleri</span> Leningrad Ermitage müzesindedir; Leyde’de bulunan <span class="char-style-override-9">Bir Bilgenin Uyarısı’</span>nda yazar canlı betimlemelerle olayları krala ulaştırmayı amaçlamaktadır. İpoour, kendisine göre, dinsiz bir iktidar, tanrılara olan saygının ve dinin buyurduğu ödevlerin unutulması yüzünden Mısır’ın üzerine çullanan felaketleri firavuna anlatmaktadır. Diline bakacak olursak bu yapıt Orta İmparatorluk dönemine ait olmalı. Akademisyen Strouve, Neferti’nin ve İpoour’un sözünü ettiği olayların XIII. Sülale döneminde, yani Orta İmparatorluğun sonunda geçtiği kanısındadır; ama başka bilginler bu iki metnin daha eski dönemlere ait olduğu düşüncesindeler.</p>

      <p class="paragraf-1"><span class="char-style-override-9">Bir Bilgenin Uyarısı</span>, köylülerin, zanaatçıların ve kölelerin bütün Mısır’ı saran kitle ayaklanmalarını anlatır. Asiler ellerinde avuçlarında hiçbir şey olmayan yoksullardır; asiler, kralı tutuklarlar, zenginleri saraylarından kovarlar, firavun mumyalarını mezarlarından çıkartıp atarlar, tapınakları işgal eder ve dinsel törenlere son verirler. Krallık, senyör ve rahiplerin ambarlarını işgal ederler, buldukları buğdayları ulusal mülk ilan ederler. Zenginlerin konutlarına yerleşen asiler efendilerinin giysilerini giyip takılarını takarlar ve onları kendileri için çalışmaya zorlarlar. İpoour’un deyimine göre “dünya çömlekçi çarkı gibi dönmüş”tür. Asiler adalet sarayını işgal ederler, senetleri yırtıp atarlar, yasa tomarlarını sokağa fırlatırlar, ürün listeleriyle birlikte yazıcıları ortadan kaldırırlar. Kralın sarayı gelirsiz, tapınaklar sungusuz kalır. Kaynaklar, tahttan indirilen firavunların yerine nasıl bir iktidar kurulduğundan ne yazık ki söz etmiyorlar.</p>

      <p class="paragraf-1">Mısır’ın zayıflamasından yararlanan Asyalı göçebe tribüler, M.Ö. 1710’a doğru, Nil vadisinin kuzeyini istila ettiler. Manethon bu fatihlere Hiksoslar adını veriyor. Krallıkların başkenti Aşağı-Mısır’daki Avaris kentidir. Hiksoslar, Mısırlılar’a ağır vergiler yüklediler, köylüler yabancı egemenlerin kölesi durumuna geldiler. Ama istilacılar yerli aristokrasiye karşı hoşgörülü davrandılar; güneyde ve kısmen kuzeyde, kendilerini denetim altında tutarak iktidarı eski yöneticilere bıraktılar. Tapınaklar yağmalandı, bazıları yıkıldı. Hiksos boyunduruğu yüz yıldan fazla sürdü ve Yeni İmparatorluğun ilk firavunları döneminde sona erdi.</p>
    </div>
  </div>
</body>
</html>
