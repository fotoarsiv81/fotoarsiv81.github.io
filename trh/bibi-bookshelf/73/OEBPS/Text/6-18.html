<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-18.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-18.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1">ON ALTINCI BÖLÜM</p>

      <p class="resimc"><img alt="6.jpg" class="image" height="25" src="../Images/6_fmt15.jpeg" width="316" /></p>

      <p class="anabaslik" id="toc_marker-16">ASUR, URARTU VE GELDANİ BABİL</p>

      <p class="resim-2"><img alt="5s.jpg" class="image" height="24" src="../Images/5s_fmt17.jpeg" width="52" /></p>

      <p class="paragraf-1"><span class="char-style-override-8">1. Asur ve halkının kökeni.</span> Dicle’nin orta kesiminde bulunan Kuzey Mezopotamya bölgesine ve bugünkü Irak’ın kuzey-doğusuna Asur adı veriliyordu. Doğal koşulları bakımından Asur, Aşağı-Mezopotamya’dan kesinlikle ayrılır. Dicle ve Fırat burada birbirlerinden 300-400 kilometre ayrılırlar, taşkınları Babilonya’ya oranla daha az güçlüdür, bu nedenle sulama için yalnızca Dicle’nin sularından, kuyulardan ve özel bentlerde toplanan yağmur sularından yararlanılıyordu. Asur, doğuda Dicle’ye kadar uzanan dağlarla sınırlanmıştı: Ülkenin ilk başkenti Asur, dağlardan ancak kırk kilometre kadar uzaklıktaydı ve daha kuzeyde, II. binlerde Asur’un merkezinin taşındığı yerde, dağlar ırmak kıyılarına kadar iniyordu.</p>

      <p class="paragraf-1">Bölgenin Dicle’nin doğusuna uzanan dağlık özelliği Asur’un ekonomik, toplumsal ve siyasal tarihini etkiledi. Dağlı topluluklar yalnızca tarımdan geçinemiyorlardı. Hayvancılık ve avcılık yaşamlarında önemli bir yer tutuyordu. Nihayet, dağların yakınlığı ülkeye ağaç, taş ve maden sağlıyordu.</p>

      <p class="paragraf-1">Yakın Doğu’nun en eski insanları, hiç kuşkusuz, Urartular’la akraba olan Hurriler’di. III. binlerde, Orta Fırat dolaylarında bulunan bölgelere Akkadlar gelmeye başladılar ve buralarda birçok yerleşim yerleri kurdular. Bunlardan biri, boyun ve tanrısının adını alan Asur kentidir. Asur, Dicle kıyısında, Babil’in 350 km. kuzeyindeydi. Burada, çok önemli yazıtlar bulundu. Bunlardan en önemlileri, Hammurabi’nin çağdaşı Asur Kralı Şamşi Abad’ın tanrı Asur’a adanan bir tapınağın yapımından söz eden yazıtlarıdır. Kent, III. binlerde, komşu Kapadokya bölgesiyle ticaret ilişkileri kurmuştu.</p>

      <p class="paragraf-1 para-style-override-8"><span class="char-style-override-8">2. M. Ö. III ve II. binlerde Asur.</span> III. binin Asur’una ilişkin pek fazla bir şey bilinmiyor. Günümüze kadar ulaşan belgelere bakılacak olursa, Asur toplumu III. binin sonu ile II. binin başlarında köleci bir toplumdu. Devletin adı “Asur topluluğu” idi; başında bir <span class="char-style-override-9">İshakku</span> yani boy ve klan başkanı özelliklerini yitirmeyen ve ancak bir sonraki dönemde bir doğu despotu durumuna gelen bir hükümdar (hükümdarlık babadan oğula geçiyordu) vardı. Halk topluluk grupları halinde yaşamayı sürdürüyordu, ama klan topluluğu giderek komşuluk topluluklarına dönüşüyordu. Bu dönemde ortaya çıkan köleci aristokrasi, klanın eskilerinden ve Asur Krallığı’nın kurulmasından sonra ortaya çıkan yüksek yöneticilerden oluşuyordu. Tamkarumlar (tüccarlar) da bunlara katılmakta gecikmedi. Aşağı-Mezopotamya’da maden bulunmaması ve Asur, Küçük Asya, bakır ve gümüş çıkartılan Doğu Anadolu’dan maden alması Asur ticaretinin vaktinden önce gelişmesine yol açtı. Bu ülkelerden Küçük Asya ve Doğu Anadolu’ya giden yol Asur’dan geçiyordu, bu durum Asur krallarının maden ve ağacın aracı ticaretini ellerine almalarına yol açtı. Bunun sonucu olarak, Asur toplumunun üst kesimi hızla zenginleşti ve Asur kenti büyük bir hızla gelişti. Tamkarumlar Kapadokya’da tüccar kolonileri kurdular, bu kolonilerden günümüze kalan belgelerden köle sahibi Asurlu tüccarların gelenekleri ve ekonominin durumu hakkında bilgiler ediniyoruz. Köle sayısı fazla değildi. Tamkarumlar köleleri, Zagros sıradağlarının yoksul boylarından, Lulubiler’den satın alıyorlardı; ana-babalar çocuklarını buğday karşılığı satıyorlardı. Köleler ev işlerinde çalışıyorlardı. Tamkarumlar bunların arasından, kendileri Kapadokya’ya iş yolculuğuna çıktıkları zaman evlerini yönetecek güvenilir adamlar seçiyorlardı. Öteki köleler hamal, katırcı ve kervan silahlarının koruyucusu olarak kullanılıyorlardı.</p>

      <p class="paragraf-1">“Eski Asur” adı verilen bu dönemin siyasal düzeni, topluluk düzeni özelliklerini koruyan ilkel köleci devlet ile köleci despotizm arasındaki geçiş evresini yaşıyordu. “Asur topluluğu”nun ishakku’sunun yetkisi, aynı şekilde “Asur topluluğu” adını taşıyan bir yüksek kolektif örgüt tarafından sınırlandırılmıştı. Halk çoktandır yönetimden uzaklaştırılmış olduğu için bu kurul yalnızca “büyükler”den oluşuyordu. İshakku, “Tanrı Enlil’in naibi” ünvanına sahipti; büyükler kurulunu topluyor, din işlerini ve büyük bir olasılıkla orduyu yönetiyordu. Adalet, vergi ve ekonomiye özel görevliler bakıyordu. Bu düzen bazı bakımlardan eski (arkaik) Grek oligarşilerine benzemektedir. İshakku’nun yetkisi, ancak ilk fetihlerden sonra, I. Şamşi Abad “Evrenin kralı” ünvanını aldığı zaman genişledi.</p>

      <p class="paragraf-1">XVI. yüzyılda Yakın Doğu üstünlüğü, Asur’a boyun eğdiren Mitanni’nin eline geçti. Mitanni’nin doğu bölgelerinin iç düzenine ilişkin bilgileri, Hurrilerin yerleşim yeri Nuzi’de bulunan belgelerden öğrenebiliyoruz. II. binlerin ortalarında Mitanni valileri tarafından yönetilen Asur’da büyük bir olasılıkla bu ilişkilere benzer ilişkiler söz konusuydu. Hükümdar adına vergi toplamaktan ve angaryalar düzenlemekten hoşnut olmayan Mitanni valileri halkı kendileri için çalıştırıyor ve “özel” vergiler almak bahanesiyle halkı kendilerine ve memurları hesabına soyuyorlardı. Bu acımasız sömürünün sonucu olarak, II. binlerin ortalarından itibaren birçok Hurri topluluğu her şeyini yitirmiş, yıkıma uğramıştı; tefeciler, köylüleri köleleştirmek ve topraklarını ellerinden almak için bu durumdan yararlanıyorlardı. Gelenekler bunu açıkça yapmayı yasakladıkları için, kurnazlıklara başvuruyorlardı. Borcunu ödeyemeyen borçlular, geleneğe göre, alacaklının geçici olarak kölesi durumuna geliyordu. Ama yasa köleliğin süresini belirlememişti; bu süre tefeci ile borçlu arasında yapılan anlaşmaya göre 6 yılla 50 yıl arasında değişiyordu, ama belirlenen süre sona erince, köleleşen kişi ömür boyu köleliği kabul etmeye zorlanıyordu. Köleleşme, alacaklının borçluyu saymaca olarak “evlat edinme”si yoluyla da gerçekleşiyordu. Tefeciler, aynı yöntemle, yoksul düşmüş çiftçilerin ellerinden tarla ve bahçelerini alıyorlardı, ama bir farkla: Bu kez yoksul satıcı, zengin alıcıyı “evlat ediniyordu”. Aynı zengin kölecilerden oluşan mahkemeler bu “sözleşmeler”i ve bu sahte ve haksız “evlat edinmeler”i yasallaştırıyorlardı.</p>

      <p class="paragraf-1">Asur, XV. yüzyılda bağımsızlığını yeniden kazandı ve bu “Orta Asur Dönemi” adı verilen bir gelişme döneminin başlangıcı oldu. Bu dönemin siyasal ve toplumsal özelliklerini bütün yönleriyle gösteren sayısız belge günümüze kadar ulaştı. Asur devletinin ve toplumunun temeli, her zaman, tarımcı halk yığınının yaşadığı topluluk düzeniydi. Topluluklar kesinlikle türdeş (homojen) değildi, çünkü basit üyelerin dışında “büyük aileler”i de kapsıyordu. Bütün topluluk toprakları bir “büyük ortaklık arkıyla (saban iziyle)” çevrilmişti. Bu sınırın kötü bir amaçla değiştirilmesi, Asur yasalarına göre en ağır biçimde cezalandırılıyordu: Yüz sopa, bir para cezası, kral hesabına bir ay çalışma. Topluluk toprakları, tarım toprağı, yedek toprak olmak üzere ikiye ayrılıyordu. Parçalara bölünen tarım toprağı kura yöntemiyle dağıtılıyor, bir süre sonra dağıtım yenileniyordu. Toprak parçaları “küçük arklarla (saban izleriyle)” çevriliyordu. Bunların sınırlarının değiştirilmesi, elli sopa, bir para cezası ve kral hesabına bir ay çalışmakla cezalandırılıyordu. Topluluk toprakları <span class="char-style-override-9">haklı ve haksız</span> olarak topluluğa aitti. Ama üyelerin onayıyla bazı toprak parçaları devredilebiliyordu. Bu, daha sonra topluluk düzeninin yıkılmasının nedenlerinden biri olmuştur. Topluluk üyeleri, askerlik ve angaryaların (kanal ve yolların düzenlenmesi, tapınak, saray ve öteki yapıların yapımı) dışında vergiler –“kralın payı”– ödüyorlardı. Kralın payının ve toplulukların zengin üyelerinin yol açtığı sömürü, topluluk üyelerinin ve bizzat bütün toplulukların yıkımı ve özel mülklerin hızla gelişmeleriyle sonuçlanıyordu. Bu dönemin Asur ülkesinde, toprak sahiplerinin sayısı ve topraklarının boyutları Babilonya’dakinin çok üzerindeydi. Toprak sahiplerinin çoğu, kendilerini “evlat” edinen ve yaşam koşulları kölelerinkine yakın olan borçluların topraklarına da fiilen sahip bulunuyorlardı.</p>

      <p class="paragraf-1">M.Ö. XIV. ve XIII. yüzyıllarda, özel toprak mülkiyetinin gerçekleştirdiği gelişmeleri yasallaştıran ve onu kutsallaştıran ilk Asur yasası ortaya çıktı. Bu yasalar, mirasın eşitsiz bölüşümünü de düzenliyordu. Büyük oğul, biri kendi seçtiği, öteki kura sonucu belli olmak üzere iki pay alıyordu mirastan. Mirasın geri kalan bölümü, sayıları kaç olursa olsun öteki erkek kardeşlerin arasında eşit olarak bölüştürülüyordu. Bunun sonucu olarak, sayısı giderek çoğalan üyeler topluluktan ayrılmak zorunda kalıyordu. Geçimini sağlayamayacak kadar az pay alan küçük kardeşler genellikle topraklarını satıyor ve hayatlarını bir başka yoldan kazanmaya çalışıyorlardı. Asur kralları fetih savaşları için kendilerine gerekli olan birlikleri bu yoksullar yığınından sağlıyorlardı. Özel toprak mülkiyetini savunmak ve desteklemek için Asur yasalarının öngördüğü tek önlem, eşit olmayan paylaşım değildi. Mülkiyet haklarını çiğneyen kişi, zarar-ziyan, faiz ödemekle kurtulamıyor, bir de para cezası ödüyordu. Toprak ve ev satış sözleşmeleri için getirilen özel bir yöntem, satın alıcının çıkar ve haklarını savunuyordu.</p>

      <p class="paragraf-1">Kalabalık bir orduya sahip bulunan Asur Kralı I. Salmanassar, daha sonra oğlu I. Kukulti-Ninurta’nın sürdürdüğü seferlere başladı XIII. yüzyılda. Salmanassar’ın başlıca amacı, Hititlerin zayıf düşürdüğü Mitanni’yi kesin olarak ortadan kaldırmak ve Hitit İmparatorluğuna karşı Asur sınırlarını korumaktı. Amacını gerçekleştirdi: Mitanni ezildi ve Asur ordusu Fırat’a ulaştı. Bundan sonra açılan seferler ülkenin sınırlarını, batıda Karkamış’a, kuzeyde Van Gölü’ne, güneyde Babil’e kadar genişlettiler. Soylu sınıfın politik etkinliğini azaltmayı amaçlayan Tukulti-Ninurta, başkenti “Tukulti-Ninurta’nın Kalesi” adını verdiği yeni bir kente taşıdı. Asur’un bu birinci askerî gelişimi kısa sürdü. Tukulti-Ninurta bir suikasta kurban gitti; onun ölümünden sonra ülke bir düşüş dönemine girdi.</p>

      <p class="paragraf-1 para-style-override-8"><span class="char-style-override-8">3. M.Ö. I. binde Asur askerî devleti.</span> XII. yüzyılın başında Asur, Aramiler’in tehditi altında bulunuyordu: Aramiler, ülkeye baskınlar yapıyor, kentleri ve köyleri yakıp yıkıyor, halkı köleleştiriyor ve sürüleri götürüyorlardı. Vadilerde oturan halk dağlara kaçıyor ve kentlerin nüfusu azalıyordu. Daha sonra bir başka düşman çıktı. Van Gölü çevresinde ve daha kuzeyde yaşayan boylardı bunlar. Asurlar bu boylara Urartular adını verdiler.</p>

      <p class="paragraf-1">Aramilerin Asur’a yaptığı akınlar M.Ö. X. yüzyılda azaldı. İstilacıların Dicle ve Fırat arasına yerleşen bir bölümü aşama aşama Asur içinde eridi ve akınları kesildi. Asur yavaş yavaş kendini toparladı ve X. yüzyılın sonunda kralları, Urartular’a Aramiler’e ve doğudaki dağlılara karşı saldırıya geçmeye başladılar. Bu saldırılar, IX. yüzyılın başında, II. Assurnasirpal’ın (883-859) zaferleriyle sonuçlandı. Arami kralcıklarına boyun eğdirdi ve binlerce tutsak aldı, bu ona Kalah’ta büyük çalışmalara girişmek olanağı sağladı. Burada alçak-kabartmalarla, savaş sahneleriyle süslü görkemli bir saray yaptırdı ve krallığın sınırlarına kaleler kurdurdu. Assurnasirpal böylece geleceğin güçlü Asur askerî devletinin temellerini atmış oldu.</p>

      <p class="paragraf-1">IX. yüzyılın sonunda, fethedilen toprakların yağmalanmasından bunların düzenli olarak değerlendirilmesi yöntemine geçmek isteyen aristokrasinin hoşnutsuzluğundan kaynaklanan iç karışıklıklarla zayıf düştü; askerler, yani topraksızlık çeken topluluk üyeleri onları destekliyordu. Ama kraldan ganimetlerin büyük bölümlerini alan yüksek yöneticiler ve komutanlar, fetihleri sağlamlaştırmayı düşünmüyorlar, aynı ülkeyi birkaç kez istila etmeyi yeğliyorlardı, ama böylece bu ülkelerin üretici güçlerini tamamen yok ediyorlardı. Bu karşıtlıklar saray ihtilallerine yol açıyor ve krallık iktidarını zayıflatıyorlardı, ayrıca Urartular’ın saldırısı (IX. yüzyılın sonu VIII. yüzyılın başı) Asur’un gücüne büyük bir darbe indirdi.</p>

      <p class="paragraf-1">Asurluların yeniden genişlemesi ancak VIII. yüzyılın ortalarında başladı. Kralları III. Teglath-Falasar (745-727) ile II. Sargon (722-705) temelde bir saldırı politikası uyguladılar. Ülkenin silahlı güçlerini yeniden örgütlediler. Teglath-Falasar’ın döneminden itibaren Asur ordularında bir çift atın koşulluğu arabaları kullanan mızraklı askerler, arabalı birliklerin iki katı süvari, kalkan ve mızrakla donanmış ağır bir piyade yer alıyordu; okçulardan oluşan hafif piyade ağır piyadenin iki katıydı. Orduda ayrıca, günümüz istihkâmcılarına ve kuşatma topçusuna benzeyen özel birliklerin yanı sıra genellikle eski savaş tutsağı kölelerden oluşan büyük toprak düzeltici ve inşaatcı müfrezeleri de bulunuyordu. Sefer sırasında, bu yardımcı birlikler tulumlar üzerine dubalı köprüler kuruyor, yol açıyor, tahkimat yapıyor, yük taşıyorlardı vb. Kalelerin kuşatılmasında lağımlar açılıyor, mancınık ve tabya ve kaleleri yıkmak için koçbaşları kullanılıyordu; saldırılarda merdiven kullanıyorlardı. Savaş arabasını Hiksoslar ve Mısırlılar da biliyorlardı ama düzenli olarak süvari kullananlar ilkin Asur kralları oldu. Bunun sonucu olarak, bu orduların harekâtını ortak yürütmeyi öğrendiler; savaş arabaların saldırısıyla başlıyordu, bunları izleyen piyade, dağılan düşman saflarının üzerine çöküyordu; süvari geri çekilen ya da kaçan düşmanı izliyordu. Asker sağlama yöntemine Sargon bir yenilik getirdi: Zorunlu askerlik göreviyle yükümlülerin dışında, başlangıçta yalnızca Asurlulardan oluşan, daha sonra yabancıların da kullanıldığı ücretli birlikler kurdu.</p>

      <p class="paragraf-1">Ücretli askerlerin sayısı giderek önemli oranda arttı; Asur kralları bunlardan ülke içinde de yararlanıyorlardı.</p>

      <p class="paragraf-1">III. Teglath-Falasar ile II. Sargon büyük fetih savaşları yaptılar. Damas ve İsrail krallarının ortak ordusunu yenen III. Teglath-Falasar, Damas da dahil olmak üzere bütün Suriye’yi fethetti. Babilonya’yı kesinlikle topraklarına katıp Babil Kralı ünvanını aldı. Nihayet, M.Ö. IX. yüzyılda kurulan ve VIII. yüzyıldan itibaren Asur’un başlıca düşmanı durumuna gelen Urartu Krallığını ağır bir yenilgiye uğrattı. Urartu Kralı Argişti (781-760), Asur’a savaş açtı ve hükümdarına karşı zafer kazandı. Urartu’yla savaş böylece Asur hükümdarlarının en önemli askerî işi haline geldi. Sorunu III. Sargon çözümledi. İsrail Krallığını ve Karkamış bölgesinde artakalmış birkaç Hitit-Arami Prensliğini ortadan kaldırıp, ilkin Suriye ve Filistin tarafını güvenlik altına alan II. Sargon, bütün güçleriyle Urartu’ya döndü 714 yılında, Kral Russas’ın ordusunu ezdi, Mussasir kentini aldı ve büyük bir ganimet ele geçirdi. Ama Turuşpa’yı ele geçirmeyi ve Urartu’yu ortadan kaldırmayı başaramadı. Sargon’un istilasıyla çok zayıf düşmüş olmasına karşın, bu krallık, M.Ö. VI. yüzyıla, Medler’den son öldürücü darbeyi yiyinceye kadar ayakta kaldı.</p>

      <p class="paragraf-1">Sargon’un ardılları, fetih savaşlarını düzenli olarak sürdürmeyi başaramadılar. Yalnızca, Mısır’ı ele geçirmek için güney-batı yönüne yürüdüler. Sanherib, Babilliler’in dirençlerini kırdı ve kenti yerle bir etti; Yahuda Krallığını topraklarına ekledi; ardılı Asarhaddon 671 yılında Mısır’a ulaştı ve ülkesine bağladı. Ama, Asur kralı Mısır’da yeterli bir garnizon bırakamadığı için bu zafer geçici oldu; yirmi yıl sonra Mısır bağımsızlığına tekrar kavuştu.</p>

      <p class="paragraf-1">Asarhaddon’dan sonra, Asur krallarının askerî eylemi, temel olarak, fethedilen ve haraç ödeyen ülkelerdeki etkilerini korumayı amaçladı. Çeşitli ayaklanmaları bastırmak ve haraç almak için askerî birlikler göndermek zorundaydılar. Öte yandan, ülkenin içinde artan kaynaşmalar yüzünden Asur’da da büyük birlikler tutmaları gerekiyordu.</p>

      <p class="paragraf-1 para-style-override-8"><span class="char-style-override-8">4. Asur askerî devletinin siyasal düzeni.</span> Asur, sonuç olarak, bir Doğu despotluğuydu, ama örgütlenmesinin bazı özellikleri vardı.</p>

      <p class="paragraf-1">Kralın başlıca dayanakları, en başta ordu ve askerî aristokrasiydi. Tahta çıkınca, ilkin askerî birliklere kendini gösterir ve alkışlarını beklerdi. Asur hükümdarları, krallık iktidarını kutsal ilan ederek, kendi saygınlıklarını güçlendirirlerdi. Ama bu onları, Asur, Babilonya ve öteki fethedilmiş ülkelerin rahiplerine karşı belli bir bağımlılığa sokmaktaydı. Asur ve Babilonya’da tapınakları koruyup büyük itibar göstermek, onları vergilerden, angaryalardan ve hatta krallığın yargılama yetkisinden bağışık tutmak zorundaydı. En çok ayrıcalığa sahip olanlar Asur ve Babil tapınakları ve rahipleriydi.</p>

      <p class="paragraf-1">Devlet bölgelerinin yönetimi, bu bölgelerin alındığı koşullara kendini uyduruyordu. Daha doğrusu Asur da, Mezopotamya ülkelerinin krallık yönetim geleneklerini izliyordu. Asur’a en yakın olma Hurri bölgelerinde valiler vardı. Bununla birlikte, kralın akrabaları ya da yakınları arasından seçilen yöneticilerin yönettiği Babilonya kendi yasalarını ve adalet örgütünü koruyordu; Babil Sippar ve Nippur kentleri vergi bağışıklığından yararlanıyorlardı. Mezopotamya’nın dışında fethedilmiş bölge ve ülkelerin yazgıları daha başkaydı. Örneğin eski İsrail Krallığında ve Suriye’nin bazı bölgelerinde halk kılıçtan geçirilmiş ya da sürgüne gönderilmişti. Bunların yerlerine Asurlu koloniler gönderiliyordu; yönetim krallık valilerine verilmişti. Başka yerlerde, özellikle Tyr, Sidon, Yahuda ve Suriye’nin bazı bölgelerinde, bir haraç ödemek asker sağlamak ve hükümdarın bütün buyruklarına boyun eğmek zorunda olan yerel krallar ve prenslere bırakılıyordu.</p>

      <p class="paragraf-1">Asur ve ülkenin öteki bölgeleri arasında sürekli posta bağlantıları vardı. Bu haberleşmeleri ve askerî harekâtı güvenlik altına almak için, krallar taş döşenmiş yollar yaptırmışlardı, yollar üzerinde belirli aralıklarla istasyonlar vardı. Valilerin yönetimini de denetlemeye çalışıyorlardı, ama boşuna. Saray mühürdarlığı, kral naiplerinin (genel valilerin) yaptığı haksızlık ve soygunlara ilişkin şikâyetler alıyordu; ama şikâyet konularını çözümlemede pek az başarıya ulaşıyordu ve yerel yöneticiler, kendilerine bağlı memurları olan valiler canlarının istediği gibi davranıyorlardı. Zimmetine para geçirme, en büyüklerinden en küçüklerine kadar Asur memurlarının başlıca gelir kaynağıydı.</p>

      <p class="paragraf-1">Yüksek sivil ve askerî görevliler ve tapınaklar, kraldan sürekli kullanma hakkına sahip oldukları, üzerinde gerekli bütün araç gereçleri köleleri olan mülkleri, vergi ve angarya bağışıklıklarıyla birlikte alıyorlardı. Bu tür armağanlar Assurbanipal’den itibaren özellikle çoğalmıştı.</p>

      <p class="paragraf-1 para-style-override-8"><span class="char-style-override-8">5. M.Ö. VIII. ve VII. yüzyıllarda Asur ekonomisi ve toplum.</span> <span>Bu dönemde Asur’un ekonomik hayatı önemli değişiklikler geçirdi, ama bunların nedeni üretici güçlerde meydana gelen gelişme değil, elde edilen sınırsız savaş ganimetleri ve yenik düşenlerin ödedikleri ağır haraçlardı. Bundan dolayı, ticaret yoğun bir şekilde gelişti. Ganimetler ordu komutanlarını, rahipleri, yüksek yöneticileri, askerleri zenginleştirdi; haraç da daha krallık hazinesine varmadan açgözlü yöneticiler ve komutanlar tarafından neredeyse yağmalanıyordu. Askerler ve öteki vurguncular fazla malları yığıyor ve bunları pazarlarda satıyorlardı. VIII. yüzyılda krallık konutu durumuna gelmiş olan Ninova’da bu tür bir pazar kuruldu. O sıralar, “gökyüzündeki yıldızdan daha çok tüccar” vardı. Savaş tutsakları köle olarak alınıp satılmaya başlandı. Askerî başarıların yarattığı bu ticari gelişim geçici oldu; askerî başarıların sonu gelince düşüş başladı.</span></p>

      <p class="paragraf-1">Tüccarların dışında, rahiplerden, saraylılardan ve yerel memurlardan oluşan etkili ve zengin bir köleciler topluluğu vardı.</p>

      <p class="paragraf-1">En önemli yeri, Asur’da olduğu gibi fethedilen ülkelerde de kraldan geniş beylik topraklar alan rahipler tutuyordu. Senyörlerin toprak mülkiyetleri de, aynı şekilde, özellikle hükümdarın kendilerine hizmetlerinin karşılığı olarak verdiği armağanlar sayesinde büyüyordu. Bağış belgelerine, çoğu zaman, toprağı vergiden, çalışanlarını da askerlik hizmeti ve yapım çalışmalarından bağışık tutan fermanlar eşlik ediyordu.</p>

      <p class="paragraf-1">Orta Asur döneminde olduğu gibi, bu ayrıcalıklı topluluk yalnızca köleleri değil, köleleşmiş çiftçileri ve yenik ülkelerden sürgün olarak gelen insanları da sömürüyordu. VIII. yüzyıl Asur’unun en önemli özelliklerinden biri köle sayısında görülen artıştı. Fatih kralların getirdiği on binlerce savaş tutsağı köle durumuna gelmişti. Bunların çoğu tapınaklar ve kral için çalışmaktaydı. Sargon’un saraylarında en az 3-4 bin kölesi vardı.</p>

      <p class="paragraf-1">Binlerce köle orduda hizmet görüyor, yol yapıyor, kanal kazıyor, yeni başkent Ninova’nın devsel binalarını yapıyordu. Aralarından birçoğu tapınaklara ayrılıyordu; bireylerin de köleleri giderek çoğalıyordu. Genellikle aile olarak, 10-20 kişilik gruplar halinde satılıyorlardı. Çalıştırıldıkları alan önemli ölçüde çoğalmıştı. Bu açıdan bakınca, bu dönemin Asur köle anlayışı, Grek-Roma tipine yakındır. Köleliğin yaygınlaşması geçici oldu ve imparatorluğun çöküşü sırasında ortadan kalktı. Ama bu felaketin hazırlanmasında rol aldı.</p>

      <p class="paragraf-1">Yukarıda anlatılan olaylar, topluluk düzeninin yıkılmasına yol açtılar. Topluluklar küçülüyor, özerkliklerini kaybediyor ve kral ya da valiler tarafından atanan yöneticilerin buyruğu altına giriyordu; üyelerinin sırtlarına topluca vergi ve angarya yükleniyordu. Suyun ortak kullanımı sayesinde topluluk ilişkileri devam ediyordu.</p>

      <p class="paragraf-1">Özgür toplulukların toplam üye sayısı, köleleşmiş çiftçilerin ve değişik türde kölelerin toplam sayılarının çok altındaydı.</p>

      <p class="paragraf-1 para-style-override-8"><span class="char-style-override-8">6. Asur’un yıkılışı.</span> Asarhaddon’un Mısır’ı fethi Asurluların son askerî başarısı oldu. Oğlu Assurbanipal döneminde (VII. yüzyılın ortaları) imparatorluğun gücü hızla azaldı ve içteki bunalımlar ve fethedilmiş ülke halklarının ayaklanmalarıyla yıpranarak çöktü.</p>

      <p class="paragraf-1">Köleliğin gelişimi sınıf mücadelesini kızıştırmakta gecikmedi. Kölelerin ayaklanmaları hakkında birinci elden bilgimiz yoksa da, dikkafalı kölelerin zincire vurulmasının çok yaygın olduğunu biliyoruz. Fethedilmiş ülkelerin halkları ve yerli toplulukların üyeleri de isyan ediyorlardı. Assurbanipal döneminde, Amarilerin ayaklanmasını bir köle yönetti. Hiç kuşkusuz, askerlik görevi, ağır işler ve vergiler yüzünden yıkıma uğrayan Asurlu çiftçiler de ayaklanıyorlardı. Aynı süre içinde hükümdarın askerî desteği de zayıflıyordu. Fetih seferlerinin sonunun gelmesi ganimet akımını durdurmuştu; fethedilmiş ulusların sürekli ayaklanmaları alınan haraçları tehlikeye düşürüyordu. Çok sayıda ücretli asker beslemenin olanağı kalmamıştı; Asurlulardan oluşan birliklere gelince, bunlara güvenmek güven verici değildi.</p>

      <p class="paragraf-1">Böylesine koşullar altında, dışarıyla girişilecek sert bir çatışma felaketle sonuçlanabilirdi. Bu an M.Ö. VII. yüzyılın sonunda gelip çattı. Bu dönemde, Asur’a komşu bir ülkede, İran’da, Medlerin krallığı kurulmuştu. Med Kralı Kyaksares, Babil’i işgal etmiş olan Kalde prensi Nabopolassar’la bir antlaşma yaptı. Birleşik kuvvetleri 612 yılında Ninova’yı ele geçirdi ve Asur ordusunun kalıntılarını 605 yılında Karkamış’ta ortadan kaldırdı. Babilonya’da Kalde (Geldani) sülalesi kurulurken, Asur da Med krallarının egemenliği altına giriyordu.</p>

      <p class="paragraf-1 para-style-override-8"><span class="char-style-override-8">7. Asur uygarlığı.</span> Asur ulusunun çekirdeği Akkad kökenliydi, yazı, din ve edebiyatı Babil’inkinin bir tekrarı ya da biraz değişime uğramışı gibidir. Belirgin özellikleri, imparatorluğun yükseliş döneminde, yalnızca plastik sanatlarda görülür.</p>

      <p class="paragraf-1">Tanrılar Babilonya tanrılarıyla aynıdır. Ama, Asur boyunun eski tanrısının üstün konumu Asur tanrılar düzeninin özgün niteliğidir. Baba ve boyun koruyucusu olarak ilk görevi tarımla ilgilidir: Yağmur ve ürün dağıtıcısıdır. Ama ilk Asur fetihlerinden sonra, savaş ve zafer tanrısı durumuna geldi. Savaşta, üzerinde portresi bulunan sancaklar taşınırdı; ganimetin en yağlı payı onun tapınaklarına giderdi. Çok eski ve saygın bir yeri olan bereket tanrıçası İştar’a da askerî görevler verilmişti.</p>

      <p class="paragraf-1">Asur rahipleri, Babilonya’da kurulan ayin yöntemiyle yetindiler. Assurbanipal, bütün Babil yazınını, aralarında “<span class="char-style-override-9">Yukardayken..</span>” adlı şiir de olmak üzere, Babil ilahilerini, büyüsel metinlerini Ninova’daki sarayında topladı. Dinsel bağlamda, yalnızca yağmur çağırma töreni ve Asur tanrısına ilahiler gerçekten Asurlu özelliği gösterir.</p>

      <p class="paragraf-1">Özel bir yazın dalı olan <span class="char-style-override-9">kral yıllıkları</span> Asur’da çok gelişmişti. Fatih krallar, zaferlerinin anısını savaş ve muharebe alanlarında yaptırdıkları kaya yazıtlarında sürdürmeye çalışıyorlar ve kahramanlıklarını saray kapı ve duvarlarında ve anı olarak dikilen anıtlar üzerinde betimliyorlardı. Görkemli ve övgücü bir üslupla, kutsal deyim ve cümlelerle kaleme alınan bu metinler, Asur askerî krallığı tarihinin belli başlı kaynaklarıdır.</p>

      <p class="paragraf-1">IX ve VIII. yüzyıl kralları görkemli saraylar yaptırdılar, bunların kalıntıları kazılar sırasında bulundu: Kalah ve Ninova sarayları, Ninova’nın 25 km. kuzeyinde, Dur-Şarrukin’de Sargon’un sarayı. Günümüze ulaşan kalıntıları görkemleri hakkında bir fikir vermektedir. Bu sarayları süsleyen sanat yapıtları iyi korunmuştur. Kral heykelleri ve kapıların doğaüstü bekçileri olan kanatlı devsel boğalar, bunlar arasında en çok dikkat çekenlerdir.</p>

      <p class="paragraf-1">Hükümdarların barış ve savaş zamanlarındaki hayatlarını, bahçe ve havuzlarını, karılarını, ailelerini, kölelerini gösteren alçak-kabartmalar da bulundu. Bu alçak-kabartmalar Asur sanatının özgün bir ögesini oluşturmaktadırlar. Ayrıca bunlarda yer alan hayvanlar heyecan vericidir.</p>

      <p class="paragraf-1 para-style-override-8"><span class="char-style-override-8">8. Urartu Krallığı.</span> Urartu boyları Küçük Asya’nın doğu ucunda, Van Gölü dolaylarında yaşıyordu. Urartu’nun doğası çok değişkendi. Küçük Asya’dan Fırat’la ayrılan yüksek yaylalar; doğuda Zagros sıradağları, batıda Toroslar vardır. Tarım ancak vadi ve ovalardaki verimli topraklarda yapılabiliyordu. Dağlar demir ve bakır madenleri, yapı taşları bakımından zengindi; orman ve otlaklarla kaplıydı.</p>

      <p class="paragraf-1">Bu doğal koşullar özellikle hayvancılık ve zanaatların gelişmesine yardımcı oluyordu. Zanaatlar başta bronz ve demir alet üretimi olmak üzere yüksek bir düzeye ulaşmışlardı. Yapay sulama gerektiren tarım Urartuların karmaşık sulama şebekelerini düzenledikleri oranda gelişiyordu.</p>

      <p class="paragraf-1">Urartu boylarının adı ilk kez M.Ö. XIII. yüzyılın başlarına doğru Asur Kralı I. Salmanasar’ın yazıtlarında geçer; Uruatri adı verilen boyların birliği ve bunu oluşturan sekiz küçük “ülke” söz konusudur. Salmanasar buraları fethetti, yakıp yıktı, yerleşim yerlerini yaktı, tutsaklar alıp köleleştirdi. Nüfusun geri kalan bölümü ağır bir haraç ödemek zorunda kaldı. XII. yüzyılda Uruatri adı silindi, ama bununla birlikte yazıtlar, Van Gölü dolaylarında bulunan Nairi ülkesine yapılan birçok seferden söz etmektedirler. Egemenlik altına alınan boylar sürekli olarak ayaklanıyor ve Asur kralları bunları korkunç misillemelerle bastırıyorlardı.</p>

      <p class="paragraf-1">M.Ö. I. binin başında, Van Gölü bölgesinde birçok devlet –Hubuşkiye, Musasir ve ötekiler– kuruldu. Bu devletlerden biri Urartu’ydu ve başkenti de göl kıyısındaki Turuşpa kentiydi. Bu devletlerin Asur’la giriştiği mücadele bir tek Urartu devletinin kurulmasıyla sona erdi.</p>

      <p class="paragraf-1">“Halkların kralı” ünvanıyla anılan ve “bütün krallar”dan haraç alan Turuşpa Kralı I. Şarduris’in başlattığı birleştirme, torunu Menua tarafından tamamlandı. Menua’nın çiviyazısıyla yazılmış 101 yazıtı günümüze kadar ulaştı, bunlardan 31’i Turuşpa’nın çevresine ve kuzeyde yapılan surları, yaptırılan saray ve tapınakları anlatmaktadır, 19’u ise açılan kanallarla ilgilidir.</p>

      <p class="paragraf-1">Urartu kralları topraklarını yavaş yavaş doğu ve güneye doğru genişlettiler. Urartular, Kura ve Aras (Araks) nehirlerinin yukarı bölgelerinde Kafkasötesi’ne girdiler. Ele geçirilen ülkeleri valiler yönetiyor ve buralardan vergi alıyorlardı.</p>

      <p class="paragraf-1">Krallıkta büyük çalışmalara girişildi. Daha başka kaleler yaptırıldı, bugünkü Doğu Anadolu’da, Araks üzerinde, Menua’nın ardından kral olan Argişti tarafından yaptırılan Argiştikhinili kalesi, Urartu hükümdarlarının Kafkasötesi’ndeki askerî ve yönetimsel merkezi ve yeni fetihler için atlama tahtası durumuna geldi. Kalıntıları günümüze ulaşan kalenin bazalt taşlarından yapılmış güçlü surları vardı.</p>

      <p class="paragraf-1">Urartu doruk noktasına, VIII. yüzyılın birinci yarısında, I. Argişti (781-760) ile II. Şarduris’in (760-730) krallıkları döneminde ulaştı. Argişti, doğuya birçok seferler yaptı, Asur’la savaştı, egemenliğini Kafkasötesi’nde, Sevan Gölü bölgesinde güçlendirdi. Van’da bir kayanın üzerine kazınmış olan ve <span class="char-style-override-9">Horhor’un Kroniği</span> adı verilen devsel yazıttan yaptıkları bütün savaşları öğrenmekteyiz. O dönemde Urartu’da köle durumuna gelmiş sayısız savaş tutsakları vardı.</p>

      <p class="paragraf-1 para-style-override-8"><span class="char-style-override-8">9. Urartu toplumu ve ekonomisi.</span> Urartu Krallığından bize ulaşan belgeler, savaş yıllıkları ya da çalışmaları anlatan yazıtlardır. İç düzeni tanımlayan metinler, toplumsal ve ekonomik ilişkilerle ilgili bilgileri pek içermemektedirler.</p>

      <p class="paragraf-1">Bilindiği kadarıyla Urartu toplumu bir köleci toplumdu. Devletin başında, gücünü doğuştan soylu sınıftan alan bir kral vardı. Savaşlar sayesinde zenginleşen ve elinde geniş topraklar bulunan askerî aristokrasi son derece güçlüydü. Kralın, tapınakların ve soylu sınıfın topraklarında bağcılık ve bahçecilik yapılıyordu. Bunları sulamak için, çok sayıda yapay göller oluşturulmuş ve tarlalara, köylere ve dağdaki kalelere su sağlayan geniş bir kanal şebekesi yapılmıştı. Urartu’nun bugünkünden çok daha verimsiz olan iklimi bunların yapımını gerekli kılmıştı.</p>

      <p class="paragraf-1">Hayvancılık çok gelişmişti. Küçük Asya’nın doğusundaki yaylalarda Neolitik çağda başlayan hayvancılık daha sonraki dönemlerde önemini yitirmemişti. Sonra kral olan boy başkanlarının, tapınakların ve beylerin büyük sığır, boynuzlu küçükbaş hayvan ve at sürüleri vardı. Çobanların güttüğü ve askerlerin koruduğu sürüler yazın dağlarda otlardı.</p>

      <p class="paragraf-1">Kralların, rahip ve laik ileri gelenlerin ekonomilerinin köleci bir karakteri vardı. Açılan her krallık seferinden sonra binlerce savaş tutsağı getirildiği için köleler büyük sayılara ulaşmıştı; örneğin, Argişti, Kafkasötesi’nde yaptığı savaşlarda 18.000 tutsak almıştı. Savaş tutsakları hiç kuşkusuz bağ ve bahçe tarımında ve sürülerin bakımında kullanılıyordu. Surların yapımında ve kanal kazılmasında da çalışıyorlardı.</p>

      <p class="paragraf-1">Krala bağlı kırsal halk, bölgelere göre, tarım ya da hayvancılıkla geçiniyordu; büyük bir olasılıkla, doğu ülkelerine özgü angarya ve vergi yükümlülükleri vardı. Şimdiye kadar bulunan Urartu yazıtları ne yazık ki bu konuda hiçbir bilgi vermiyorlar.</p>

      <p class="paragraf-1">Ticaret ve zanaat merkezî niteliğine sahip kentler yoktu. Kırsal meslekler büyük kasabalarda gelişmişti. Büyük atölyeler saraylara ve tapınaklara hizmet ediyordu. Başta sanat yapıtları olmak üzere bunların ürünleri, yalnızca Urartulu değil yabancı tüccarların da aracılığıyla dört bir yana yayılıyordu.</p>

      <p class="paragraf-1">Urartu yerleşim yerlerinin özelliklerini, B. Piotrovski’nin Erivan yakınlarında, Teyşebayni kalesinin gömülü olduğu Karmir-Blur tepesinde yaptığı kazılardan öğreniyoruz. Kale, valinin sarayını, atölye ve ambarlar gibi ek yapıları koruyan bir hisardan oluşuyordu. Çevresinde, tarımcılık ve hayvancılıkla uğraşmayan insanların küçük konutları birbirine sıkışmıştı. Bunlarda yaşayanlar askerler ya da devlet ambarlarından günlük azık alan zanaatkârlar olmalıydı.</p>

      <p class="paragraf-1 para-style-override-8"><span class="char-style-override-8">10. Urartu’nun yıkılışı.</span> M.Ö. VIII. yüzyılda, III. Teglath-Falasar döneminde Asur iyice güçlenince Urartu sarsıldı. Asur karşısında uzayan savaşlar 743 yılında II. Şarduris’in birliklerinin bozguna uğramasıyla sonuçlandı ve II. Sarduris, Fırat’ın berisine çekilmek zorunda kaldı. Onun ölümünden sonra, karışıklıklar çıktı ve Urartu’ya bağlı bazı fethedilmiş bölgeler ayrıldı. Ama en büyük darbe Urartu ordusunu ezen Asur Kralı Sargon’dan geldi.</p>

      <p class="paragraf-1">Kral II. Rusas, VII. yüzyılın başlarında, VIII. yüzyılda kuzeyden Kafkasötesi’ne ve Yakın Doğu’ya gelen Kimmerlerle bir antlaşma yapmayı başarınca Urartu yeniden güçlendi. İşbirliği yapan Urartular ve Kimmerler, Küçük Asya’da başarılı savaşlar yaptılar. II. Rusas da büyük çalışmalara girişti; Örneğin Teyşebayni kalesi onun zamanında yapıldı. Asur’la ilişkileri oldukça barışçıydı: II. Rusas ile Assurbanipal’ın karşılıklı elçi gönderdikleri bilinmektedir.</p>

      <p class="paragraf-1">Urartu Krallığının yıkılışıyla ilgili olarak tarihte belirgin veriler yok. Yalnızca, VII. yüzyılın başlarında korkunç bir İskit istilasına uğradığı biliniyor; Teyşebayni’de yapılan kazılar, VI. yüzyılın başında uğradığı İskit istilasının neden olduğu yıkımın izlerini ortaya çıkardı. Urartu, VI. yüzyılda Medler tarafından ortadan kaldırıldı.</p>

      <p class="paragraf-1 para-style-override-8"><span class="char-style-override-8">11. Urartu uygarlığı.</span> <span>Urartu kültürü Asur’a bağımlıdır. Urartular Asur’dan aldıkları çiviyazısını basitleştirip biraz geliştirdiler. Günümüze ulaşan plastik sanat yapıtları öylesine fazla Asur etkisi taşıyordu ki arkeologlar, başlangıçta, Urartu’nun özgün heykellerini Asur’a mal ediyorlardı. Bronz eşyalar, özgün bir yönteme göre krallık atölyelerinde dökülüyordu, ama döküm Asur örneklerine uygun olarak yapılıyordu. Urartu sanatının en iyi örnekleri arasında bir tahtın kalıntıları yer almaktadır: Üzerinde kanatlı bir tanrı resmi bulunan bir ayak ile kanatlı boğalarla süslü dirseklikler; ayrıca olağanüstü güzel, bronz şamdanlar vardır. Bronz kap kacak kanatlı kadın figürleriyle süsleniyordu; oturan bir tanrıça heykelciği de bulundu. Kilden yapılmış eşyalar da aynı ustalığa tanıklık etmektedirler. Büyük kalelerin taş kalıntıları bunları yapanların ustalıklarını kanıtlamaktadır. Mimari yapıların en dikkat çekenleri, Erivan dolaylarında, Karmir-Blur ve Arine-Berd tepeleri üzerine yapılmış kalelerle Turuşpa kalesidir.</span></p>

      <p class="paragraf-1">Devlet dininin belli başlı tanrıları, yüce tanrı Haldia (Haldi), savaş tanrısı Teyşeba (Teşeba) ve güneş tanrısı Şivini idi. Urartu yazıtları genel olarak, krallar sanki kendisine askerî zaferleri hakkında bilgi vermek isterlermiş gibi, tanrı Haldia’ya seslenen bir dilekçeyle başlamaktadır. Krallığın ilk boylarından birinin taptığı Haldia, hiç kuşkusuz, Urartu kökenliydi. Adı, Urartular’ın batıdaki en yakın komşuları olan Hititler’in ve Hurriler’in tanrısı Teşub’unkine benzeyen Teyşeba da şimşek ve fırtına tanrısıydı. Şivini geleneksel güneş-tanrı olmalı. Bu üç büyük tanrısının dışında, resmî tanrılar düzeni yirmi kadar daha az önemli tanrıyı kapsamaktadır; bunların arasında, toplulukların koruyucusu olan tanrıların ayrı bir yeri vardır. Hiç kuşkusuz bunlara bağlı mitoslar vardı, ancak bilim henüz bunların birini bile ortaya çıkartamadı.</p>

      <p class="paragraf-1">Urartu’nun halk dini iyi bilinmiyor. Hayvanlara ve ağaçlara tapmanın var olduğuna ilişkin verilere sahibiz. Kutsal ağaca tapınma resmî dinde de yer almaktadır: Bunun izleri Urartu mühürlerinde görülür.</p>

      <p class="paragraf-1 para-style-override-8"><span class="char-style-override-8">12. Kalde ya da Yeni Babil İmparatorluğu.</span> Üç yüz yıl süren Asur egemenliğinden sonra Babilonya bağımsızlığını M.Ö. 626 yılında, Geldani kökenli Kral Nabopolassar zamanında tekrar kazandı. Kurduğu imparatorluk, Perslerin ülkeyi fethine kadar (M.Ö. 538) 90 yıl sürdü.</p>

      <p class="paragraf-1">Arabistan kökenli Geldanî boyları, Babilonya’ya XIII. yüzyıda gelmeye başladılar ve buraya bazıları komşuluk topluluğuna dönüşmüş klan toplulukları halinde yerleştiler. Bu süreç Geldani İmparatorluğu’nun kuruluşu sırasında tamamlanmadı, çünkü Asur kralları Asarhaddon ve Assurbanipal zamanından kalma belgeler bu iki tür topluluk türünün varlığına tanıklık etmektedirler. Boyların soylularının temsilcileri Geldani krallarının sarayında ve ordusunda güven ve saygınlık kazandılar. Bu nedenle, bu dönem süresince Babilonya’da, kesinlikle yerleşik ögeler ile klana dayalı boyların uzantısı olan eski göçebe öğelerin bir karışımı gözlemlenmektedir.</p>

      <p class="paragraf-1"><span>Krallar, kendileri için silahlı güçlerin yedekleri olan ve vergi yükümlüleri kitlesini oluşturan Geldani topluluklarına dayanıyorlardı. Aynı zamanda, Babil’in kentli nüfusu içinde büyük saygınlıkları olan Babil rahiplerinin desteğini kazanmaya çalışıyorlardı. Yönetimi ele aldıklarında var olan tapınakları onarmak ve yenilemekle yetinmeyen Kalde hükümdarları birçok unutulmuş tanrıları da ortaya çıkartıyorlardı. Asur askerî devleti döneminde, laik tefeciler düzeyinde zenginleşen rahipler bu kralları destekliyor ve Asur’un çöküşüyle meydana çıkan boşluğu, onun benzeri bir devlet kurarak Kalde krallarının doldurmasını bekliyorlardı. Tefeci sermayenin en önemli temsilcisi o sırada Babil’deki Egibi “firma”sıydı; bunun dışında, o dönemde, Nippur’da bir başka tefeci firması kurulmuştu, Murashu adlı bu tefecilik “firma”sının günümüze kadar ulaşan belgeleri sonradan tarihlendirilmiştir. “Firma”nın mali işlemlerini aile başkanı yürütüyordu. Anlaşmalar eskiden olduğu gibi buğday birimi üzerine yapılıyordu. Ama tefeciler ayrıca toprak, tarla ve bahçe satın alıp bunları kiraya veriyorlardı. Tefecilerin çengel parmakları, topluluk üyelerini olduğu gibi hizmetleri karşılığı toprak almış olan askerleri de soyuyordu. Kiraladıkları krallık kanallarını da gelir kay</span><span>nağı olarak kullanıyorlardı, çünkü bunların sularını komşu yerleşim yerlerine satarak kâra geçiyorlardı.</span></p>

      <p class="paragraf-1">Geldani döneminde, Babil’de köleliğin niteliği III. ve II. binlere kadar hemen hemen hep aynı kaldı; doğrudan kölelik temelde ev hizmetlerini kapsıyordu, borç yüzünden kölelik ise geçiciydi, ama bir farkla ki, üç yıllık yasal süreye uyulmuyor ve borçlarını ödeyemeyen borçlular 10 yıla kadar alacaklı kişiye bağımlı kalıyordu. Değişiklik tutsakların sayısında ve bunların çalıştırılma biçiminde gözlemleniyordu. Asur’a oranla daha küçük boyutlu da olsa, Geldani krallarının fetih savaşları tutsak sayısını büyük ölçüde artırmıştı. Tutsaklar burada da krallık topraklarında, saray ve tapınak yapımlarında kullanıyordu. Özel ekonomide yeni bir yöntem belirmişti: Efendiler, “mandattu” adı verilen belli bir yıllık ödenti ödemeleri koşuluyla tutsakların kendi hesaplarına çalışmalarına izin veriyorlardı (genel olarak zanaat alanında, bazen de tarımda). Zanaat işlerinde bu yöntem şöyle işliyordu: Tefeci, tutsağına bir meslek öğrettiriyor ve bir işyeri açmasına yardım ediyordu, tutsak da her yıl para olarak belli bir “mandattu” ödeyerek burada çalışıyordu. Bu şekilde dükkan açan tutsaklar zenginleşebiliyor, bazen kendileri tefeciliğe başlayabiliyor ve azat olma olanağına kavuşabiliyordu. Bazı doğubilimciler, Geldani döneminde, tutsakları çalıştıran “büyük sanayi kuruluşları”nın bulunduğunu ileri sürmektedirler. Ama bu kesin bir durum değildir, çünkü belgeler yalnızca tapınakların ve tefecilerin evlerinde çalışan dokumacılara ham madde dağıttıklarından söz etmektedir.</p>

      <p class="paragraf-1">Tutsakların sayısı çoğaldıkça, özgürlük mücadeleleri yoğunlaşıyordu. Firarlar çoğalıyordu: Köle satın alanlar, satın aldıkları kişilerin “isyan ve itaatsizliği”ne karşı satıcıdan güvence istiyorlardı.</p>

      <p class="paragraf-1">Geldani sülalesinin en büyük kralı Nabopolassar’ın ardılı II. Nabukadnezar’dı (604-562). Fetih savaşlarına yeniden başladı, Suriye, Filistin ve Fenike’yi ele geçirdi; ama Mısır seferi başarısızlığa uğradı. Ganimet, haraç ve sayısız tutsak ona, Sanherib döneminde büyük zarar gören Babil merkezîni yenileme olanağı sağladı. Ayrıca, kentin kuzey dış mahallesinde görkemli bir dinlenme şatosu yaptırdı. Sarayı tapınaklara bağlayan ve “kutsal tören yolu” adıyla anılan kentin anayolu, üzerinde bir aslan, bir öküz ve öteki kutsal hayvan ve simgelerin göründüğü mineli tuğlalarla yapılmış alçak-kabartmaların yer aldığı bir duvarla süslendi. Babil, Geldani İmparatorluğunun yıkılmasından sonra da yaşadı ve dünyanın en büyük kentlerinden biri olduğu ünü, Mezopotamya’nın dışına da taştı.</p>

      <p class="paragraf-1">Geldani İmparatorluğu, Nabukadnezar’ın ölümünden pek az sonra yıkıldı. VI. yüzyılın ortasında İran’da yeni ve güçlü bir imparatorluk, Pers İmparatorluğu kurulmuştu. Kralı Kyros, Medya ve Asur’u fethederek boyun eğdirmişti. Babil Kralı Nabunaid ordusuyla onun karşısına çıktı, ama yenilip kaçtı. Pers boyunduruğu altına giren (538) Babilonya bağımsızlığını sonsuza dek yitirdi.</p>
    </div>
  </div>
</body>
</html>
