<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-41.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-41.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1">OTUZ SEKİZİNCİ BÖLÜM</p>

      <p class="resimc"><img alt="6.jpg" class="image" height="25" src="../Images/6_fmt37.jpeg" width="316" /></p>

      <p class="anabaslik" id="toc_marker-38">KARADENİZ’İN KUZEY KIYI BÖLGESİ</p>

      <p class="resim-2"><img alt="5s.jpg" class="image" height="24" src="../Images/5s_fmt40.jpeg" width="52" /></p>

      <p class="paragraf-1"><span class="char-style-override-8">1. Grekler ve İskitler (Skythai-Skythler).</span> Son zamanlarda geniş boyutlara ulaşan, Karadeniz’in kuzey kıyılarında yapılan kazılar, yeni bulgularla bilimi her yıl zenginleştirmektedir. Yerli halkların yaşamının özgün nitelikleri ortaya çıkartılmaya ve bunların kültürleri ile Grek kolonlarının kültürleri arasındaki karşılıklı etkileşimler gösterilmeye çalışılmaktadır.</p>

      <p class="paragraf-1">Grekler, M.Ö. VII. yüzyılda, Karadeniz’in kuzey kıyısını değerlendirmeye başladılar. Başlangıçta İonya tüccarları buğday, balık, köle almaya ve Grek malları satmaya geliyorlardı. İlk ticaret acentaları, örneğin Bierezan adasındaki (Dniepr ağzında) acentaları bu dönemde ortaya çıktı. Daha sonra VI. yüzyılda, kentdevletlerinin düzenlediği ve yeni toprakların nüfuslandırılmasıyla sonuçlanan kolonizasyon başladı.</p>

      <p class="paragraf-1">Kolonizasyon, deniz havzasının kuzeyindeki yerli halkla Greklerin çok yakın ilişkiler kurmalarına yol açtı. Bu halkların en önemlileri Don ve Tuna nehirleri arasında kalan geniş topraklara VIII. yüzyıldan itibaren yerleşmiş olan İskitlerdi. Bu boyların çoğu, klanlar düzeninin yıkılışı ve sınıflara bölünmüş topluma geçiş döneminde bulunuyordu. Karadeniz kıyılarındaki steplerde hayvan yetiştiriciler yaşıyordu. İskitlerde, ataerkil biçimde kölelik vardı ve toplumsal farklılaşma artık ortaya çıkmıştı. Zanaatın (dericilik, yüncülük, çömlekçilik) ve Eukseinos Pontos kolonileriyle yapılan ticaretin (özelikle buğday, hayvan, balık ve köle ticareti) gelişmesi, İskit toplumunun doruğunun özellikle doğuştan soylu asker sınıfının ve boy başkanlarının zenginleşmesini sağlıyordu. Bunların mezarları, şatafatlı bir şekilde bezenmiş silahlar, gösterişli koşum takımlarıyla, altın ve gümüş vazolarla ve çeşitli takılarla (şafak pandantifleri, büyük nişanlar, yüzükler, vb.) tıka basa doluydular. Kerç yakınlarındaki Kul-Oba, Çertomlik ve Nikopol yakınlarındaki “Solokha” kurganları, buralarda bulunan altın ve gümüş görkemli eşyalarla ünlüdürler. Eşyaları, ısmarlama ve İskit aristokrasisinin beğenilerine göre yapan Grek sanatçılar bunları savaş ve iskit törenlerinden sahnelerle beziyorlardı</p>

      <p class="paragraf-1">Kurganlar, yükseklikleri 15-20 metreyi bulan tepeciklerdir, görkemli gömüt eşyalarıyla dolu yeraltı odalarına, ölüyle birlikte karısı, savaşçıları ve atları gömülüyordu. Yüksek İskit soyluları, öteki dünyaya, kendisi hayattayken yanında bulunan maiyetiyle birlikte girmek istiyordu. Ama şatafatlı mezarların yanı sıra basit insanların da mezarları var. Gösterişsiz eşyaları –demir kılıçlar, kaba saba kil kaplar– çeşitli toplumsal katmanlar arasındaki servet ve konum farkını açıklıkla göstermektedir.</p>

      <p class="paragraf-1">İskit toplumu, sınıflara bölünmeye ve köleci olmaya başladığı için, devletin zorunlu olarak örgütlenmesi gerekiyordu, ama bu devlet henüz ilkel bir nitelik taşıyordu. IV. yüzyılın ortasından itibaren, bütün İskit ülkesi bir tek hükümdarın yönetimi altında bulunuyordu, ama bu büyük bir tribüler (boylar) birliğiydi gerçekte. Merkezi, büyük bir olasılıkla, bugünkü Nikopol yakınlarındaki ve Sovyet arkeologlarının bir süre önce ortaya çıkardıkları büyük Kamenka köyüydü. İskitler III. yüzyılda, Don’un doğusunda yaşayan Sarmatların baskısını daha çok hissetmeye başladılar. Bu baskı karşısında, İskitlerin başkenti Kırım’a aktarıldı. II. yüzyılda, burada, Kral Skilur’un yönettiği bir devlet doğdu, daha sonra bu kralın yerine oğlu Palak geçti. Başkentleri Simferopol yakınlarındaki Yenikent oldu. Son yıllarda burada yapılan kazılar zengin bir uygarlığı ortaya çıkardı. Yenikent, surları deniz kıyısı kentlerinin tahkimatlarını geride bırakan görkemli bir kaleydi. Kil kullanılarak blok taşlardan yapılan duvarlar İskit yapı sanatının özelliklerini göstermektedir. Konut mahallelerinde, gelişmiş bir tarıma tanıklık eden değirmen taşları ve içlerinde buğday, arpa, darı artıkları bulunan tahıl çukurları ortaya çıkartıldı; bulunan evcil hayvan kemikleri de hayvancılığı kanıtlamaktadır. Bulunan bir çömlek pişirme fırını da ilginç bir tanıktır. Atina, Rodos, Pergamon, Sinop, Mısır ve deniz kentlerinden ithal edilen çeşitli eşyalar, İskitlerin M.Ö. II. yüzyılda yoğun bir ticaret hayatları olduğunu kanıtlamaktadır.</p>

      <p class="paragraf-1">Yenikent’te bulgulanan anıt-kurgan, İskitlerin II. yüzyıl uygarlığının incelenmesi için büyük bir önem taşımaktadır. Anıt-kurganda 70’den fazla insan ve birçok at iskeleti bulunmaktadır. Altın bezeklerin zenginlik ve bolluğu (toplam olarak 1.300 parçadan fazla), dönemin İskit krallarının debdebesini ortaya çıkarmaktadır. Mimarinin, yapı işçiliğinin, iç freskoların ve dekoratif motiflerin birçok ulusal nitelik gösterdiğini belirtmemiz gerek.</p>

      <p class="paragraf-1">Kırım İskit Krallığında, mübadele önemli bir rol oynadı. Bu durum, hükümdarları ve soylu sınıfı, kıyı şeridini ve dört başı bayındır kıyı kentlerini ele geçirmeye kışkırtıyordu. İskitler, Karadeniz’in Grek kolonileri için bir tehdit oluşturuyordu.</p>

      <p class="paragraf-1 para-style-override-8"><span class="char-style-override-8">2. Olbia ve Khersonesos.</span> Karadeniz’in kuzey kıyısındaki en önemli Grek kolonileri Olbia, Khersonesos ve Pantikapaion idi. En eski deniz kolonilerinden biri olan Albia’yı M.Ö. VI. yüzyılda Miletos kurmuştu. Kendisini İskit ülkesinin iç bölgelerine bağlayan Hypanis (Bug) ve Borysthenes (Dniepr) nehirlerinin ağzına yakın bir yerde kurulmuş olan Olbia, kıyının kuzeybatısında ticaret üstünlüğünü elde etti. Burayı gezmiş olan Herodotos, “Karadeniz İskityası’nın en merkez noktası” olduğunu bildirmektedir. Ayrıca, kuzey doğuda, Volga ve Ural dağlarına doğru giden bir yolun başlangıç noktasıydı. Herodotos zamanında (M.Ö. V. yüzyıl), Hellas ve Barbar topraklarından birçok göçmenin akın ettiği, çok iyi tahkim edilmiş bir tüccar kentiydi. Nüfusu Grek ve İskitlerden oluşuyordu. Mezarlığında, VI. yüzyıldan itibaren, Grek mezarları gibi İskit mezarları vardı.</p>

      <p class="paragraf-1">Ama Grekler daha ileri bir gelişim evresinde bulundukları için, onların etkisi baskındı. Kentin planı, evlerin görünüşü, bütün iç örgütlenme Hellenistikti. Olbia, Halk Meclisiyle, seçilen memurlarıyla bir köleci demokrasiydi. Bu kolonide yaşamın sakıncası, step yönünü savunacak bir şey olmadığı için, göçebelerin sürekli saldırı tehditiydi. Kentin III. yüzyıl tarihi için çok önemli olan bir belge, kentin durumu tehlikeye düştüğü zaman, zengin ve ünlü Olbia yurttaşı Protegenes’e yaptıkları için duyulan minneti bildiren hükümet kararnamesidir.</p>

      <p class="paragraf-1">Belge kente yaptığı iyilikleri saymaktadır: Masraflarını kendi cebinden ödeyerek hisarlar ve surların bir bölümünü yaptırmak; yiyecek sağlayan bölgeler düşman tarafından yakılıp yıkılınca ortaya çıkan sıkıntıyı gidermek için yardımda bulunmak. Bu metin, Olbipolitlerin korkulu yaşamları hakkında bir fikir vermektedir.</p>

      <p class="paragraf-1">Kent, II. yüzyılda, İskit krallarının egemenliğini tanımak zorunda kaldı. Eskiden bağımsız olan kentin paralarının üzerinde İskit krallarının adı vardır. Daha sonra, I. yüzyılın ortasında, İskit Krallığının zayıflamasının sonucu olarak, kent, Tuna’nın aşağı kesiminden gelen Getaeler tarafından alınıp yıkıldı. Bu felaketten sonra kısmen yeniden yapılan kent bir daha eski gelişmişliğine ulaşamadı.</p>

      <p class="paragraf-1">Khersonesos, V. yüzyılın son çeyreğinde (422) ortaya çıkan, daha yeni bir kolonidir. Kurucuları, kendisi bir Megara kolonisi olan Herakleia (Zonguldak Ereğlisi) kökenliydiler. Aristokratlar ve demokratların uzun süren bir mücadelesinden sonra, bunlar Herakleia’dan göçmek zorunda kalmışlardı. Korsanlıklarıyla ve bir bakire tanrıçaya insan kurban etmeleriyle tanınan, geri kalmış Tauroi boylarının yaşadığı bir bölgeye Khersonesos’u kurdular. Euripides’e <span class="char-style-override-9">İphigenia Tauris’te</span> trajedisini ilham eden İphigenia mitosunda, bu acımasız tanrıçanın rahibesi olan kahraman, bu dolaylarda ortaya çıkan yabancıları kurban etmek zorundadır. Tauroslar, üretim güçlerinin az gelişmişliği nedeniyle, henüz klanlar düzeninde yaşıyorlar ve köleliği bilmiyorlardı.</p>

      <p class="paragraf-1">Arkeologlar, Khersenesos’un eski bir Tauros kentinin yerine yapılmış olduğunu tahmin ediyorlar. Mezarlıklarında, içine kaba saba kap kacak bulunan birçok mezar buldular. Denize doğru alabildiğine uzanan ve çok elverişli koyları olan Herakleia yarımadasında (“Khersonesos” sözcüğü yarımada anlamına gelmektedir) bulunan Khersonesos kenti, Karadeniz’in kuzey kıyısının Hellas ve Küçük Asya ile yaptığı ticarette bir aracı durumundadır.</p>

      <p class="paragraf-1">Khersonesos, aynı zamanda, bir stratejik noktaydı: Kıta yönünden kenti koruyan dağlar ve dik vadiler doğal bir savunma hattı oluşturuyorlardı. IV. yüzyılın ortasına kadar kentin pek az surları vardı. Ama, daha sonra, toprakları genişlediği ve düşman baskısı giderek arttığı için, son zamanlarda yapılan kazılarla ortaya çıkartılan dört metre kalınlığında surlar, devsel hisarlar ve sağlam kapılar yapıldı. Khersonesos’un ekonomik gelişmesi M.Ö. IV. yüzyıldan II. yüzyılın sonuna kadar sürdü. Khersonesos eyaletinde tarımcılık ve hayvancılık yapılıyordu; bağcılık yüksek bir düzeye ulaşmıştı. En gelişmiş meslek çömlekçilikti. Birçok amphora, çeşitli kap ve kilden lamba kalıntıları üretimin çeşitliliğine tanıklık etmektedir. Pişmiş topraktan eşyalar üzerine yazılmış isimler, bazı atölyelerin sahiplerinin nüfusun bir bölümünü oluşturan İskitlerden olduğunu varsaymamıza olanak sağlamaktadır. Bölge verimli olmadığı için, Khersonesos, Kırım’ın doğu kıyılarının bazı kentleri gibi büyük bir buğday ihraç merkezi olamadı; ama yaptığı, tuz, balık, şarap, yağ aracı ticareti büyük boyutlara ulaşmıştı.</p>

      <p class="paragraf-1">Khersonesos’un siyasal düzeni köleci demokrasiydi. Yurttaşların yemin metninde şöyle diyordu: “Demokrasiyi çiğnemeyeceğim, herhangi bir kimsenin ona ihanet etmesine ve çiğnemesine engel olacağım…. Hakka hizmet edeceğim ve ona, devlet ve yurttaşlar için en iyi ve en doğru olanı öğütleyeceğim.” Yönetimin üst örgütleri konsey ve halk meclisiydi; seçimle atanan strategoslar halk milislerine komuta ediyorlardı.</p>

      <p class="paragraf-1">Khersonesos tarihinde, yerli boylara, özellikle İskitlere karşı verilen mücadele önemli bir yer tutar. M.Ö. II. yüzyılda, daha önce de belirtildiği gibi, Kırım’da hükümdarları ve soylu sınıfı kıyı kentlerini ele geçirmek isteyen bir İskit Krallığı kurulmuştu. Özgürlüklerini kendi olanaklarıyla savunabilecek durumda olmayan Khersonesoslular, Pontos Kralı VI. Mithridates’ten yardım istediler. Kralın gönderdiği general Diophantos, İskitleri yenip başkentleri Yenikent’i elegeçirdi, ama Pontos kralı bu yardımın bedelini Khersonesos’a buğday, para ve askerle ödetti. Bu bağımlılık, Mithridates’in 63 yılında ölmesine kadar sürdü, bundan sonra kent Roma’nın etki alanına girdi. Khersonesos, Roma İmparatorluğu zamanında da yaşadı; Kiev Rusyası’nın sürekli ilişkiler içinde olduğu Byzantion’un büyük bir ekonomi ve kültür merkezi oldu.</p>

      <p class="paragraf-1 para-style-override-8"><span class="char-style-override-8">3. Bosphoros Krallığı.</span> Kırım’da Grek kolonilerinin dışında büyük bir Grek-Barbar Krallığı kuruldu: Bosphoros.</p>

      <p class="paragraf-1">Krallık, daha sonra başkenti olan Miletos kolonisi Pantikapaion’dan (bugünkü Kerç) çıktı. Bosphoros Krallığı, V. yüzyılın sonunda ve IV. yüzyılın başında, Kırım’ın doğusundaki, Taman yarımadasındaki ve Kuban (Hypanis) nehrinin aşağı kesimindeki Grek kolonilerinin ve yerli kasabalarının büyük bir bölümünü sınırlarına kattı. Nüfusu karışıktı, İskitler, Sindler, Meotlardan, vb. oluşuyordu. Grekler, buğday, balık, hayvan gibi, zenginlikleriyle kendilerini çeken bu topraklara çok eski zamanlardan beri sızıyorlardı; ama Greklerle ilişiler ancak VI. yüzyıldan itibaren düzenlilik kazandı ve bunun sonucu olarak, Pantikapaion, Theodosia, Phanagoria, Nymphaion, vb. birçok koloni kuruldu. Krallığın ekonomisi doruk noktasına IV. yüzyılın başında ulaştı. Grek ve İskit dünyalarının sınırında bulunan Bosphoros bunlara ticaret aracılığı yapıyordu. Buğday, hayvan, balık bolluğu onu Hellenik devletlerin mal satın aldığı en önemli tüccar haline getirdi. IV. yüzyılın ortalarına doğru, buğdayı üzerinde tekel kurmuş olan Atina ile yakın ilişkiler kurdu. Atina’nın satın aldığı yıllık buğdayın yarısı Bosphoros’tan geliyordu. Bu alandaki önemi, Sicilya buğdayının ithaline son veren Sicilya bozgunundan (413) sonra özellikle çoğaldı. Bosphoros, ayrıca, Grek pazarlarına bol miktarda köle sağlıyordu.</p>

      <p class="paragraf-1">Bosphoros Krallığı, V. yüzyıldan itibaren, Kerç boğazının iki yakasında bulunan Grek kentlerini kapsayan birleşik bir devlet haline geldi. 480 yılında yönetim, “Kimmer Bosphoros’unda Asya’ya egemen olan” (Diodoros) soylu Grek ailesi Arkheanaktides’e geçti. Büyük bir olasılıkla o zaman başkent boğazın sol kıyısında bulunan Phanagoria idi. Krallık gücünü Spartokides (438’den itibaren) sülalesine borçludur; hanedanın ilk kralı I. Spartakos, belki de, yerel İskit-Trak soylu sınıfının bir üyesiydi. Spartakoslar, Özellikle I. Leukon (389-349) ve onun oğlu I. Parisades (349-310) döneminde geniş bir imparatorluk kurdular; baba ve oğlunun ücretli askerler ordusuna dayanarak kurdukları bu devlet, Parisades’in bir yazıtında (Theodosia yakınlarında, bugünkü Novorossiisk’te) dediği gibi “Tauroslardan Kafkas ülkesine kadar” uzanıyordu. Kuzeyde toprakları, büyük tüccar kenti Tanais’in bulunduğu Don ağzına kadar ulaşıyordu. IV. yüzyılda, “Bosphoros ve Theodosia’nın arkhondları, Sindlerin ve bütün Meotların kralları” ünvanını taşıyorlardı; gerçekte yalnızca uyruklaşmış yerli boylara değil, ama Bosphoros’un Grek nüfusuna da hükmediyorlardı. İktidarları babadan oğula geçiyordu ve kendilerini dünyanın efendisi sayıyorlardı. Başkenti Pantikapaion olan Bosphoros güçlü bir Greko-Barbar devleti olmuştu.</p>

      <p class="paragraf-1">Yönetici, sınıf, ülkenin soylu sınıfının yanı sıra, kralın Grek yakınlarından, zengin toprak sahipleri, armatörler, tüccarlar ve atölye sahiplerinden oluşuyordu. Kentler özerktiler, kendi belediyelerini kendileri seçiyordu; ama gerçekte krala bağlıydılar. Toplumun üst katmanı ve hükümdarlar son derece Hellenleşmiştiler. Adları Grek adıydı, Grekçe okuyup yazıyorlardı, Grek tanrılarına tapınaklar dikiyorlardı ve Grek ürünü eşyaların ortasında yaşıyorlardı. Ama, Bosphoros Hellenizminin özgün niteliklerine sahip olan bölgenin uygarlığı yaşamasını sürdürüyordu. Bosphoros’un maddi kültürünün belirleyici kalıntıları kurganlardır; kurganların en önemlisi, hiç kuşkusuz, Kerç dolaylarında bulunan “Krallık Kurganı”dır. Taş ve topraktan yapılmış, on yedi metre yüksekliğinde bir tepe, kubbesi basamaklı bir yeraltı gömütlüğünün üzerinde yükselmektedir. Gömütlüğe mihraplı kubbesi kendisini daha da uzun gösteren 36 metre uzunluğunda bir dehlizden <span class="char-style-override-9">(dromos)</span> geçerek ulaşılmaktadır. Bütün olarak görkemli bir görünümü vardır. Bu tür gömütler İskitlere özgüdür, ama gömütlük eşyaları arasında Grek üslubuyla yapılmış olanlar da bulunmaktadır.</p>

      <p class="paragraf-1">IV. yüzyılın sonunda, Grek buğday pazarında Bosphoros’un karşısına Mısır ciddi bir rakip olarak çıktı. Buğday ihracında kısıntı yapmak zorunluluğu devlet hazinesine fena halde yansıdı. III. yüzyıl başının kralları (III. Spartakos, II. Parisades) temel gelir kaynaklarını korumak için her türlü önlemi aldılar. Atina’ya armağan olarak buğday gönderiyorlar, buğday ticareti sorununu çözümlemek üzere Mısır’a Ptolemaios Philadelphos’un sarayına elçiler yolluyorlardı. Kaynak yoksunluğu Spartakosları ücretli asker masraflarında kısıntı yapmak zorunda bıraktı, bu da doğal olarak askerî güçlerini zayıflattı. III. yüzyılın başında, İskitler ve Sarmatlar Kırım’a girince, İskitlerin yaptığı sürekli baskınlar ve ağır haraç istemeleri yüzünden, Bosphoros’un durumu iyice karmaşıklaştı. İskitlerin artan saldırıları karşısında direnmenin olanaksızlığını gören son Bosphoros Kralı V. Parisades, yönetimi M.Ö. 109 yılında, Pontos Kralı VI. Mithridates Eupator’a bıraktı. Pontos kralı, işleri düzeltmek için Khersonesos’a olduğu gibi buraya da generali Diophantes’i yolladı.</p>

      <p class="paragraf-1">Bosphoros tarihinin bu evresi, büyük bir toplumsal harekete, Bosphoros’un Avrupa bölümündeki İskit kölelerin, krallık kölesi Somakos’un yönetiminde ayaklanmasına bağlıdır. İsyancılar V. Parisades’i öldürdüler ve aynı şeyi Diophantes’e de yapmaya kalkıştılar. Diophantes ellerinden kurtuldu ve Pontos’a kaçtı. Bosphoros kralı olan Somakos üzerinde kendi adı ve portresi olan para bastırdı. Bir yıla yakın egemenlik sürdü. Diophantes, Pontos’ta topladığı kara ve deniz kuvvetlerini Khersonesos’ta tamamlayıp Bosphoros’a geri döndü. Asilerin elinde bulunan kentleri geri aldı, Somakos’u tutsak edip Pontos’a gönderdi ve Somakos hiç kuşkusuz burada idam edildi. Asileri acımaksızın cezalandıran general ülkeyi Mithridates Eupator’un yönetimine bağladı ve halka 200 talantlık para ve 180.000 medimnosluk buğday haracı koydu. Bosphoros, Mithridates’in valileri tarafından yönetildi. Ne yazık ki, bu olayların tarihinin temel kaynağı –Diophantes’in onuruna Khersonesos kararnamesi– pek az bilgi veriyor. Bununla birlikte ayaklanmanın önemi açıkça ortadadır. Köleci dünyanın birçok merkezlerinde bu dönemde ortaya çıkan en büyük köle ayaklanmalarından biridir.</p>
    </div>
  </div>
</body>
</html>
