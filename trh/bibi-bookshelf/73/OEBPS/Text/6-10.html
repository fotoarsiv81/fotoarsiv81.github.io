<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-10.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-10.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1">SEKİZİNCİ BÖLÜM</p>

      <p class="resimc"><img alt="6.jpg" class="image" height="25" src="../Images/6_fmt7.jpeg" width="316" /></p>

      <p class="anabaslik" id="toc_marker-8">BABİL UYGARLIĞI</p>

      <p class="resim-2"><img alt="5s.jpg" class="image" height="24" src="../Images/5s_fmt9.jpeg" width="52" /></p>

      <p class="paragraf-1"><span class="char-style-override-8">1. Babil uygarlığının düzeyi.</span> Babil uygarlığı deyimi Aşağı Mezopotamya uygarlığını da kapsamaktadır. Ülkenin tarihsel evrimi boyunca, M.Ö. IV. binle eski Babil İmparatorluğu’nun sonu arasında kalan dönemde oluştu. Başlıca öğeleri, Sumerler’in önce Akkadlar, sonra Babilliler tarafından kabul edilen ve geliştirilen kültürel yaratılarıdır; bu nedenle bu uygarlığı Sumer - Babil uygarlığı adıyla tanımlamak daha doğru olur. Bu uygarlık Asur ve Kalde uygarlıklarına da temel oldu, ancak bu uygarlıklar tarafından aşılamadı. Babil uygarlığı, zamanımızdan iki bin yıl önce, komşu ülkeler üzerine büyük bir etki yaptı. Suriye, Fenike, Filistin ve Hurriler ile Hititler bu uygarlığın etkisinde kaldılar. Asurlular ve Kaldeliler döneminde, etkisi kuzeybatıdaki Ege denizi kıyısındaki ülkelere, kuzeye (Urartu) ve doğuya (İran) yayıldı. Babil uygarlığının İbraniler, Grekler ve Romalılar tarafından Avrupa uluslarına aktarılan önemli alıntıları modern Avrupa kültüründe günümüzde de sürmektedir.</p>

      <p class="paragraf-1 para-style-override-8"><span class="char-style-override-8">2. Yazı.</span> Mezopotamya’da bulunan bütün metinler çiviyazısı ile yazılmıştır. Bu yazının harfleri esas olarak dikey ya da yatay olarak çizilmiş resimlerden oluşmaktadır. M.Ö. III. binlerin ilk yarısında ortaya çıkan bu yazı piktografi’den türemiştir. Çiviyazısı işaretlerinde kaynaklandıkları desenler kolaylıkla fark edilir: İnsanlar, hayvanlar, bitkiler, dağlar, ormanlar, sular, ev aletleri, araçlar. Bu ilkel harflerin görünüşleri, kullanılan malzemeye, işaretlerin anlamına göre ve yazının gelişmesi gereği değişti. Bulunan en eski yazıtlar, taş tabletler üzerine kazınmış ideogramlardır, yani her biri bir sözcük ya da düşünceyi temsil eden işaretlerdir. Daha sonra, en yaygın yazı malzemesi tablet yapımında kullanılan kil oldu; yazı nemli kil üzerine damga biçiminde bir işaret oluşturan bir üslupla yazılıyordu.</p>

      <p class="paragraf-1">Giderek çizgili desenlerin yerini, çiviyazısı işaretlerinin bireşimi aldı; ama şemalaşan bazıları, III. binlerin ortalarına kadar devam etti.</p>

      <p class="paragraf-1">Aynı zamanda, harflerin anlamlarının değiştiği görüldü. İdeogramlar yavaş yavaş çiviyazısı işaretlerinin çoğunluğunu oluşturan hecesel işaretlere dönüştüler. Ama simgesel işaretlerden bazıları varlıklarını korudular ve bunlardan alfabetik sesleri temsil eden başka işaretler ortaya çıktı. Bu nedenle çiviyazısı sistemi çok karmaşık ve öğrenilmesi çok güçtür. Çoğunun birçok anlamı olan 600’e yakın harf vardır.</p>

      <p class="paragraf-1">Çiviyazısının kurucuları Sumerler’dir. Akkadlar’dan başlayarak, sırayla Elamlılar’a, Babilliler’e, Asurlular’a Hititler’e geçmiştir. Fenikeliler kendi alfabelerini yaratmak için bu yazıdan yararlandılar. Aynı yazıyı Urartular da aldılar; bu yazı Mezopotamya’yı M.Ö. 530 yılına doğru ele geçiren Persler tarafından alınıp değişikliğe uğratıldı.</p>

      <p class="paragraf-1 para-style-override-8"><span class="char-style-override-8">3. Din.</span> Babil dini, III ve II. binlerin metinlerine göre, Sumer ve Sami ögelerinin bireşimidir. Bu nedenle bazı tanrıların çift adları vardır. En önemlileri, eskiden Sumer ve Akkad kentlerinin yerel tanrıları olan “büyük tanrılar”dır. Bunlar, Sumerlerin en önemli tanrısı olan toprak tanrısı Enlil; Uruk tanrısı Anum; Eridu tanrısı Ea’dır. III. binlerden başlayarak rahipler Anum’a gökler krallığını, Ea’ya denizler ve yeraltı suları krallıklarını vererek bu üç tanrıyı Yüce Üçlü’de birleştirmişlerdi.</p>

      <p class="paragraf-1">Bu Üçlü’nün dışında, bütün ülkede kabul edilmiş bir başka tanrılar topluluğu vardı: Güneşin tanrısı Şamaş (Sippar’ın tanrısı), Ayın tanrısı Sin (Ur’un tanrısı) ve iki tarım tanrısı: Tammuz ve karısı İştar.</p>

      <p class="paragraf-1">Tammuz ile İştar bitki örtüsü ve bolluk tanrılarıydılar. Her yıl Tammuz’un ölümü ve dirilişi kutlanırdı. Bu kutlamalar sırasında İştar’ın bulunduğu dinsel oyunlar oynanırdı: İştar kocasının ardından ağlar, “dönüşsüz-toprak”a inip kocasını arar, karanlıklar ülkesinin tanrıçası Ereşkigal’la savaşır, Tammuz dirilir ve yeryüzüne çıkar. Komşuluk topluluklarında, bu bayramlar tarım çalışmalarının başını ve sonunu simgeliyordu; bir rahibin yönetiminde bütün topluluğun katıldığı dramatik ayinlerin amacı, ekimin başarılı ve ürünün bol olmasını sağlamaktı. Büyük kentlerde, halkın katıldığı törenler, sayısız kurbanın sunulduğu büyük bir ayinle sona ererdi.</p>

      <p class="paragraf-1">Şamaş ve Sin, kırsal kesimlerde üretimle de ilgiliydiler: Şamaş kültü tarımla, Sin kültü hayvancılıkla ilgiliydi. Ama resmî pantheonda (tanrılar tapınağı) Şamaş adalet tanrısı görevini yüklenmişti. Sippar’daki baş tapınağı yüksek mahkemenin toplantı yeriydi ve yanında hukuksal sözleşmeler için bir ambar vardı.</p>

      <p class="paragraf-1">Resmî mitolojide tanrıça İştar’ın simgesi Venüs gezegeniydi; böylece rahipler bir yıldız tanrılar (Şamaş, Sin, İştar) topluluğu oluşturmuşlardı.</p>

      <p class="paragraf-1">Eski Babil İmparatorluğu’nun kuruluşundan sonra, başlangıçta yalnızca Babil’in tanrısı olan Marduk, tanrılar kralı oldu. O zamana kadar Enlil’in elinde bulunan Bâl (efendi) ünvanını aldı; rahipler ona Enlil ve Tammuz’un görevlerini verdiler.</p>

      <p class="paragraf-1">Babil’de Marduk’un onuruna her ilkbaharda Zag-muk adı verilen yeni yıl bayramı kutlanıyordu. Bu bayramda Marduk’un Taimat karşısında kazandığı zafer, kutsal tahta çıkışı, dünyanın ve insanların yaradılışı ve tanrısal Babil’in kuruluşu canlandırılıyordu. Dramatik ayinlerde, Babil kozmogoni ve mitolojisinin dile geldiği <span class="char-style-override-9">yaratılış şiiri</span> olan <span class="char-style-override-9">Yukardayken</span> adlı şiir okunuyordu. “Yazgıların salonu” adı verilen başka bir tapınakta, rahipler, tanrıların heykelleri önünde, adeta onların huzurunda, gelecekten haberler veriyorlardı. Kral siyasi işlerinde esinlendiği için bu kehanetler önemli bir rol oynuyorlardı. Şenlik Tammuz ve İştar kültlerinden alınan ayinlerle sona eriyordu. Bunlardan biri Bâl-Marduk’un ölümünü ve dirilişini simgeliyordu. Bu ayinde İsa’nın ölümü ve dirilişi öyküsüne son derece benzeyen bir metin okunuyordu. Marduk ile karısı Sarpanitu’nun evlenmelerini temsil eden bir başka ayin de toprağın verimliliğini sağlamayı amaçlıyordu.</p>

      <p class="paragraf-1">Babil dini “büyük tanrılar”ın ve tarım tanrılarının ayinleriyle sınırlı değildi. Yalnızca halk değil kölelerin efendileri de animist, hatta kaynağı ilkel toplum dönemine varan preanimist inançlarını sürdürüyorlardı. Doğa güçlerini yöneten, hastalıklar ve ölüm gönderen, insanlara işlerinde ve yaşamlarında yardım eden sayılamayacak kadar çok, iyi ya da kötü ruhlara tapıyorlardı. Örneğin bu ruhlar arasında ırmak ve kanal ruhlarına topluluklarda olduğu kadar resmî dinde de tapılıyordu. Ayrıca evleri koruyan ev ruhları, kendileri için sürekli kurbanlar sunulan ölülerin ruhları vardı. Nihayet, bütün Babil toplumu, iyi ve kötü ruhlar düşüncesinin esinlendirdiği büyüsel ayinlere büyük bir önem veriyordu. Cinbilim ve halk büyücülüğü resmî din tarafından özümsenmişler ve geliştirilmişlerdi. Tapınakların çevresinde, cinbilimi dizgeleştiren ve ruhların “büyük” tanrılara (Anum, Enli ve Ea) boyun eğmelerini yayan özel büyücülük okulları vardı. Halk büyücülüğünün yöntem ve ayinleri dönüştürülmüştü. Bu değişikliğin sonucu olarak, daha sonra Asur ayinlerine de giren birçok özel ayinler oluştu.</p>

      <p class="paragraf-1">Babil ve öteki kentlerin resmî tapınaklarının papazlar sınıfı çok kalabalıktı, rütbe ve görevlerine göre bir takıma bölünmüştü. Bunların dışında rahibeler de vardı, bir Akkad kralı bunlar için Sippar’da Şamaş tapınağının yanında, geniş meyve bahçeleri olan büyük bir konut yaptırmıştı. Bu rahibelerin ayin sırasında, erkek ve kadın şarkıcı, müzisyen gibi bir yığın yardımcıları, çeşit çeşit uşakları vardı. Bol gelirli rahip mesleği, aile topluluğundan miras yoluyla babadan oğula geçiyordu; mal bölüşümü sırasında rahiplik oğullar arasında bazen her biri bir yıl rahiplik yapacak şekilde bölüşülüyordu, böylece hepsi mesleğin gelirlerinden bir süre yararlanmış oluyordu. Rahiplik büyük oğula geçecek olursa öteki erkek kardeşler miras üzerinden bir tazminat payı alıyorlardı. İlkçağ dinsel yaşamında çok güçlü bir silah olan kâhinliği ve tefecilik sayesinde her gün biraz daha büyüyen bitmez tükenmez tapınak kaynaklarını ellerinde bulundurdukları için rahiplerin büyük bir saygınlığı vardı.</p>

      <p class="paragraf-1 para-style-override-8"><span class="char-style-override-8">4. Sumer-Babil edebiyatı.</span> M.Ö. III. ve II. binlerden oldukça çok sayıda Sumer ve Babil edebiyat yapıtları olduğunu biliyoruz. Bu yapıtların içerikleri şu ya da bu biçimde dinle ilgilidir. Birçok dinsel törenlerle ya da büyüyle ilgilidir, ve ayinle ilgili olmayan pek az yapıt da başta mitoloji olmak üzere gene dinle ilgilidir. Öteki konuları işleyen yapıtların sayısı çok azdır.</p>

      <p class="paragraf-1">Resmî dinin mitolojisi, sözsel ya da folklorik geleneğin öğelerinden biri olan halk mitolojisinden kaynaklanmaktadır. Bu nedenle Sumer-Babil yapıtlarında birçok folklorik motife rastlıyoruz. Aynı içerikte olan bütün halk masallarına benzeyen naif efsaneler biçimi içinde, dünyanın, insanların, tarımın, yerleşik yaşamın başlangıcıyla ilgili mitlerden ortaya çıkmışlardır.</p>

      <p class="paragraf-1">Babilli şairler, seçkin yapıtlar yaratmak için bu Sumer efsanelerinden yararlanmışlardır. Bunlardan en önemlilerinden biri, ilk sözlerine göre adlandırılan <span class="char-style-override-9">“Yukardayken”</span> başlıklı şiirdir. Kahramanı Enlil’dir ve dünyanın yaratılışıyla ilgili Sumer mitosundan esinlenmiştir. Ama Babilli şiirde rahipler Enlil’in yerine Marduk’u geçirdiler.</p>

      <p class="paragraf-1">Babil edebiyatının en güzel yaratılarından biri Gılgamış adlı epik şiirdir. Gılgamış adlı kahramanın serüvenlerinden söz eden ilk metinler Sumerceydi; hiç kuşkusuz rahip sınıfından olan Babilli yazarlar bu metinleri işleyip geliştirdiler. Böylece, her biri kendi başına bir bölümü kapsayan ve on iki büyük tablete yazılmış olan Gılgamış Destanı ortaya çıktı. Düşüncesi ve şiirsel nitelikleri bu yapıtı dünya edebiyatının başyapıtları arasına sokmaktadır.</p>

      <p class="paragraf-1">Bu şiirin dinsel tören yapıtlarıyla bir ilgisi yoktur. Ne belli bir mitosa, ne de bir ayine bağlıdır. Yazarı hayat ve ölümle ilgili bağımsız bir yapıt yaratmak için yalnızca halk masal ve efsanelerinden yararlanmıştır.</p>

      <p class="paragraf-1">Şiirin teması Sumer toplumunun uzun süredir ilgilendiği bir sorundur. Tanrıların niçin ölümsüz, insanların niçin ölümlü olduklarını açıklamaya çalışan mitoslar vardı. Bu mitoslardan biri, tanrı Ea’nın sevgili oğlu Adapa’yı ilk insanın deliliğinin, insanın ölümlülüğünün nedeni olarak sunar; Ea, Adapa’ya sonsuz yaşamı değil ama büyük bir bilgelik vermiştir. Adapa’nın karşısına bir gün ölümsüzlüğü elde etme olanağı çıkar, ama o bunu kabul etmez. Güney Yeli’nin kanatlarını kırdığı için Tanrı Anum’un huzuruna çıkartılan Adapa kendisine ölümün yiyecek ve suyundan sunulacağını ama bunlara el sürmemesi gerektiğini Ea’dan öğrenmiştir. Duruşma sırasında öteki tanrılar Adapa’yı savunurlar, bunun üzerine kızan Anum ona ölümsüzlük yiyeceği ve hayat suyu getirtir; ama Adapa bunlara el sürmek istemez. Şaşıran Anum ona bunun nedenini sorar. Adapa yanıtlar: “Öteki dedi: Yemeyeceksin, içmeyeceksin.” Bunun üzerine Anum onu yeryüzüne almalarını buyurur. Büyük bir olasılıkla rahiplerin uydurduğu bu efsane, insanları kendi yazgılarıyla uzlaştırmaya ve tanrılar karşısında güçsüz olduklarına inandırmaya çalışmaktadır. Ama, ölümsüzlükleriyle ilgili bu türden bir efsane Babil toplumunun düşünen insanlarını doyuramazdı. Gılgamış’ın şiiri, avundurucu bir yanıt getirmeksizin aynı soruyu tekrar soruyor.</p>

      <p class="paragraf-1">Gılgamış, Sumer’in eski kenti Uruk’un ünlü bir kralıdır. Ölümünden sonra tanrılaştırıldı ve onuruna Uruk’ta bir kült kuruldu. Şiir onu üçte ikisi tanrı, yakışıklı ve bilge bir dev kahraman görünüşünde sunar. Dostu ve silah arkadaşı Endiku’yla birlikte akıl almaz serüvenlere atılır ve bunun sonucu tanrıça İştar’ın sevgisini kazanır. Ama Gılgamış onun duygularını gerektiği gibi yanıtlamaz. Buna kızan İştar onu öldürtmek amacıyla, buğday tarlalarını çiğneyen kutsal boğayı onun üzerine gönderir, ama Gılgamış’la Endiku boğayı öldürürler. Bundan sonra, İştar’ın isteği üzerine, tanrılar Endiku’yu amansız bir hastalıkla cezalandırırlar. Arkadaşının ölümüyle yıkılan Gılgamış, korkuya kapılır:</p>

      <p class="paragraf-1">Arkadaşı Endiku’nun başında Gılgamış,</p>

      <p class="paragraf-1 para-style-override-8"><span class="char-style-override-16">Acıyla ağlar ve kırlara kaçar:</span></p>

      <p class="paragraf-1"><span class="char-style-override-16">“Ben de Eabani gibi ölmeyecek miyim?</span></p>

      <p class="paragraf-1"><span class="char-style-override-16">Bağrımı deldi bütün acılar.</span></p>

      <p class="paragraf-1"><span class="char-style-override-16">Korkuyorum ölümden ve kaçıyorum kırlara.”</span></p>

      <p class="paragraf-1 para-style-override-8"><span>Gılgamış ölüm ve hayatın gizini bulmaya karar verir. Eski efsanelerden tanrıların ölümsüzlük sunduğu insanlar bulunduğunu öğrenir. Bunlar Utanapiştim ile karısıdır. Utanapiştim’i bulmak ve ona nasıl ölümsüz olduğunu sormak için kutsal ülkede tehlikeli bir yolculuğa çıkar. Uzun yolculuklardan sonra yoluna çıkan korkunç engelleri aşar ve kutsal denizin kıyılarına ulaşır. Bir Sabalı kadın yolunu keser ve ona boş bir amaç peşinde koştuğunu ve ölümsüzlüğün yalnızca tanrılara özgü olduğunu söyler. Kadın ona geri dönmesini ve hayatın tadını çıkarmasını öğütler. Ama Babil soylu sınıfının doruklarında hiç kuşkusuz pek yaygın olan bu öğüt Gılgamış’ı kandırmaz. Yoluna devam eder ve Utanapiştim’e ulaşmayı başarır, ama o da Gılgamış’ın yüreğine su serpecek bir şey söylemez. Şuruppak kralı olduğu sırada, insanlara kızan tanrıların yeryüzüne tufan gönderdiklerini anlatır. Utanapiştim ve ailesi dışında bütün insanlar yok olurlar. Kendisini seven Ea felaketi önceden haber verdiği ve bir gemi yapmasını öğütlediği için kurtulmuşlardır. Tufan sona erince, tanrılar, kralı ve eşini huzurlarına kabul ederler ve onlara ölümsüzlük armağan ederler. Sonunda Utanapiştim, Gılgamış’a sorar: “Aradığın hayatı bulman için tanrılardan hangisi tanrılar kuruluna sokacak seni?” Tanrılardan hiçbiri kendisine yardım etmediği için, Gılgamış ölümü değişik büyüsel yöntemlerle yenmeyi dener, ama gene başarısızlığa uğrar. Yorgun düşmüş, umudu kırılmış durumda yurduna döner ve “yeryüzünün yasası”nı, Nergal ile Ereşkigal’ın kullarının yazgısını öğrenmek için Endiku’yu ölüler ülkesinden getirtir. Şiirin sonu kayıptır. Gılgamış’ın ölmüş olduğuna inanılabilir. Hayat ve ölüm sorununa bir çözüm getirmemiş olmasına karşın bu destan önemli bir yapıttır, çünkü dinle ilgili ilk eleştiri girişimlerini içermektedir. Gılgamış, tanrılara meydan okuma cesareti gösterir, bazen onları alt eder ve tanrılar bu asiyi hoş görmek zorunda kalırlar. Şiir, İlkçağ uluslarının edebiyatlarını büyük ölçüde etkilemiştir.</span></p>

      <p class="paragraf-1">Didaktik metinler arasında en ilginç olanlardan biri yüksek köleci toplumun ahlak bozukluğunu yansıtan <span class="char-style-override-9">Efendi ile Kölenin Konuşması’dır.</span></p>

      <p class="paragraf-1">Efendi, “yaşadığın sürece hayattan yararlan” ilkesine göre yaşamıştır. Sonunda her şeyden bıkar: Savaş, av, aşk, yeni evler, komplolar hepsinden tiksinir. Tanrılardan düş kırıklığına uğrayıp, ne kurbanların, ne büyünün tanrıların “insanları bir köpek gibi izlemesi”ne yetmediği sonucuna ulaşır. Ona yapacak bir şey kalmıştır: “Boynunu kırıp kendini suya atmak.”</p>

      <p class="paragraf-1">Babillilerin özdeyiş ve ahlak ilkeleri kitapları da vardı. Bunlardan biri tümüyle eski imparatorluk döneminden kalmadır. Kitaptan sanki büyü korkusu, vicdan kargaşası korkusu fışkırır. Karşıt dünyanın ahlakı ve sömürücülere boyun eğme öğütlenir. Hiç kuşkusuz toplulukların üyelerine yöneltilen bu öğütler, tanrılara yakarmayla ilgili bir öğütle bitmektedir. Bu çok anlamlı yakarı şöyledir: “Kurban hayatı uzatır, dua günahtan kurtarır.”</p>

      <p class="paragraf-1">Din dışı edebiyata, III bin ile II. binin ilk çeyreğinin bazı krallık yazıtlarını katmak gerekir. İçerikleri bakımından efsanelere yaklaşan bu metinler tarihsel olayları anlatırlar. Urukagina’nın, Lagaş halkının kendi tahta geçtiği zamanki yoksulluğunu betimleyen ve yaptığı reformları anlatan büyük yazıtı bunlardan biridir. Lagaş patesisi Eannatum’un Umma hükümdarına karşı kazandığı zaferi anlatan yazıtı da böyledir.</p>

      <p class="paragraf-1 para-style-override-8"><span class="char-style-override-8">5. Bilimsel bilgilerin tohumları.</span> Eski Babil İmparatorluğu döneminde, gündelik yaşamda ve ekonomide uygulanan bilimsel tohumlar vardı Aşağı-Mezopotamya’da. Bunlar özellikle astronomi ve matematikle ilgiliydi ve toprak ölçmenin, sulama şebekesinin düzenlenmesinin yanı sıra ticaret ve tefecilik işlerinde de kullanılıyorlardı.</p>

      <p class="paragraf-1">Mezopotamya’da III binler ile II. binin başlarında başlayan ve bundan sonraki dönemlerde geliştirilen astronomi çalışmaları önce Greklerin, sonra Arapların astronomi çalışmalarının temelini oluşturdu, Avrupa astronomisinin de kaynağında Mezopotamya bulunmaktadır. Öyleyse modern astronomi biliminin çıkış noktası Babil astronomisidir.</p>

      <p class="paragraf-1">Babil rahiplerinin astronomiyle ilgili bilgileri ilkel dönemlerin kozmogenisinden kaynaklanmaktaydı. Toprak, gökyüzü ve deniz dünyanın temel öğeleri olarak kabul ediliyordu. Dünya, okyanusun ortasında yükselen yuvarlak bir dağ gibiydi. Dünyanın üzerinde, tersine dönmüş fincan benzeri göksel ya da havasal küre yükseliyordu; göksel kürenin üzerinde, alt kıyıları dünya okyanusuna ulaşan göksel okyanusun çevrelediği, tanrıların konutu göksel katman vardı. Yıldızlar başlangıçta bu göksel katmanın üzerinde otlayan koyunlara benzetiliyordu; Güneş ve Aya gelince, tanrıların yaptığı lambaydılar. Güneş ve ay tutulmaları, bunların kötü ruhlar tarafından saklanmalarından ileri geliyordu. Babil gökbilimcileri, II. binin başlarında bugün Venüs, Mars, Merkür, Jupiter ve Satürn adlarıyla bilinen gezegenleri hareketsiz yıldızlardan ayırdılar. Aynı dönemde, yıldızlar takımlar halinde gruplandırıldı; bunun sonucu olarak, Zodiak denilen “güneş yolu” üzerinde on iki takımyıldız saptandı ve “güneş yolu”nun yakınında yukarda adı geçen beş gezegenin bulunduğu belirtildi. Rahipler tutulmaları henüz önceden hesaplayamıyorlar, astronomik ve meteorolojik olayları birbirlerine karıştırıyorlardı.</p>

      <p class="paragraf-1">İlkel astronomik gözlemlere dayanarak, Çinlilerin yaptığı takvime benzeyen bir takvim yaptılar. Babil takvimi, Avrupa uluslarına kısmen modellik ederek uygarlık tarihinde özel bir rol oynadı.</p>

      <p class="paragraf-1">Babil rahipleri, göksel ve atmosferik olaylara göre geleceği haber vermeye çalışıyorlardı. Tahminler, meteorolojik ve astronomik kehanetlerin uyuşmasına dayandığı için, bu sisteme ancak astroloji (müneccimlik) adı verilebilir. Örneğin “eğer Adad (fırtına tanrısı) Ay’ın kaybolduğu gün gürlerse, ürün bol olacak ve pazar fiyatları değişmeyecek.” Kehanet genellikle büyük bir siyasal güçtü.</p>

      <p class="paragraf-1">Yaşam gereksinimleri, II. binin başında, matematiğin belli bir gelişimine yol açtı. Babil matematiğinin önemli bir uygulaması “durum sistemi” adlı sistemdir: Sayının içindeki yerine göre aynı rakamın değişik değerleri olacağına ilişkin bilgi. Bu konuda, Babilonya eski Yunan ve Roma’dan daha ileriydi. Ama matematiğin gelişimi altmışlı sayılama yüzünden büyük ölçüde engellendi. Bunun gerçek kaynağı bilinmiyor: Belki de zamanın hesaplanmasının sonucu olan “kutsal” sayısal kategorilere bağlıdır: Ayın evrelerine göre gün sayısı olan 7 ve yılın ay sayısına göre 12, kutsal sayılardı. Bu sistemde 60 sayısının (60: 12x5) bulunması, ilkel dönemde geniş ölçüde kullanılan parmak hesabıyla yapıldığını göstermektedir. Matematik bilgisine gelince, II. binin başlarında Babilliler aritmetik dört işlemini, kare almayı ve karekök çıkarmayı, bunların yanı sıra yüzölçümü hesaplamak için gerekli geometri bilgilerini biliyorlardı. Geometri formülleri toprak, tarla, bağ, bahçe ölçümünde kullanılıyordu. Üzerinde ilgili hesaplar bulunan planlar bulundu.</p>

      <p class="paragraf-1">Altmışlı sayılama Babilliler tarafından hiç kuşkusuz güneşin gökyüzünde çizdiği daireyle ilgili olarak kabul edildi. Güneşin bir günlük yolu üzerine güneş kursuna eşit kurslar yan yana dizildiği zaman 180 kurs, toplam olarak da 360 kurs elde edildiğini hesaplamışlardı. Bu durum, “güneş günde 360 adım atıyor” formülüyle ifade edilmişti. Bütün dairelere uygulanan bu bölünme önce Romalılar tarafından, daha sonra da Avrupa geometrisi tarafından kabul edildi: Çemberin 360 dereceye (latince “adım” anlamına gelen <span class="char-style-override-9">gradus</span>) bölünmesi ilkesidir bu. Babilliler gündüz ve gecenin süresini 12 saat olarak hesaplamışlardı; daha sonra saat 60 dakikaya, dakika da 60 saniyeye bölündü. Bu altbölünme daha o zamanlar Avrupa bilim tarihine uygun düşüyordu. Babilliler bir ayı ayın evrelerine göre dörde bölüyorlardı; ama bir haftanın yedi gün olarak saptanması M.Ö. I. binin ortalarından önce değildir; haftanın yedi gün olarak saptanması yedi “büyük” yıldız tanrının ortaya çıkmasıyla ilgilidir: Günler Güneşin, Ayın ve çıplak gözle görülebilen beş gezegenin adlarını aldılar. Yedi günlük hafta Romalılar aracılığıyla bütün Avrupa uluslarına geçti ve giderek bütün dünyaya yayıldı.</p>

      <p class="paragraf-1 para-style-override-8"><span class="char-style-override-8">6. Plastik sanatlar.</span> Mezopotamya’da plastik ve mimari sanatın ilk örnekleri Sumerler’de görüldü; Akkad ve Babilonya, Sumer’de yaratılan yöntem ve üslubu öykünerek geliştirdiler. Bize ulaşan sanat yapıtlarının çoğunluğu M.Ö. III. binin ilk yarısına aittir. Ama bu, III. Ur sülalesi ve Eski Babil İmparatorluğu döneminde, daha önceki dönemlere oranla geri kaldığı anlamına gelmez. Bunun nedeni, başta Ur Krallığı ile Babil İmparatorluğu’nun uğradıkları askerî bozgunlar olmak üzere dış koşullardır. Bu hareketli dönemde birçok sanat yapıtı yok oldu; günümüze kadar ulaşanlarının çoğu istilacı Elamlılar ve Hititler tarafından kendi başkentlerine götürülmüş olanlardır.</p>

      <p class="paragraf-1">Alçak-kabartma ve heykelcilik bu dönemin plastik sanat örnekleridir. Alçak-kabartma üslubu ilkeldir: Gövde karşıdan, yüz yandan, bacaklar yandan ve birbiri arkasına. Bütün insanların tipi aynıdır, ama Sumerler’in giysileri Akkadlar’ınkinden belirgin şekilde farklıdır. Patesi ve kralların heykelleri gövdenin iriliğiyle ayırtedilir, üzerinde daha özenle çalışılmış olan başlar bir canlılık izlenimi vermektedir.</p>

      <p class="paragraf-1">Hayvan tasvirleri daha doğal, daha zarif ve daha orantılıdır. Bunun nedeni, hayvan resimleri sanatı geleneğinin daha eski olması, ve Erken Paleolitik dönemde başlamasıdır.</p>

      <p class="paragraf-1">En güzel Sumer alçak-kabartmalarından biri, Ur yakınlarındaki bir tapınağı (M. Ö. III. binin başları) süsleyen çobanlarıyla birlikte öküz, inek ve dana efrizleridir. Üzerinde Eannatum’un Umma’ya karşı açtığı başarılı seferle ilgili bir yazıt bulunan “Akbabalar Dikmetaşı”nın da alçak-kabartmalarını unutmamak gerek. Ne yazık ki bunun ancak bir bölümü günümüze kalmıştır. Alçak-kabartmada, en başta Eannatum olmak üzere Lagaş’ın korkunç mızraklı savaşçıları görünmektedir. Bir kalkan ve mızrak kalkanıyla korunan savaşçılar düşmanı ayakları altında ezmektedirler. Öteki iki parça savaş alanında ölmüş ve yakılmaya hazır Lagaş savaşçılarından oluşan bir piramidi ve Umma savaşçılarının cesedini parçalayan akbabaları temsil etmektedir. Bunların dışında, Lagaş patesisi Entemena’nın gümüş bir vazosu bulundu, vazonun üzerine, iki aslanı pençeleyen, kutsal kuş, av tanrısı İmgig’in bir sureti büyük bir incelikle işlenmiştir. Patesi heykelleri arasında, Gutiler döneminde Lagaş’ta egemenlik süren üç Gudea’nın heykelleri bulunmaktadır; ikisi oturmuş, biri ayaktadır. Üçü de ne yazık ki hasar görmüş, başları kopmuştur; başlardan ikisi ayrı ayrı yerlerde bulundular.</p>

      <p class="paragraf-1">Akkad sanat yapıtları arasında, “Narâmsin’in zafer dikmetaşı” ile Hammurabi’nin bir alçak-kabartmasını sayabiliriz. Birincisinde dağlık bir bölgede yapılan sefer görülmektedir: Savaşçılarıyla çevrilmiş kral bir tepenin yanında durmaktadır. Yasalarının kazındığı bir dikmetaş üzerinde tasvir edilen Hammurabi kendisine yasayı veren tanrı Şamaş’ın huzurunda tapınmaktadır.</p>

      <p class="paragraf-1">Fresk de III. binin sonlarından itibaren ortaya çıkmış olmalı. Mari krallık sarayından kalan olağanüstü bir fresk örneği var elimizde. Bu fresk, bol ürün dileğiyle ilgili bir saçı törenini temsil etmektedir.</p>

      <p class="paragraf-1">Demek ki, M.Ö. III. ve II. binlerden itibaren Aşağı-Mezopotamya’da yüksek bir uygarlık vardı: Sumerler ve Akkadlar bilimsel bilginin tohumlarına, gelişmiş bir yazıya, ilginç bir edebiyata sahip bulunuyorlardı. Ama papazların yönlendirdiği bir dünya görüşünün egemen olduğu, dinin krallık iktidarını yüceltip, insana kendi küçüklüğünün güçsüzlük duygusunu aşıladığı bir dönemde, gerçekliğin sadık yansımaları olanaksızdı.</p>
    </div>
  </div>
</body>
</html>
