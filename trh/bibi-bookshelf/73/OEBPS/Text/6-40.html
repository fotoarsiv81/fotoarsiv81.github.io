<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-40.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-40.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1">OTUZ YEDİNCİ BÖLÜM</p>

      <p class="resimc"><img alt="6.jpg" class="image" height="25" src="../Images/6_fmt36.jpeg" width="316" /></p>

      <p class="anabaslik" id="toc_marker-37">HELLENİSTİK HELLAS</p>

      <p class="resim-2"><img alt="5s.jpg" class="image" height="24" src="../Images/5s_fmt39.jpeg" width="52" /></p>

      <p class="paragraf-1">Makedonyalı İskender’in ölümüyle, bütün Grek devletlerinde, Makedonya boyunduruğundan kurtulmak umutları yeniden doğdu. Bu genel hareketin başına Atina geçti. Ayaklanma Lamia Savaşına dönüştü (323-322). Makedonya valisi Antipatros, Thessalia’da Lamia kentinde kuşatıldı. Ama Grekler için çok mutlu başlayan savaş Makedonya’nın zaferi ve asilerin kılıçtan geçirilmesiyle sonuçlandı. Makedonya egemenliği tekrar kuruldu. Atina’dan ayrılmak zorunda kalan ve gıyabında ölüme mahkûm edilen Demosthenes umutsuzluktan kendini zehirledi.</p>

      <p class="paragraf-1">Bununla birlikte Atina’nın inatçı direnmesi kırılmadı. III. yüzyılın ortasında yeni bir savaş, Khremonides (Atinalı elebaşının adı) Savaşı patladı. Bu savaş da Greklerin bozgunuyla sonuçlandı. Atina demokrasisi susturuldu, Atina artık bütün Hellas’ın bağımsızlık ve özgürlük mücadelesinde başrol oynamaz oldu. Atina’nın yıkımından sonra, Hellas tarihindeki üstünlük başka devletlere geçti.</p>

      <p class="paragraf-1">Köleci ekonominin bunalımı, Atina kadar gelişmiş devletlerle özellikle şiddetli oldu. Yakın Doğu’nun artan önemi nedeniyle ticaret yollarının güneydoğuya kayması; uluslararası yolları ele geçiren yeni merkezlerin (İskenderiye, Rodos, vb.) ortaya çıkışı; yoksullaşmış halk yığınları ile zengin katmanlar arasındaki toplumsal mücadelenin yoğunlaşması, eskiden çok gönençli (müreffeh) olan Kıta Hellas’ı devletlerini ikinci plana itiyordu. Buna karşılık, iç karşıtlıkların daha az belirgin olduğu geri kalmış devletler, girişilen mücadelede daha sağlam, daha dirençli oldular.</p>

      <p class="paragraf-1">M.Ö. III. yüzyıl Grek yaşamında kentler federasyonları, özellikle de Akha Birliği ile Aitolia Birliği üstün durumdaydı. Zanaat ve ticaretin gelişmesi sayesinde güçlenmiş olan Aitolia Birliği (314’e doğru), Galatların istilasını 279 yılında geri püskürtmeyi başardı. Bu birlik, Aitolia’yı başta Delphoi olmak üzere Orta Hellas’ın bazı bölgelerini, Thessalia ve daha başka kentleri kapsıyordu. Akhaia dışında Sikyon, Korinthos, Megara gibi çok önemli Grek kentlerini içine alan Akha Birliği, sonunda, Peloponnesos’un önemli bir bölümünü ele geçirmeyi başardı.</p>

      <p class="paragraf-1">Daha önceki birliklerden farklı olarak, bu birliklerin üyeleri eşit haklara ve kendi içişlerinde özerkliğe sahipti. İki birlikte de genel yönetim örgütleri vardı: 1) Birliklerin bütün üyelerinin katılabildiği ve yılda iki kez toplanan genel kurul; 2) Seçimle saptanan ve sürekli organ olan bir kurul; 3) Seçimle saptanan ve askerî ve sivil yönetimin başkanı olan bir strategos.</p>

      <p class="paragraf-1">İki birlik arasında kuruluş bakımından farklılıklar vardı. Akha Birliği’nin Korinthos ya da Megara gibi büyük ticaret kentdevletlerini bir araya getirmesine karşın, Aitolia Birliği, savaşçı halkı sık sık komşularını tehdit eden, tarıma dayalı, daha geri kalmış bölgeleri kapsıyordu. Aitolia Birliği, oligarşi ilkelerinin egemen olduğu Akha Birliği’ne oranla daha demokratik görünümdeydi.</p>

      <p class="paragraf-1">Akha Birliği, Plutarkhos’a göre birliği “birleşik bir politik topluluğa” dönüştüren Strategos Aratos’un (245-213) döneminde özel bir önem kazandı. Aratos, strategos görevinde 33 yıl kaldı ve oligarkların desteğiyle, Korinthos, Megara ve Megalapolis gibi büyük kentleri topluluğa katarak birliğin sınırlarını genişletmeyi başardı. Ekonomik gücünün dışında, çok önemli bir stratejik nokta olması nedeniyle Korinthos’un birliğe üye olması çok önemli bir olaydı. Aratos, Mısır ve Makedonya ile dostluk ilişkileri kurdu. Akha Birliği, etkinliği sayesinde uluslararası arenada ağırlık kazandı ve Peloponnesos devletlerinin işlerine burnunu sokmaya başladı. Doğal olarak, bu oligarşik egemenlik eğilimi başka devletlerin, özellikle de demokratik devletlerin karşı çıkmalarına yol açtı. Hellas’ta egemenlik için çekişen iki topluluğun arasında düşmanca ilişkiler kuruldu.</p>

      <p class="paragraf-1">Üstün durumunu yalnızca Sparta korudu. Parasal ilişkiler ve özel mülkiyetin gelişmesi, IV. yüzyılda, geri kalmış ekonomisini önemli ölçüde değiştirdi. Ephoros (devlet denetçisi) Eptadeus yasası (400’e doğru) topluluk düzenine son darbeyi indirdi. Bu yasaya göre, kleroslar (ad çekmeyle bölüşülen topraklar) vasiyetle özgürce bırakılabiliyor ve hatta satılabiliyordu. Bir yandan, toprak mülklerinin sınırlı sayıda spartiat ailelerin (100 aile dolaylarında) elinde toplandığı ve bir yandan da, Sparta geniş halk yığınlarının mülksüzleştiği, yoksullaştığı, borçlandığı görüldü. Gelenekler birden değişti: Plutarkhos’un da değindiği gibi, Sparta soylu sınıfı para ve altın için yanıp tutuşuyordu; eskinin sert yaşamının yerini lüks ve zerafet alıyordu. Sparta’nın düzeni, elinde en önemli silah olarak “ephorosluk” makamını bulunduran çok zengin birkaç ailenin oligarşisine dönüştü. Yeni kişilerin kavgaya karışması ve eski ailelerin çöküşü krallık iktidarını durmadan zayıflatıyordu.</p>

      <p class="paragraf-1">İç karşıtlıkların şiddetlenmesi, genç Kral IV. Agis’in (245-241) reformlarının hızlandırdığı bir patlamayla sonuçlanan çok gergin bir siyasal durum yarattı.</p>

      <p class="paragraf-1">On dokuz yaşındaki bu reformcu, hayatın maddi mutluluklarını yadsıyan stoacılık felsefesinin anlayışına göre yetiştirilmişti. Genç kral, Sparta’nın eski geleneklerini toplumsal yaşamın ideali olarak kabul ediyor ve efsanevi Lykurgos’un yüzyıllar önce kurduğu düzeni tekrar getirerek ülkesine yeni bir ruh verebileceğine inanıyordu. M.Ö. IV. ve III. yüzyıllarda, birçok politik ve felsefi yapıt bu konuyu işlemişlerdi. Agis, bu yapıtlara dayanarak, yoksul ve bütün haklardan yararlanmayan spartiatlara toprak ifraz etmekle başlayarak eski düzeni tekrar kurmayı önerdi. Agis’e göre, toprak sağlamak için, Lykurgos yasasına aykırı olarak edinilmiş bütün mülklerin oligarşiden müsadere edilmesi ve daha sonra bunların 4.500 klerosa pay edilmesi gerekiyordu. Yeterli sayıda spartiat olmadığından, eksikler “iyi eğitim” görmüş perioikoslarla tamamlanacaktı. Ayrıca sadece bunlar için 15.000 toprak payı ayırmayı tasarlıyorlardı. Böylece, ücretli askerlere değil, yurttaş savaşçıya dayanan Sparta’nın askerî gücü yeniden dirilecekti. Agis, ayrıca başta birlikler (syssities) ve devlet eliyle eğitim ve katı töreler olmak üzere Sparta’nın eski kuruluş ve geleneklerini canlandırmak istiyordu. Ama, o mevcut düzene dokunmaksızın, bu programı yukardan zorla getirmeyi tasarlıyordu. Girişimi başlangıçta başarılı oldu. Alacak senetleri yakıldı. Ama halk toprakların dağıtımında dayatınca, Agis’in mücadele arkadaşları, uçan kuşa borcu olan büyük toprak sahibi Agesilas gibi, buna kesinlikle karşı çıktılar ve kralı uzaklaştırmayı denediler. Agesilas kralı Aitolia Birliği’ne karşı savaşan Akha Birliği’ni yardım etmeye inandırdı. Agis’in yokluğu, şeflerin karşı çıkması ve ikiyüzlülükleri, tekrar toprak dağıtımını başaramayan reform için kötü sonuçlar doğurdu. Halk ihanete uğradığını sandı. Hareketin öncüleri saygınlıklarını yitirdiler. Kral, Sparta’ya geri dönünce, düşmanlarına karşı mücadele edemedi. Her yandan tehdit edilen kral, bir tapınağa sığınmak zorunda kaldı, ama bu ephorosların kendisini yakalamalarına ve öldürmelerine engel olamadı.</p>

      <p class="paragraf-1">Ama tasarıları, 235 yılında kral olan Kleomenes tarafından yeniden ele alındı. Kleomenes’in tasarıları çok daha geniş ve yöntemleri daha etkiliydi. Toplumsal ve ekonomik önlemlerin dışında, siyasal reformlar da yapmak niyetindeydi: Oligarşiyi kaldırmak, Sparta’nın dış gücünü pekiştirmek, egemenliğini bütün Hellas’a yaymak. Güçlü bir ücretli askerler ordusu kurduktan sonra Akha Birliği karşısında zafer kazandı. Durumunu böylece güçlendirdikten sonra, Sparta’ya geldi ve ordusuna dayanarak hükümet darbesi yaptı. Ephoroslar (devlet denetçileri) öldürüldüler ve devlet denetçiliği görevinin kaldırıldığının belirtisi olarak da koltukları dışarı atıldı. Gerusia (Yaşlılar meclisi) kaldırıldı ve oligarşi yandaşları sürgüne gönderildi. Perioikosların ve helotların (heilotlar, ilotlar) saflarına katılmasıyla yurttaşların sayısı önemli oranda çoğaldı. Kamulaştırılan topraklar, topluluk toprakları olarak paylaşıldı. Tıpkı Agis gibi, Kleomenes de eski töreleri yeniden kurmaya çalıştı ve eski gelenekleri izledi. Bir devrim merkezi durumuna gelen krallığı, başta Akha Birliği olmak üzere bütün komşu devletlerin varlıklı sınıfları için bir tehlike oluşturuyordu. Arkadia’da, Korinthos’ta, her yerde halktan insanlar Kleomenes’e sevgi duyuyorlar ve varlıklı sınıflardan kurtulmak istiyorlardı.</p>

      <p class="paragraf-1">Sparta’daki toplumsal harekete karşı savaşı Aratos yönetti. Hellas’ın bağımsızlığını feda etmek pahasına, Greklerin büyük düşmanı Makedonya kralını yardıma çağırdı. Plutarkhos bu davranışı, “Bir Grekin alçakça girişimi” olarak nitelendirmektedir. Makedonya Kralı Antigonos Doson’un yardımıyla, Sellasia Muharebesinde (221) yenilgiye uğratılan Kleomenes Mısır’a kaçtı. Sparta’da, reformları kaldırıldı ve oligarşi yeniden kuruldu.</p>

      <p class="paragraf-1">Bu hareketin başarısızlığa uğraması, özellikle, kölelerin azat edilmesi ve helotların durumlarının iyileştirilmesinin, reformcuların doğrudan amaçları olmamasından kaynaklanmaktadır. Örneğin, Kleomenes, güç durumda kalınca, Akha Birliği’yle savaştığı sırada, ordusunu güçlendirmek için helotların bir bölümünü özgürleştirmişti.</p>

      <p class="paragraf-1">Sparta’daki toplumsal bunalım durmadan şiddetlendi ve özellikle, sınıflarından düşenler helotlara katıldığı zaman, zengin köle sahipleri için korkunç bir tehdit oluşturmaya başladı. 207 yılında tiran olan Nabis ezilenlerin başına geçti. Onun döneminde, toplumsal mücadeleler doruk noktasına ulaştı. Perioikoslara ve helotlara yurttaşlık hakkı verdi, zenginleri sürüp mallarını yoksullara dağıttı. Devletin silahlı güçlerini sağlamlaştırmaya koyuldu, çok sayıda ücretli asker topladı ve Giritli korsanlarla denizlerde korsanlık etmek üzere Girit’te ittifak yaptı.</p>

      <p class="paragraf-1">Polybus, Plutarkhos ya da Titus Livius gibi varlıklı sınıfın sözcüleri olan İlkçağ yazarları, Nabis’i belli bir amaç güderek, yan tutarak tanıtırlar: İnanacak olursak, Polybus’e göre “çevresinde haydut ve katilleri toplamış olan acımasız ve açgözlü bir tirandır.” Kesin olan şu ki, Nabis cesurca reformlar yaptı ve Sparta’yı Makedonya ve Roma’nın saygı duyduğu güçlü bir devlet haline getirdi.</p>

      <p class="paragraf-1">Nabis on beş yıl yönetimde kaldıktan sonra, 192 yılında, Romalılar tarafından kışkırtılan Akha Birliği’ne karşı yapılan savaşta öldü. Kendisini yardıma çağıran Aitolialılar tarafından haince öldürüldü. Ölümünden sonra, Sparta’da halk hareketi kesinlikle boğuldu ve Sparta, Akha Birliği’ne girerek bağımsızlığından vazgeçti.</p>

      <p class="paragraf-1">O dönemde, öteki önemli devletler ve Hellas birliklerininki gibi Makedonya’nın dış politikası da Romalılarla olan ilişkilerine bağlıydı. Romalılar Balkan yarımadasını M.Ö. III. yüzyılın sonunda işgal ettiler. Genel durum istilacıların oyunları için çok elverişliydi. Grek dünyasının bölünmüşlüğü, yıkıcı iç savaşlar, devletlerin içinde toplumsal mücadelelerin yoğunlaşması, Romalıların müdahalesini kolaylaştırdı. Grek devletleri arasındaki düşmanlık öylesine şiddetliydi ki, düşmanlarının hakkından gelebilmek için yabancı boyunduruğunu kabul ediyorlardı. Roma anlaşmazlıkları körüklemek ve egemenliğini pekiştirmek için bunlardan yararlanmak siyaseti güdüyordu. Ayrıca, Roma, yandaşı toplulukları yüreklendirerek, Grek aristokrasisinin desteğini sağlıyordu.</p>

      <p class="paragraf-1">Roma, Balkan yarımadasını fethedebilmek için Makedonya ile üç kez savaşmak zorunda kaldı, savaşlar 215’ten 168’e kadar aralıklarla devam etti. Balkanlar’da Roma egemenliğinin kurulmasına en çok ikinci Makedonya Savaşı (200-197) katkıda bulundu. Romalı general ve usta diplomat Titus Ouinctius Flaminius, Roma istilasını Makedonya boyunduruğundan “Greklerin kurtarılması” olarak sunmaya çalıştı. Akha ve Aitolia Birlikleri, Atina ve Sparta ile ittifak halinde, V. Philippos’a karşı yaptığı başarılı seferler, Kynoskephalai (197) zaferiyle sonuçlandı. Makedonya’nın artık gücü tükenmişti, bütün Hellas Roma’nın eline geçti. 146 yılında, başarısız bir ayaklanmadan sonra, Hellas bağımsızlığını kesinlikle yitirdi. Tarihi artık, sıradan bir eyaleti durumuna geldiği Roma’nın tarihine sıkı sıkıya bağlıydı.</p>
    </div>
  </div>
</body>
</html>
