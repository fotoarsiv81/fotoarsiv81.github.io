<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-25.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-25.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1">YİRMİ İKİNCİ BÖLÜM</p>

      <p class="resimc"><img alt="6.jpg" class="image" height="25" src="../Images/6_fmt21.jpeg" width="316" /></p>

      <p class="anabaslik" id="toc_marker-22">EGE UYGARLIĞI</p>

      <p class="resim-2"><img alt="5s.jpg" class="image" height="24" src="../Images/5s_fmt24.jpeg" width="52" /></p>

      <p class="paragraf-1"><span class="char-style-override-8">1. XIX. ve XX. yüzyılların arkeolojik bulguları.</span> Eski Grekler ülkelerinin uzak geçmişine ilişkin çok şey bilmiyorlardı. Thukydides eskiden buralarda “Pelasglar” (Pelasgoiler), “Karialılar”, “Lelegler” adıyla bilinen yabancı ulusların yaşadıklarını tahmin etmektedir. “Kiklop işi” (yani Kyklopların yaptığı) olarak bilinen büyük taşlardan yapılmış yapılar bunlara mal edilmektedir. Efsaneler Girit Kralı Minos’un büyük bir denizci devletinden ve onun uçsuz bucaksız sarayı Labyrinthos’tan (Labirent), Troya Savaşını yapan Mykenai kralı Agamemnon’dan söz ederler.</p>

      <p class="paragraf-1">Avrupalı bilginlerin XIX. yüzyılın son çeyreğine kadar bu konuda pek fazla bilgileri yoktu. Ama 1870-1880 yılları arasında Klasik İlkçağ’la ilgili önemli bulgular yapıldı: Amatör Alman arkeoloğu Henri Schliemann 1874 yılında <span class="char-style-override-9">Troya’nın Eski Zamanları</span> başlıklı bir kitap yayınladı ve bunu 1878-1886 yılları arasında başkaları izledi: <span class="char-style-override-9">Mykenai, İlion, Troya, Tirnys.</span> Dönemin bilginlerinin dalga geçtiği bu otodidakt (kendi kendini yetiştirmiş), bu yorulmak bilmez hazine arayıcısı, Homeros’un Troya’sını, <span class="char-style-override-9">İlyada ve Odysseia’</span>nın kahramanları döneminden kalmaları gereken heykelleri ve birçok değerli eşyayı Mykenai’de bulduğunu söylüyordu.</p>

      <p class="paragraf-1">Ama Schliemann’ın bulgularını pek iyi değerlendiremediği belli oldu. Amatör Schliemann’a karşı en kuşkulu davrananlardan biri olan arkeolog Doerpfled seksenli yılların başında ona yardımcı olmaya karar verdi. Daha sonra (1902), Schliemann’ın kronolojik tahmininde yanılmış olduğunu ve bulgularının, bilimin o zamana kadar hiç bilmediği çok daha eski bir döneme ait olduğunu kanıtladı. Schliemann’ın bulguları, M.Ö. III. ve II. binlerde Avrupa’nın güneydoğusunda, gücü ve görkemiyle Yakın Doğu uygarlıklarına benzeyen bir uygarlığın yaşadığını doğruluyordu.</p>

      <p class="paragraf-1">XX. yüzyılın başında İngiliz arkeoloğu Arthur Evans, Girit adasında yaptığı kazılarla, Schliemann gibi Doerpfled’in de bu uygarlığın asıl ocaklarıyla karşılaşmamış olduklarını, Girit uygarlığının çok daha gelişmiş, çok daha görkemli olduğunu ve belki de Mezopotamya ve Nil uygarlıklarını aşmış olduğunu kanıtladığı zaman, Doerpfled’in varmış olduğu temel sonuçların doğruluğu yadsınmaz bir biçimde ortaya çıktı. Dört ciltlik <span class="char-style-override-9">Minos’un Sarayı</span> adlı yapıtında Evans otuz yıllık kazılarının sonuçlarını açıklar. Ve kazılar ilerledikçe, “Ege uygarlığı” adı verilen bu prehellenik (Helen dönemi öncesi) uygarlığın tarihteki yeri belirginleşti.</p>

      <p class="paragraf-1">Ancak bu kitap hazırlandığında henüz tarih biliminin özümsememiş olduğunu haber vermemiz gerek. Henüz, evrensel olarak kabul edilmiş bir tarihleme yapılmadı. En bilinen yöntem olan Evans’ın önerdiği tarihleme, Eski Mısır’ın üç “imparatorluğu”na denk düşen üç minoen (destansı kral Minos’un adından kaynaklanan) dönem belirlemektedir: 1) Eski Minoen (M.Ö. 3000-2100), 2) Orta Minoen (2100-1580), 3) Yeni Minoen (1580-1200). Ama, Mısır’la yakın ilişkisi olan Girit’le ilgili olarak bu ayrımı kabul eden uzmanların çoğu, Ege uygarlığının başka bölgeleri için birincisine paralel başka bir zamanlama kullanıyorlar. Örneğin, Kıta Hellas’ı için, eski, orta, yeni helladik dönemler kabul ediliyor. Yeni Helladik döneme “Myken dönemi”de deniliyor. Grek ada uygarlığına da “Kikladlar uygarlığı” adı veriliyor.</p>

      <p class="paragraf-1 para-style-override-8"><span class="char-style-override-8">2. Hellas’da Kalkolitik dönem.</span> Ege havzası ülkelerinin ilkel dönem tarihi için alışılmış arkeolojik bölümlemeye (Kalkolitik, Bronz çağı, İlk Demir çağı) başvurulur. Kalkolitik (M.Ö. 3000-2100) Ege uygarlığının ilk evresidir. Bu uygarlığın merkezi, Ege Denizi’nde bir tür köprülük yapan Kilkad takım adalarındaydı. Ama yayıldığı alan çok daha genişti: Bu uygarlık Girit’te (erken Minoen katmanları), Peloponnesos’ta (Eski Helladik), Orta Hellas’ta, Küçük Asya’nın batı kıyılarında (“Troya 1”, “Troya 2” adı verilen erken Troya katmanları, Midilli adasındaki Thermi kasabası) ortaya çıkartılmıştır. Bu uygarlık, Ege Denizi havzasında uzun süre varlığını sürdürmüş olan çok gelişmiş Neolitik kültürlerin sonucuydu. O dönemde, taş aletler henüz ağır basmaktaydı. Ama yapımları çok yüksek bir yetkinlik düzeyine ulaşmıştı: Bazılarının yapımlarında bir değerli taş, doğalcam kullanılıyordu. Doğalcam yataklarına sadece Kikladlardan Melos adasında rastlanmaktadır. Bu adada Phylakopi adında büyük bir kasaba kurulmuştu, doğalcam çıkaran halkı, bunu işleyerek dönemin en değerli aletlerini yapıyorlardı.</p>

      <p class="paragraf-1">Taşın dışında, maden kullanılmaya başlanmıştı: Önce bakır, sonra ilkel bronz (kalay oranı % 9). Bakır ve bronz son derece az olduğu için bunlardan yalnızca silah (ilkel baltalar, hançerler) ve mücevher (saç iğnesi) yapılmaktadır. Takılar için altın da kullanılmaktadır: Troya’nın en eski katmanlarından birinde (Troya 2), Schliemann 8 bin altın eşya içeren bir hazine (İlyada’nın Troya kralının adından esinlenerek “Priam’ın Hazinesi” adı verilmiştir keyfî bir şekilde) buldu. Kısacası, henüz Kalkolitik (ya da Eneolitik) çağıdır, yani madenin yeni yeni işlendiği, taştan aletlerin egemen olduğu bakır ve taş çağıdır.</p>

      <p class="paragraf-1">İlkel teknik az gelişmiş bir ekonomik ve toplumsal düzene tanıklık etmektedir. Arkeolojinin verilerine göre bir karara varacak olursak, belli başlı uğraş, balıkçılık, küçük boyutlu hayvancılık, kazmalı tarım ve ilkel mal değişimi ve bunların yanı sıra haydutluk ve korsanlıktı (“Priam’ın Hazinesi” gibi zenginliklerin toplanmasının kaynağında haydutluk ve korsanlığın bulunması gerekir). Kaba saba kil kaplar, çark kullanmadan, elle yapılıyordu; garip biçimli, kuş gagalı testiler, insan yüzlü çömlekler yapıyorlardı. Bunları henüz boyamıyorlar, geometrik desenlerle bezemekle yetiniyorlardı.</p>

      <p class="paragraf-1">Genellikle, halk, kulübenin belirgin uzantısı olan yuvarlak ya da oval evlerde oturuyordu. Ama bu konutlar çok genişti (300 metre kareye kadar), on kadar odaları vardı, buralarda birçok topluluk, hiç kuşkusuz klanlar yaşıyordu. Mezarlar da ortaktı; Kikladların sandık biçimli taş mezarlarında, Girit’in yuvarlak yeraltı mezarlarında bazen 1.000’e yakın iskelet bulunuyordu.</p>

      <p class="paragraf-1">Ama klanlar düzeninin artık çöküş döneminde olduğuna inanmak gerekir. Melos adasındaki Phylakopi, düzgün sokakları, tabya kalıntılarıyla gerçek bir kenttir. Troya’nın erken dönem katmanları (Troya 1 ve 2) kıdemlilerin ya da şeflerin, zengin görünümleriyle belli olan, iyice tahkim edilmiş konutlarını ortaya çıkardı. En büyükleri Troya 2’deki yapılardır. Pişmiş tuğlalardan yapılmış siperler üzerinde yükselen, devsel duvarlı korkunç kalelerdir bunlar. Duvarlardan ustaca tahkim edilmiş kapılar vardır. Saldırganları arkadan sarmak için gizli bir kapı bulunmaktadır. Kalenin ortasında, taş döşeli avlusuyla şefin konforlu evi yükselmektedir. Geniş bir holden, ortasında yuvarlak bir ocak bulunan büyük bir salona girilmektedir. Evin yanında, hiç kuşkusuz kadınlara ayrılmış olan küçük bir konut bulunmaktadır. Böylesine bir kentte oturan şef hiç kuşkusuz basit bir kıdemli olamaz, büyük bir olasılıkla kendi elleriyle yaptıkları surların karşısında çaresiz kalmış uyruklarını sömüren bir şeftir.</p>

      <p class="paragraf-1">Bugün, ne yazık ki, Ege Denizi’nin kıyı bölgesi ve ada halklarının ırkı hakkında kesin bir şey söyleyecek durumda değiliz. Grekler, daha önce de belirttiğimiz gibi, kendilerinden önce Ege’de yaşamış olan Küçük Asya kıyıları kökenli ilkel topluluklardan –Karyalılar, Pelagslar ve Lelegler– söz ediyorlar. Kalkolitik dönem Ege halkının Küçük Asya’dan geldiği olgusu, arkeolojik belgelerin niteliği ve yeradıbilimin (toponimie) verileri (Hellas’ın birçok yerinde korunan dağ, ırmak, bölge adları. Örneğin: Parnasos, Kaphisos, Larissa, Korinthos, vb.) tarafından doğrulanmış gibi. Bununla birlikte, sorun henüz çözüme bağlanmış değil.</p>

      <p class="paragraf-1 para-style-override-8"><span class="char-style-override-8">3. Bronz çağı</span>. Ege uygarlığının ikinci dönemi, Avrupa’nın güneydoğusunda Bronz Çağı’nın gelişmesini kapsar. Bu dönem, Mısır (Orta ve Yeni İmparatorluklar) ve Mezopotamya’da benzer bir gelişmeye denk düşmektedir. M.Ö. 2100’den 1400’e uzanan bu dönem, Girit kültürünün doruk dönemidir (Evans’a göre, Orta Minoen ve Yeni Minoen’in ilk yarısı).</p>

      <p class="paragraf-1">Girit o sırada İlkçağ’ın uygar ülkeleri arasında birleştirici köprü görevi yapmaktadır. Aristoteles <span class="char-style-override-9">Politika</span>’sında Girit’in elverişli durumunu belirtmektedir. Homeros da aynı düşünceyi şu sözcüklerle dile getirmektedir.</p>

      <p class="paragraf-1 para-style-override-8"><span class="char-style-override-9">Girit denen bir toprak var şarap rengi denizin ortasında,</span></p>

      <p class="paragraf-1"><span class="char-style-override-9">denizle çevrilidir, güzeldir ve de semiz,</span></p>

      <p class="paragraf-1"><span class="char-style-override-9">çok insan var içinde, sayamazsın, doksan tane de kenti.</span></p>

      <p class="paragraf-1"><span class="char-style-override-9">Karışmıştır burada bir dil öbür dile..</span></p>

      <p class="paragraf-1 para-style-override-15">(<span class="char-style-override-9">Odysseia,</span> Bölüm XIX, 172. dize ve sonrası)</p>

      <p class="paragraf-1 para-style-override-8">Aynı zamanda, Girit’in gelişmesinin bir başka nedenini de belirtmek gerekir. Bronz Çağı’nda bütün Doğu uygarlıkları için kalay ticaretinin aracılığını yapıyordu. Bronz yapımında kullanılan bu vazgeçilmez maden, batıdan, İberik yarımadasından geliyordu ve kalayın ulaşımını denetleyen Girit, Yakın Doğu’nun temel sanayiinin anahtarını elinde bulunduruyordu. Bu madenin büyük bir bölümünü kendine ayırıp kendisi bronz yapıyordu (bakır Kıbrıs’tan ithal ediliyordu). Demek ki Girit, Bronz Çağı’nda yalnızca bir aracı rolü değil, bir üretici rolü de oynuyordu.</p>

      <p class="paragraf-1">Tekniği ve ekonomisi üstün bir düzeye ulaştı. İlkin metalurji gelişti: Son derece güzel çift ağızlı baltalar, hançerler, bir metre uzunluğunda iki ağzı keskin, ince kılıçlar yapılıyordu. Altın ve gümüş bardak ve kaseler incelikleri benzersiz alçak-kabartmalarla süsleniyordu. Metal tel yapmayı başarmışlardı, bunun sonucu olarak, sarmal, Giritli dekoratörlerin yeğlediği motif durumuna geldi.</p>

      <p class="paragraf-1">Bir başka önemli zanaat dalı da seramikti, seramik yapımında büyük ölçüde çömlekçi çarkı ve gelişmiş fırınlar kullanılıyordu. Biçimlerinin inceliği, bezeklerinin güzelliği bakımından, Girit vazolarının bütün Yakın Doğu’da eşi benzeri yoktu; bu nedenle Mısır ve Suriye’ye daha Uzak Doğu ülkelerine ihraç ediliyordu. Resimlerde görülen kadınların karmaşık giysilerine bakacak olursak, dokumacılık da çok gelişmişti. Mühürlerdeki gravürler de övgüye değer. Damga-yüzükler aristokratların parmaklarını süslüyordu, boyunları, kolları, ayakları ve saçları mücevherlerle dolup taşıyordu.</p>

      <p class="paragraf-1">Tarımın gelişmesini, içlerine buğday, şarap ve zeytinyağı doldurulan kocaman küpler kanıtlamaktadır. Şantiyeleri ve tersaneleriyle liman kalıntıları ve birçok gemi resmi, gelişmiş bir denizciliğe ve etkin bir seyrüsefere tanıklık etmektedir. Para yerine, öküz derisi ya da çift ağızlı balta biçiminde, değişik boyut ve ağırlıkta bakır külçeler kullanılıyordu. Girit çok uzak ülkelerle ticaret yapıyordu.</p>

      <p class="paragraf-1">Ekonomik işlemler ve ticari mübadeleler çok gelişmiş bir yazı sayesinde büyük bir titizlikle kaydediliyordu. Başlangıçta hiyeroglifle kil tabletlere yazılıyordu. Daha sonra (1700’e doğru) A çizgisel yazısı ve bunun ardından B çizgisel yazısı ortaya çıktı. ama ne yazık ki bu yazılar tamamen çözümlenemediler. Ventris ve Chadwick, 1953 yılında, ancak daha yenisini, B çizgisel yazısını çözmeyi başardılar, bu nedenle bugünkü elimizde bulunan Girit metinlerinin anlamını tam olarak bilmiyoruz.</p>

      <p class="paragraf-1">Bu dönemde, toplumsal düzen, üretim güçlerinin yoğun gelişimi sonucu tamamen değişti. Yapılarda ve mezarlarda klan ortaklaşacılığının (kollektivizmin) izi yoktur artık. Oldukça küçük, dikdörtgen evler bir tek aile içindir. Mezarlıklar, tek tek mezarlar ya da aile mezarları, bireysel niteliktedir. Bütün bunlar, klanlar düzeninin yıkılmasının ve toplumun sınıflara bölünmesinin sonucudur. Servet eşitsizliğinin birçok belirtisi gözlemlenebilir: Örneğin, evlerin boyutları değişiktir. Kentlerde (Gyrnia, Palaeokatro, Pseira, vb.) ortada soylu sınıfın oturduğu tek katlı ve asma katlı güzel evler toplanmıştı; sonra daha gösterişsiz evlerin sıralandığı sokaklar geliyordu; dış mahallelerde çok sayıda kulübe vardı. Yoksulların sömürüsü artık iyice belirginleşmişti hiç kuşkusuz, Babilonya ve Mısır’da olduğu gibi borç için kölelikle kendini belli ediyordu. Resimlerde, tutsak olması gereken yabancı kökenli köleler görüyoruz.</p>

      <p class="paragraf-1">II. binlerde Girit’te toplumsal sınıfların oluşumu, bir merkezî devlete geçişi başlattı. Başlangıçta, küçük küçük krallıklar vardı, bunlar daha sonra yavaş yavaş birleşerek bir imparatorluk meydana getirdiler, devletin başkenti adanın kuzey kıyısındaki Knossos’tu. Girit İmparatorluğunun Ege Denizi adalarında ve Balkan yarımadasının güneyinde önemli toprakları vardı. Buraları yöneten valiye yerli halk haraç ödüyordu.</p>

      <p class="paragraf-1">Girit devletinin başında krallar vardı: Aristokrasi tarafından iktidara getirilen rahiplerdi bunlar. Grek tarih efsanesi, Girit’in en güçlü hükümdarlarından biri olan Minos’un adını anmaktadır. Ayrıca Minos’un bir özel ad olmayıp Girit hükümdarlarına verilen bir sıfat olduğu da düşünülüyor. Günümüzde, kralların oturduğu devsel Knossos Sarayı tamamen ortaya çıkartılmış durumda. İki hektarlık alan kaplayan iki katlı uçsuz bucaksız yapıdır. Geniş bir avlunun çevresine zekice sıralanmış birkaç yüz mekânı –gösterişli salonlar, odalar, ekler– vardı. Görkemli mekânların ikisi günümüze ulaşmıştır: Taht salonu ve havuzlu salon; ötekiler yıkılan katlarla birlikte yokolmuştur. Ama giriş katındaki çalışma odaları, tıpkı hazine odaları, testilerle dolu 18 kiler, krallık atölyeleri ve zindanlar gibi, iyi durumdadır. 500 seyircilik olduğu tahmin edilen bir tiyatronun toprak sekisi bulundu. Su boruları ve kanalizasyonu bulunan saray büyük bir konfor ve lükse sahipti. Labirent sarayında yapılan görkemli toplantıları, gösteri ve temsilleri yansıtan koridorlardaki freskler, aynı zamanda, Mimar Daidalos, Kahraman Théseus, Prenses Ariadné ve Korkunç Minotauros’la ilgili Grek efsanelerinin gerçek fonunu açıklamaktadır.</p>

      <p class="paragraf-1">Girit İmparatorluğunda, Mısır’ınkine benzeyen gelişmiş bir bürokratik sistem vardı. Memurlar sınıf ve mevkilere (şef, gözetmen, vezneci, denetçi) ayrılmıştı. Görevleri mühürlerinde simgesel olarak gösterilmişti (bir ayak, bir kapı, bir göz, vb.). Memurlar birçok bakanlığa ayrılmıştı: Ordu, bahriye, iaşe, vb. Milislerden oluşan silahlı kuvvetler, silah türüne göre sınıflara ayrılmıştı. Ağır silahlarla donanmış ve arabalara binen savaşçıların özel bir önemleri vardı; bunların hareketlerini kolaylaştırmak için yollar taşla döşenmişti. Ezilen halk yığınlarını baskı altında tutmanın başka bir aracı da dindi. Halk, hiç kuşkusuz, insan soyunun yaratıcısı, insanların, hayvanların ve bitkilerin kraliçesini ve güçlü kocasını ya da oğlunu (çoğu zaman boğa biçiminde görünür) kutlu saymaya koşullandırılıyordu. Bunların yeryüzündeki temsilcileri krallardı, bu da krallara kutsallık ve dokunulmazlık payesi sağlıyordu.</p>

      <p class="paragraf-1">Ama Mısır’da olduğu gibi Girit’te de, köleleşmiş halkın direncini kırmaya ne memurların, ne ordunun, ne rahiplerin gücü yetiyordu. Bazen ayaklanmalar çıkıyordu. Bu ayaklanmalardan birisi, Evans ve öteki uzmanlara göre, M.Ö. 1750 yılına doğru, Orta İmparatorluğun sonunda Mısır’da çıkan bir isyanla birlikte oldu. Knossos, Phaestos ve daha başka saraylar asiler tarafından ele geçirilip yıkıldı, bu olaylardan sonra daha demokratik bir yönetim kuruldu. Ama bu kısa sürdü: Aristokrasi işin üstesinden gelmekte gecikmedi ve Knossos Sarayı daha görkemli bir biçimde tekrar yapıldı. Başka bir varsayıma göre, Girit sarayları, 1700 yılına doğru, izleri Ege havzasının çeşitli yerlerinde görülen şiddetli bir deprem sırasında yıkılmış olmalı.</p>

      <p class="paragraf-1">Girit uygarlığının içine kapalı ve halka dayalı olmayan niteliği, istilacılara karşı koyma gücünü baltaladığı için, yıkılışının gerçek nedeni oldu. Sonuç olarak, arkeolojik veriler, III. binlerden itibaren, Tuna’nın aşağı kesiminde, Trakya ve Kuzey Hellas’ta, kültürel düzeyleri oldukça yüksek (bakır metalurjisi bilgisiyle birlikte Geç Neolitik) çoban tribülerin göçleri olduğunu göstermektedir. Bu tribüler III. binlerin ortalarında Tesselya’yı işgal ettiler ve kendilerine tahkim edilmiş yerleşim yerleri kurdular; bu da onların daha yerleşik bir yaşam biçimine geçtiklerini ve ekonomilerinde tarımın öneminin arttığını kanıtlamaktadır. Belki de Eski Greklerin ataları bunlardı.</p>

      <p class="paragraf-1">2000 yılından itibaren, hiç kuşkusuz Akhalar ve İonların aralarında yer aldığı Grek boyları Tesselya’dan, yağmalanmış yerleşim yerlerindeki kalın kül ve kalıntı katmanının ve bu bölgede birçok kasabalarının (kuşaklarla bezeli özgün seramiklerinden belli olmaktadır) bulunmasının gösterdiği gibi, Orta Hellas ve Peloponesos’a doğru ilerlediler. Akhaların istilası, 1700 yılına doğru, Girit’in kıtadaki topraklarını yitirmesi ve bu bölgelerde Akha kasabalarının kurulmasıyla sonuçlandı. Bu kasabaların tribüler ve klanlar halinde yaşayan halkının kültürü, Akha ve Girit uygarlıklarının karışımından oluşmuştu. Bilim bu uygarlığa, merkezinin adına, Argolis’teki Mykenai’ye dayanarak “Myken Uygarlığı” (M.Ö. 1700-1100) adını verdi. Bu dönem hem Ege kültürünün son evresi, hem de Grek kültürünün ilk evresi olarak kabul edilmektedir.</p>
    </div>
  </div>
</body>
</html>
