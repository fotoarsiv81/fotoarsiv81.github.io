<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-28.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-28.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1">YİRMİ BEŞİNCİ BÖLÜM</p>

      <p class="resimc"><img alt="6.jpg" class="image" height="25" src="../Images/6_fmt24.jpeg" width="316" /></p>

      <p class="anabaslik" id="toc_marker-25">M.Ö. VIII. YÜZYILDAN VI. YÜZYILA GREK KOLONİZASYONU</p>

      <p class="resim-2"><span><img alt="5s.jpg" class="image" height="24" src="../Images/5s_fmt27.jpeg" width="52" /></span></p>

      <p class="paragraf-1"><span class="char-style-override-8">1. Yayılma hareketinin nedenleri ve genel özellikleri.</span> Akdeniz, Propontis (Marmara Denizi) ve Euxeinos Pontos (Karadeniz) kıyılarının kolonileştirilmesi, devletin yapısında, toplumsal ilişkilerde ve Greklerin gelenek ve göreneklerinde önemli değişikliklere yol açtı.</p>

      <p class="paragraf-1">Bunca geniş topraklar üzerinde Hellen kolonilerinin kurulmasının ekonomik, toplumsal ve siyasal nedenleri vardı. Toprakların doğuştan soylu sınıfın eline geçmesi küçük çiftçilerin mülksüzleşmesi, çıkarları iktidardaki soylu sınıfın çıkarlarıyla çatışan esnaf ve tüccar katmanlarının gelişmesi, çetin bir toplumsal mücadeleye neden oluyordu. Mülksüzleşmiş ya da bu mücadelede yenik düşmüş toplumsal gruplar göçmek ve şanslarını kolonilerde denemek zorundaydılar.</p>

      <p class="paragraf-1">Bir başka önemli etken de, Hellas’ın az verimli bölgelerinin çoğunun dışardan gelen buğdaya gereksinimi olmasıydı; bu da, daha eski zamanlardan itibaren Korinthos, Megara, Egina, Halkida gibi kentleri, Hellas sınırları dışında bulunan buğday bakımından zengin yerleşim yerleriyle ilişki kurmaya yöneltti. Hellen kolonizasyonunun başlangıcında, bu harekete tarımsal bir nitelik verecek kadar bol göçmen vardı. Daha sonra, mesleklerin ve ticaretin gelişmesi, zanaat ve genişleyen Grek üretiminde belli başlı emek kaynağı durumuna gelmiş olan barbar kölelerin gittikçe çoğalan ürünlerini satmak için yeni pazarlar gerektirdi. Koloniler, yerli halkın tribüler arası mübadeleyi yaptığı yerlerde kurulmuştu.</p>

      <p class="paragraf-1">Bu koloniler<span class="dipp"><a class="footnote-link" href="#footnote-225-19" id="footnote-225-19-backlink">19</a></span> (Grekler <span class="char-style-override-9">apoikia</span> –evden uzak– diyorlardı) metropolden (ana-kent) bağımsızdılar ve kendi devlet biçimleri <span class="char-style-override-9">(politeia)</span> vardı. Koloniler ve metropoller, ancak ortak tanrılar ve takvim, çoğu zaman memurların atanması, file bölünmesi ve bunların yanı sıra bazı saygı belirtileri dolayısıyla bağlıydılar: “Çocukların babalarına saygı duymaları gibi, apoikialar da metropollere saygı duyarlar” diye yazıyordu Halikarnasoslu Dionysios. Doğal olarak, koloniler yavaş yavaş metropollerin eşsiz pazarları ve ticaretlerinin güvenilir destekleri durumuna geliyordu; hele bu metropoller bu kolonilerin kuruluşlarına katkıda bulunmuşlarsa. Bu durumda, metropol koloninin örgütlenmesi için bir sorumlu <span class="char-style-override-9">(oikist-oekiste)</span> atıyordu. Toprakların kolonlar (kolonilere yerleşen göçmenler) arasında paylaştırılmasından bu görevli sorumluydu; yönetim sistemini kuran da aynı kişiydi.</p>

      <p class="paragraf-1">Kolonizasyon, batı, güney ve kuzeydoğu olmak üzere üç yöne yayılıyordu. Balkan yarımadasının, Küçük Asya’nın batı kıyılarının ve Archipelago (Ege Denizi) adalarının kentlerine yayılıyordu. En önemli metropoller Miletos, Korinthos, Megara ve Evia’daki Halkida kentleriydi.</p>

      <p class="paragraf-1 para-style-override-8"><span class="char-style-override-8">2. Batı kolonileri.</span> Efsaneye göre, Grekler, Akdeniz’in batı bölümünü Troya Savaşından sonra kolonileştirmeye başladılar. Ama doğru kaynaklar, İtalya ve Sicilya’daki Grek göçünü ancak VIII. yüzyılda başlatıyorlar. Güney İtalya’daki Grek kolonileri öylesine çoktu ki, bu bölgeye eskiler, Büyük Yunaneli adını takmışlardı. Grekleri buraya ikliminin yumuşaklığı, toprağın verimliliği, otlakların zenginliği ve gemi yapımı için ağaç sağlayan ormanların niteliği çekmişti.</p>

      <p class="paragraf-1">İtalya’nın batı kıyısının en eski kolonisi olan Kumé’yi Halkidalılar kurmuştu. Kumé çabucak büyüyüp zenginleşti. Kumé de koloniler kurdu, bunların en önemlilerinden biri Napoli (Neapolis) idi.</p>

      <p class="paragraf-1">VIII. yüzyılın sonunda, Taronto körfezinin doğu kıyısında Sybaris doğdu. Son derece verimli toprak, uygun ulaşım yolları Sybaris’i zenginleştirip nüfusunu çoğalttı. Zengin yurttaşları şatafatlı yaşamları ve zevke düşkünlüğün verdiği yumuşaklıklarıyla ünlüydüler. “Sybarisli” sözcüğü zevk düşkünleri için ortak bir ad olmuştu. Aynı dönemde çok iyi bir limanı ve tarıma elverişli toprağı olan Kroton, Sybaris’e rakip oldu. Bu üstünlüğünü, efsaneye göre VIII. yüzyılın sonunda Spartalılar tarafından kurulan Taronto’nun ortaya çıkışına kadar sürdürdü.</p>

      <p class="paragraf-1">Tarontolular tarım, hayvancılık, balıkçılık yapıyor, yün, tuzlanmış et ve balık ticaretiyle uğraşıyorlardı.</p>

      <p class="paragraf-1">Syrakusa (Sırakuzai), Sicilya’da, doğu kıyısının en güzel koyunda, buğday bakımından zengin bir bölgede, Korinthosluların kurduğu en önemli koloniydi. Adada, Leontinoi, Catania, Tauromene, Messena, vb. koloniler vardı. Sicilya’nın güneyinde zeytinleriyle ünlü Agrigente kuruldu. Korinthoslular, batı yolunda iskele görevi yapan Kerkyra (Korfu) adasına yerleştiler. Kerkyra kısa zamanda zenginleşti ve bir süre sonra önemli bir ticaret filosuna sahip oldu.</p>

      <p class="paragraf-1">Phékaia (bugünkü Foça) Grekleri, Rhone nehrinin ağzında Massillia’yı (bugünkü Marsilya) kurdular. Phôkaialılar, buradan, Fransa’nın güney kıyılarına, İspanya’nın doğusuna ticari etkilerini yaydılar; buralarda birçok Grek kolonisi kuruldu. Massilialılar bütün kabotaj hakkını ellerinde bulunduruyorlar ve kalay ithal ettikleri Britanya ile doğrudan ticaret yapıyorlardı.</p>

      <p class="paragraf-1">Bununla birlikte, batıdaki kolonizasyon Fenikelilerin direnmesiyle karşılaştı. Grekler, Sicilya’nın güney ve doğu kıyılarını kolonileştirebildiler; adanın batısı, Malta, Sardinya ve daha başka yerlerde kolonileri bulunan Kartaca, Fenikelilerin ellerindeydi. M.Ö. 535 yılında, Korsika kıyılarının yakınındaki Alalia’da yapılan kanlı bir savaş sonunda, Etrüsklerle ittifak kurmuş olan Kartacalılar, Greklerin batıya doğru ilerlemelerini durdurdular.</p>

      <p class="paragraf-1">Batıdaki koloni kurma çalışmaları VI. yüzyıla kadar barışçı bir nitelikte olmasına karşın, yoğun nüfuslu ve daha uygar güneydoğu Akdeniz devletleri Greklere karşı büyük bir direnç gösterdiler. Bununla birlikte Kuzey Afrika kıyılarında iki koloni kuruldu: Mısır’da Naucratis ve Libya’da Kyréné. Grekler, Mısır’dan buğday, tuz, kaymak taşı, çini, papirüs, parfüm, ilaç, baharat, fildişi, abanoz ve çeşitli yağlar ithal ediyordu. Libya buğday ve arpa gibi tahıl bakımından zengindi. M.Ö. IV. yüzyılın 20’li yıllarından kalma ve son zamanlarda bulgulanan bir yazıt, Kyrene’nin üç yıl içinde otuz bin tona yakın tahıl ihraç ettiğini bildiriyor. Buğdayın dışında, satışı devlet tekelinde olan ve ilaç yapımında kullanılan silphium bitkisi ihraç edilmişti. Kyréné’nin çevresinde yavaş yavaş küçük koloniler kurulup bütün ülkeye yayıldılar.</p>

      <p class="paragraf-1 para-style-override-8"><span class="char-style-override-8">3. Trakya, Propontis (Marmara) ve Euxeinos Pontos (Karadeniz) kıyılarındaki koloniler.</span> Kuzey ve kuzeydoğu yönündeki Grek kolonileri, Trakya, Hellespontos (Çanakkale), Propontis (Marmara) ve Euxeinos Pontos (Karadeniz) kıyılarına yayılmıştı.</p>

      <p class="paragraf-1">VIII. ve VII. yüzyılların başlarında Halkidikya (Khalkidike) yarımadasında birçok koloni ortaya çıktı; bunları Khalkisliler (Halkidalılar) kurmuşlardı; yarımadanın adı bunlardan kaynaklanmaktadır. Khalkislileri izleyen Krinhoslular Potidaia’yı kurdular. Trakya içlerine, Balkanlara, Tuna’ya giden ticaret yollarının başlangıç noktasında Abdera ve Maronieia kuruldular.</p>

      <p class="paragraf-1">Ticaret üstünlüklerini Lydia’ya kaptırmak istemeyen Miletoslular, Lydia devletinin gerilerinde durumlarını sağlamlaştırdılar ve Küçük Asya’nın kuzeybatısına yerleştiler ve yavaş yavaş Hellespontos ve Propontis kıyılarına doğru ilerlemeye başladılar. Marmara Denizinin güney kıyısındaki limana Kyzikos’u kurdular. Kyzikos’un çevresine başka Miletos kolonileri de kuruldu. Bosphoros’un (İstanbul Boğazı) ağzına Khalkedon’u (Kadıköy) kurdukları için Euxeinos Pontos’un anahtarını ellerinde bulunduran Megaralılar Propontis’in kuzeyini istila ettiler. VII. yüzyılın ortalarında da Byzantion’u (Bizans) kurdular.</p>

      <p class="paragraf-1">Karadeniz kıyılarını değerlendirmede Miletos ağır bastı. Miletosluların Karadeniz kıyılarına geldikleri dönem (M.Ö. VII. ve VI. yüzyıllar) Miletos’un ticaret ve sanayinin yükseliş dönemiydi. Efsaneye göre (Strabon, VII, 3, 6) Greklerin başlangıçta “konuksevmez” (<span class="char-style-override-9">Pontos Axenos</span>), daha sonra koloniler kurunca “konuksever” (<span class="char-style-override-9">Pontos Euxenos</span>) adını verdikleri Karadeniz kıyılarını birçok Miletoslu dolaştı. Bu da Greklerin Karadeniz’e ilk kez VIII. yüzyılda girmiş olduklarını kanıtlamaktadır. Miletoslular, VII. yüzyılın ortasında iki önemli ticaret kenti kurdular: Sinôpe (Sinop) ve Trepezous (Trabzon). Sinop kısa zamanda Karadeniz’in en önemli kentlerinden biri oldu. İki limanı vardı, işlenmiş ağaç, zeytinyağı ve balık ticareti yapıyordu; kısa bir süre sonra kendisi koloni kurmaya başladı: Kotyôre ve Kerasonte. Megara’nın, Bizans’la Sinop’un arasında kurduğu Hérakleia (Zonguldak Ereğlisi) kısa zamanda büyük bir önem kazandı.</p>

      <p class="paragraf-1">M.Ö. VI. yüzyılın ilk yarısında, batı kıyılarında, Tuna’nın ağzının güneyinde İstria, Tomis (Köstence) ve Apollonia kolonileri kuruldu. 150 yıl içinde (VII. - V. yüzyıllar), Hellen koloniciliğinin üç önemli merkezi Karadeniz’in kuzey kıyılarında kuruldu. Bunlardan Olbia, Hypanis’in (Bug nehri) sağ kıyısı üzerinde kuruldu. M.Ö. VI. yüzyılda, Dinyestr’in haliçinin sağ kıyısında Tyras (bugünkü Akkerman-Bielgorod) ve başta Pantikapai ve Phanagoria (Kerç boğazının iki yakasında) olmak üzere gelecekteki Bosphoros Krallığının kentleri kuruldu. V. yüzyılda, Kırım yarımadasının güney ucunda Khersonesos ortaya çıktı. Bu kentlerin hepsi kıyıda ya da kıyıya yakın yerlerde kurulmuştu. Daha sonra ulaşım yolları Tuna, Dniyestr, Bug, Dnyepr nehirleri boyunca uzandı. Kuzeydoğudaki son yerleşim bölgesi, Tanais nehrinin (Don) ağzında bulunan Tanais’ti. Karadeniz’in doğusunda, Kolkhis bölgesinde birçok koloni vardı: Phasis (bugünkü Poti), Dioskyrias ve ötekiler.</p>

      <p class="paragraf-1">Grekler, Karadeniz’in kuzeyindeki kolonilerini kurarken başlıca amaçları ticaretti. Başta buğday, balık, sonra hayvan, bal, balmumu, tuz olmak üzere bu ülkenin doğal zenginlikleri kolonları buraya çekiyordu. Karadeniz’in kıyı bölgeleri, Kıta Hellas’ı ile Archipelago’yu (Ege) besleyen esir pazarı olarak önemli bir rol oynadı. Nihayet etkin balık ihracatı Sinop ve Pantikapai balıkçılık merkezlerinin doğmasına yol açtı; Karadeniz kentlerinin paraları üzerinde balık resminin bulunuşu ve en eski Olbia paralarının balık şeklinde oluşu nedensiz değildir. Karşılık olarak, Hellas, kolonilere şarap, zeytinyağı, dokuma, mücevher, silah, seramik ve başka mallar ihraç ediyordu. Bununla birlikte, Karadeniz kentleri, yerli halk için, metropolden gelenlerden aşağı kalmayan çeşitli mallar üretmekte gecikmediler (bkz. Bl. XXXVIII).</p>

      <p class="paragraf-1 para-style-override-8"><span class="char-style-override-8">4. Kolonizasyonun toplumsal ve ekonomik sonuçları.</span> Kolonizasyon, Hellas’ın toplumsal ve ekonomik gelişmesine katkıda bulundu. Ülkenin ekonomik merkezi haline gelen Grek kentleri, ticaret ve esnaf mahalleleriyle çevriliydi. Zanaatın tarımdan ayrılması süreci hızlandı. Zanaatçılar akın akın kentlere geldiler, özellikle madencilik, seramik ve dokumacılık olmak üzere, zanaatlar yoğun bir şekilde geliştiler; önce tüccar ve armatör kesimleri, sonra tefeci kesimi oluştu. Grekler VII. yüzyıldan itibaren madenî para kullanmaya başlamışlardı. Egina ve öteki kentler üzerlerinde kendi simgeleri bulunan gümüş drahmiler ve bakır oboller (drahminin altıda biri) çıkartıyorlardı: Aigina’nın simgesi kaplumbağa, Korinthos’un simgesi kanatlı at (pegasus) Atina’nınki bir gece kuşuydu. Para toplayan tüccar sınıfı ortaya böyle çıktı. Zanaat üretimi Miletos, Rodos, Samos, Aigina, Megara, Korinthos ve Atina gibi kentlerde gelişti, üretim özellikle ihracat için yapılıyordu.</p>

      <p class="paragraf-1">Ticaret ve zanaatın belli başlı merkezleri aynı zamanda kölecilik merkezleri haline geldiler. Emeğin verimi çok düşük, teknik de ilkel olduğu için, kölelerin emeği büyük bir önem kazandı. Kölelik yalnızca Hellas halkının yıkım ve yoksullaşmasından değil, aynı zamanda savaşlardan, eşkiyalık ve yabancı köle ithalinden de besleniyordu. O çağda bir tüccarla korsan arasında hiçbir fark yoktu, ticaret işlemleri sık sık saf alıcıların soyulmaları ve tutsak edilmeleri, daha sonra köle olarak satılmalarıyla sonuçlanıyordu. Tutsak edilmiş yabancıların sömürülmesi, Hellen kentlerinde köleliğin baskın biçimi haline geldi.</p>

      <p class="paragraf-1">Akdeniz’in bütün bölgeleriyle yürütülen ekonomik ve ticari ilişkiler Grek uygarlığının gelişmesini büyük ölçüde desteklediler. Maddi ve kültürel yaşamın düzeyi çoğu zaman gerçek Hellas’a oranla daha yüksekti. Doğu ile doğrudan ilişkileri olan Küçük Asya, özellikle İonya kentleri, Mısır, Babil ve Asur kültürüyle Kıta Hellas’ını besliyorlardı. Greklere madenî heykel dökmeyi doğu öğretti ve onların plastik sanatlarının gelişmesine büyük bir katkıda bulundu. Eski şarkılardan esinlenerek ilkin İonya’da bestelenen “hemorik” şiirler daha sonra metropole geçip bütün batı kolonilerine yayıldılar. İonyalıların doğudan (hiç kuşkusuz Fenikelilerden) alıp geliştirdikleri alfabe bütün Grek dünyasında kullanılıyordu. Lirik şiiri İonya ve Aiolia yarattılar, Grek bilim ve felsefesinin temelini atanlar da onlardır (bkz. XXXIII. bölüm).</p>

      <p class="paragraf-1">Kolonların şatafatlı yaşam tarzı, kentlerinin görünüşüne uygun düşüyordu; uyumlu bir plana göre yapılan kentlerinin geniş ve düz caddeleri, birbirini dik açıyla kesiyordu (Örneğin: Agrigente, Selinonte, Khersonêsos), Agrigente’deki Grek dünyasının en büyük kabul edilen Zeus tapınağı, Paestum’daki Poseidon tapınağı gibi, çağın en görkemli yapıları kolonilerde dikiliyordu.</p>

      <p class="paragraf-1 para-style-override-8"><span class="char-style-override-8">5. M.Ö. VII. ve VI. yüzyıllarda Hellas’ta toplumsal mücadele. Tiranlık.</span> M.Ö. VII. ve VI. yüzyıllarda, üretici güçlerin büyük gelişimi, gelişmiş kentdevletlerde, klanlar düzenini sona erdiren ve sınıflara bölünmüş köleci toplumu yasallaştıran birçok devrimci değişikliklere yol açtı.</p>

      <p class="paragraf-1">Korinthos, Megara, Sikyon, Argos, Miletos’ta, Lesbos ve Samos adalarında, İtalya ve Sicilya kolonilerinde, çeşitli toplumsal gruplar arasında sert mücadeleler oluyor, sayısız hükümet darbeleri yapılıyordu. Bu devrimci harekette, kent nüfusunun yeni zanaatçı ve tüccar katmanlarına önemli görevler düşüyordu, ama asıl güç her yerde, soylu sınıfın boyunduruğu altında acı çeken köylü sınıfındaydı. Nüfusun tüm gruplarının sürgüne gönderilmesi, yenik düşmüş toplulukların başkanlarının mallarına el konulması ve idam edilmeleri, birçok kentte ve özellikle İonya’da alışkanlık haline gelmişti. Aristokrasinin yandaşı, Megaralı şair Theognis ağıtlarından birinde, ülkesini felakete uğramış bir tekneye benzetir:</p>

      <p class="paragraf-1">“İyi insanlara ciğeri beş para etmez herifler buyruk veriyor, alçaklar ayağını kaydırıyor. Korkarım ki bu gidişle tekne batacak.” Asilerin acımaksızın ezilmelerini istiyor. “Topuğunla ez kafasız halkı, üvendirenin sivri ucunu hissettir ona, ağır boyunduruğa vur boynunu.”</p>

      <p class="paragraf-1">Halk partisinin başarı kazanıp aristokrasiyi devirdiği yerlerde iktidar bu partinin şefinin eline geçiyor ve bu durumda, Greklerin deyimine göre, tiran oluyordu. Tiranlar aristokrasiyi eziyor, topraklarını yoksullara dağıtıyor, mesleklerin ve ticaretin gelişmesini destekliyor, dışardan yabancı köle getirterek köleci ekonominin ilerlemesine katkıda bulunuyorlardı.</p>

      <p class="paragraf-1">İsthmos yani kıstak kentlerinin (Sikyon, Korinthos, Megara) tiranları ile Samos tiranı Polkyrâtes bunların en tanınmışlarıydılar. Eski bir aşçı olan Sikyon tiranı Orthagoras, söylenceye bakılacak olursa, 100 yıl (670-585) egemenlik süren Orthagorides sülalesini kurmuştu. Orthagoraslar Sikyon soylu sınıfını eziyorlardı; üç aristokrat filenin resmî adını alaylı adlarla (domuz, eşek ve domuz yavrusu fileleri) değiştirdiler; aristokratik Adrastos kültünü kaldırıp yerine kırsal tanrı Dionysos’u getirdiler ve dahası, şarkıcıların soylu sınıfı öven homerik şiirleri söylemelerini yasakladılar. Korinthos tiranı Kypselos ve oğlu Periandros (657-585) daha cesur bir politika izlediler. Başta Bacchiades ailesi olmak üzere aristokratların geniş topraklarına el koyup köleliğe indirgenmiş en yoksul köylülere dağıttılar, aristokrat oligarşisinin egemenliğine son verdiler. Periandros, Korinthos’u güçlü bir filo ve mükemmel limanlarla donattı; Ege denizi ile İyon denizi arasındaki seyrüseferin kendi kentinden geçmesini sağlamak için Korinthos kıstağına bir kanal açtırmayı bile denedi. Korinthos seramikçiliği ve madenciliği çok yüksek bir düzeye ulaştı. Korinthos bu dönemde, İtalya yolu üzerinde bulunan Kerkyra adasını ele geçirdi, Halkidikya yarım adasındaki Potidaia da aralarında olmak üzere birçok koloni kurdu. Megara kentinde, Theagenos (M.Ö. 630 yılına doğru), sonu soyluların hayvanlarının kırımına varan bir ayaklanma yönetti, kurtulan hayvanları paylaştırdı. Theagenos tiran olunca, başka kentlerde de (örneğin Atina) halkı isyana kışkırttı.</p>

      <p class="paragraf-1"><span>Ama tiranların en ünlüsü Samoslu Polykrâtes’ti. Herodotos onu, aristokrasiye karşı “bir ayaklanmayla Samos’u ele geçiren…” (III, 39 ve 120) bir asi olarak tanımlar. Yönetim döneminde, M.Ö. VI. yüzyılın ortalarında, büyük toprak sahiplerinin</span> <span class="char-style-override-9">(geomores)</span> <span>Samos’taki egemenliklerine son verdi ve iktidarı geri almak için yapılan bütün girişimleri acımaksızın bastırdı. Herodotos onun “denizlere egemen olmayı kafasına koymuş… böyle bir tutkuya kapılan ilk Grek” (III, 122) olduğunu söyler. Bu amaçla, elli kürekli yüz gemilik bir filo ve ücretli askerlerden bir ordu kurdu; “Birçok adayı ve anakarada birçok kenti ele geçirmişti”, Mısır Firavunu Amasis ile ittifak yaptı. Polykrates büyük yapıtlarıyla ün kazandı: Büyük bir dalgakıran, bir su kemeri yaptırdı; su kemeri için dağlarda 7 stades’lik (bir kilometreden fazla) bir tünel açtırdı, “bütün tapınakların en büyüğünü” (III, 60) yaptırdı. Şair Anakreon’u Krotonialı hekim Demokedes’i sarayına davet etti; ama soylu sınıfın sözcüsü Pythagoras’ı Samos’tan sürdü.</span></p>

      <p class="paragraf-1">Büyük ölçüde kolonizasyonun desteklediği ekonomik ve kültürel ilerlemelere karşın, Hellas’ın değişik bölgelerinin gelişmesinde belirgin farklılıklar vardı: Yeni ekonomik hayata ve toplumsal ilişkilerin değişmesine etkin katkıda bulunan gelişmiş bölgelerin ve kentdevletlerinin dışında, Hellas’ta hemen hemen ataerkil geleneklerini koruyan Lakonia, Tesselya, Girit gibi bölgeler vardı. VII. ve VI. yüzyıllarda, Sparta (Lakedaimon) geri kalmış bölgeleri temsil ederken, başkenti Atina olan Attika bir gelişmiş ülke örneği oldu.</p>

      <div class="footnotes">
        <div class="footnote">
          <p class="Dipnot"><a class="footnote-anchor" href="#footnote-225-19-backlink" id="footnote-225-19">19</a> İki tür koloni vardı. Ana-kente bağımlı olan koloni kentine APOİKİA, bağımsız olana KLERUHIA adı veriliyordu. (Ö.İ.)</p>
        </div>
      </div>
    </div>
  </div>
</body>
</html>
