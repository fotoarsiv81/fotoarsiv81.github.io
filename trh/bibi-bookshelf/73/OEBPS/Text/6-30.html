<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-30.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-30.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1">YİRMİ YEDİNCİ BÖLÜM</p>

      <p class="resimc"><img alt="6.jpg" class="image" height="25" src="../Images/6_fmt26.jpeg" width="316" /></p>

      <p class="anabaslik" id="toc_marker-27">M.Ö. VII. VE VI. YÜZYILLARDA ATTİKA</p>

      <p class="resim-2"><img alt="5s.jpg" class="image" height="24" src="../Images/5s_fmt29.jpeg" width="52" /></p>

      <p class="paragraf-1"><span class="char-style-override-8">1. Doğuştan soylu sınıfın egemenliği.</span> Attika, Sparta’nın tersine, VI. ve V. yüzyıllarda, çok gelişmiş bir köleci Grek devleti örneği sunuyordu. Tarihi, köleci kentdevletlerinin oluşumunu, doğuştan aristokrasinin yıkılışını, klanlar düzeninin kalıntılarının ortadan kalkışını ve köleci devletin üstün biçiminin yani <span class="char-style-override-9">demokratik köleci devletin</span> ortaya çıkışını izlemek olanağı veriyor.</p>

      <p class="paragraf-1">Attika’nın eski tarihini incelemek için elimizde iyi kaynaklar var. Herodotos ve Thukydides’te şurada burada açıklamalara rastlıyoruz, ama en değerli bilgileri, Aristoteles’in <span class="char-style-override-9">Atina</span> <span class="char-style-override-9">Anayasası</span>, Plutarkhos’un <span class="char-style-override-9">Theseus’un Hayatı ve Solon’un</span> <span class="char-style-override-9">Hayatı</span> sağlamaktadır. Nihayet, arkeolojik kazılarda, özellikle Dipylon ve Kerameikos gömütlükleri ve Atina Agorası kazılarında sayısız belgeler toplandı.</p>

      <p class="paragraf-1">Attika, denize doğru uzanan ve yüzölçümü 2.500 kilometre kare dolaylarında bir yarımadadır. Kalker dağlarla kaplı olan Attika’nın birçok yerinde su ve bitki örtüsü yoktur. Kuzeydoğudaki hemen hemen tarıma elverişsiz olan yüksekliğin adı Diakria’dır (Yayla); Paralia (Deniz Bölgesi) adı verilen kıyı kesimi de çoraktır, ama denizcilik için çok uygundur. Attika’nın en uygun kesimi ortadaki, Pedion adı verilen ova bölgesiydi. Yazın hemen hemen kuruyan, en önemli akarsu Kephisos boyunca uzanan Pedion üç yönden dağlarla çevrilmiştir ama güneybatıdan denize ulaşır. Saronikos körfezine 7 km. uzaklıkta bulunan bu ovada kurulmuştur Atina. Attika’nın doğal zenginlikleri Lavrion gümüş madenleri, Pentelikon ve Hymettos’un mermeri ve çömlekçilikte kullanılan benzersiz plastik kildi.</p>

      <p class="paragraf-1">Başlangıçta, halk, adları günümüze kadar yaşamış olan tahkim edilmiş kasabalarda (Eleusis, Klonos, Phaleron, Marathon, vb.) yaşıyordu. Bazıları fratrilerin ya da filelerin (phylai) merkeziydi. İlişkiler ve mübadele geliştikçe, ülke ilkesi üstünlük kazandı ve Attika yavaş yavaş merkezi en büyük kalelere (Atina Akropolis’i) sahip olan tek ülke durumuna geldi. Basileusun arkeologlar tarafından ortaya çıkartılan sarayı ve en önemli tapınaklar olan Erekhtheion ve Parthenon burada bulunuyordu, <span class="char-style-override-9">Yaşlılar Meclisi’</span>nin yeri buraya yakın bir yerde, Ares tepesindeydi ve <span class="char-style-override-9">Halk Meclisi</span> de Pniks tepesinin yamaçlarında toplanıyordu. Efsane, birleştiricilik görevini Kral Théseus’a vermektedir: “Kasabaların meclislerini ve yargıçlıkları kaldırdı ve bütün yurttaşları tek bir meclis, tek bir <span class="char-style-override-9">Prytaneion</span> (Halk meclisi yürütme komisyonu) kurduğu bugünkü kentte topladı”, diye yazıyor Thukydides (II, 15, 2).</p>

      <p class="paragraf-1">Aynı zamanda, Plutarkhos’un söylediği gibi (<span class="char-style-override-9">Théseus,</span> 25) özgür nüfus üç sınıfa ayrıldı: <span class="char-style-override-9">Eupatrides</span> (soylular), <span class="char-style-override-9">geomores</span> (küçük çiftçiler) ve <span class="char-style-override-9">demiurgos</span> (zanaatçılar). Eupatrides’in üyeleri toprak ve hayvan bakımından zengin aristokratlardı. Geomores ve demiurgos sınıfları, giderek köleleşen <span class="char-style-override-9">demos’</span>u (halkı) meydana getiriyordu. Yerli halkın dışında, çok sayıda köle ve Atina’ya yerleşmiş, kişi olarak özgür ama vatandaşlık haklarından yoksun yabancılar, yani <span class="char-style-override-9">metoikos’</span>lar (metekler) vardı.</p>

      <p class="paragraf-1">Mübadeleler ve ürünler tecim eşyası oldukça, toprağın bireyler tarafından işlenmesi giderek önem kazandı ve özel mülkiyet sağlamlaştı. Eupatridesler Pedion’un en verimli topraklarını ellerine geçirdiler ve kendi geniş toprak paylarını <span class="char-style-override-9">(temenos)</span> “has”a dönüştürdüler. Eşkiyalık ve korsanlık yaparak, bu topraklarda çalıştırmak için tutsak ele geçirdiler ve faizcilik yoluyla ülkelerinin geomoreslerini köleleştirdiler. Bu sürecin sonunda, “bütün topraklar küçük bir azınlığın ellerine geçmişti”, diye yazar Aristoteles ve bütün halkı zenginler köleleştirmişti: “…yoksullar, karıları, çocukları, zenginlerin köleleriydiler. Bunlara ‘korunuklar’ ve zenginlerin topraklarını ürünün altıda biri karşılığında işledikleri için ‘altılıkçılar’ deniliyordu” (<span class="char-style-override-9">Atina Anayasası</span>, II).</p>

      <p class="paragraf-1">Altılıkçılar hiç kuşkusuz mallarını zenginlerin yararına ipotek etmiş olan borçlu küçük toprak sahipleriydiler; bunun belirtisi olarak, toprakları üzerine borç miktarlarının yazılı olduğu sınır taşları konuluyordu. Faiz olarak ürünün 6/5’ini vermek zorundaydılar. Borcunu ödeyemediği için artık mülksüzleşmiş ve büyük mülk sahipleri tarafından köleleştirilmiş borçlulara <span class="char-style-override-9">pelates</span> adı veriliyordu; eupatrides topraklarını bunlar işliyordu. Atina kenti ve kalesi Akropolis, bütün Attika halkı üzerinde egemenlik süren eupatrides’in toplandığı yer oluyordu.</p>

      <p class="paragraf-1">Klan düzeninin eski ilkeleri, köle sahiplerinin zenginleşmelerine ve devletin oluşmasına engel çıkartıyordu. M.Ö. VIII. ve VII. yüzyıllarda, Attika’da krallığın yetkileri sınırlandırıldı ve daha sonra, onun yerine, soylu sınıftan seçilen ve yüce yürütme gücünü temsil eden dokuz <span class="char-style-override-9">arkont</span> (Arkhontem = yargıç-kral) getirildi. VIII. yüzyılın ortasında arkontluk süresi on yıldı. 633 yılından itibaren bu süre bir yıla indirildi. Arkont eponymos, yönetim yılına adını veren yargıç-kraldı; iç işlerini denetliyor, aile uzlaşmazlıklarını gideriyor, dul ve yetimlerin koruyuculuğunu yapıyordu. İkinci yargıç-kral, basileus, kralın eski dinsel görevlerini yerine getiriyordu. Üçüncüsü, polemarkhos, ordu komutanıydı. Kurulun arkont thesmothetes (yasacı) adını taşıyan öteki altı üyesi yasaların uygulanmasını denetliyor ve hemşerilerini yargılıyordu. Artık eski arkontlardan oluşan Areios Pagos (Yaşlılar Meclisi), yasama erkini elinde bulunduruyordu; aynı zamanda, adalet ve denetimin en yüce kurumuydu. Demek oluyor ki, iktidar eupatrides’in elindeydi; o bundan siyasal egemenliğini kurmak için yararlanırken, Aristoteles’in deyimine göre halk “hiçbir hakka sahip değildi” (<span class="char-style-override-9">Atina Anayasası,</span> II,2)</p>

      <p class="paragraf-1 para-style-override-8"><span class="char-style-override-8">2. Atina demos’unun (halkının) ilk hareketleri.</span> <span class="char-style-override-8">Kylon’un ayaklanması.</span> <span class="char-style-override-8">Drakon’un yasaları.</span> Attika’nın öteki birçok kentdevletinde olduğu gibi Atina’da da mesleklerin ve ticaretin gelişmesi, siyasal konumları ekonomideki rollerine denk düşmeyen, tüccar ve zanaatçılardan oluşan yeni toplumsal katmanların ortaya çıkmasına neden oldu. Hellas’ın öteki büyük kentleri gibi Atina, yalnızca etkili aristokrat ailelerin değil, aynı zamanda, tüccarların, küçük esnafın, dükkancıların ve meteklerin de merkezi durumuna gelmişti. Akropolis’in çevresinde tüccar ve zanaatçı mahalleleri (Kerameikos, Melite, vb.) oluşmuştu; bu mahalleler VII. yüzyılda öylesine önem kazandılar ki çevreleri surlarla çevrildi. Atinalı çömlekçiler özel bir siyah cila bulmuş, yaptıkları bezekli kaplar Korinthos ürünleriyle yarışa girmişti. Lavrion gümüş yatakları işletiliyordu, Atina’nın Phaleron limanı çok canlı bir liman durumuna gelmişti.</p>

      <p class="paragraf-1">Eupatrides’in egemen aristokrasisi, ticaret ve zanaat işleriyle hayatını kazanan bu tür insanları hor görüyordu. Bununla birlikte eupatrides’in kendisi de faizden zenginleşerek büyük mülk sahipleri kliğine katılmıştı. Aralarından bazıları korsanlık bile yapıyordu. Ünlü Alkmeonidai ailesi, Kodrides krallık ailesinin soyundan Solon gibi başkaları da ticaretle uğraşıyorlardı. Ama çoğunluğu, henüz pay edilmemiş olan topluluk topraklarını ele geçirmek, klan üyelerinin toprak paylarını kapmak, borçlu altılıkçıların daha çoğunu köleleştirmek ve onları “pelates” durumuna getirmek için, fratri ve file gibi eski toplumsal yapılardaki egemen durumlarından yararlanıyorlardı. “Halkın çoğunluğu bir avuç insanın kölesi durumuna gelmişti… Halk için en dayanılmaz olanı… kölelikti”, diye yazıyor Aristoteles (<span class="char-style-override-9">Atina Anayasası,</span> II, 2), VII. yüzyıl kırsal Attika’sında toplumsal ilişkilerle ilgili olarak.</p>

      <p class="paragraf-1">Oysa bu borç için köleliğin çok ilkel biçimi üretici güçlerin gelişmesine engel oluyordu. Çoğalması olanaksız olan kırsal nüfus, eupatrides sınıfı borcunu ödemeyen borçluları ve çocuklarını kitle halinde sattığı için giderek azalıyordu; bu durum bazı çağdaşların üzülmesine yol açıyordu (Solon). Bu nedenle, kent demos’u, o zamana kadar örgütsüz olan direnmenin başına, giderek kararlı bir biçimde, geçti ve Aristoteles’in deyimine göre “soylular ile halk” arasındaki anlaşmazlığa müdahale etti. Kent demos’u, geomores sınıfının özgürleşmesini istiyor ve eupatrides sınıfının özgür Atinalıları köleliğe indirgeyen ilkel sömürü biçiminin yerine, yabancı ülkelerden getirilen kölelerin sömürüsüne dayanan daha gelişmiş bir sömürü biçimini getirmeye çalışıyordu. Yabancı kölelerin kullanılması kent halkının ekonomik etkinliklerinde, zanaat atölyelerinde ve ticaret işletmelerinde büyük bir önem kazandı.</p>

      <p class="paragraf-1">Attika’daki bu mücadelenin başlangıç evrelerinden birini söylencelerden öğreniyoruz: Atinalı Kylon’un 630 yılına doğru eupatrides iktidarını devirmek ve Atina’ya tiran olmak girişimi. Soylu sınıfı kökenli Kylon bir olimpiyat oyunları şampiyonuydu. Megara tiranı Theagenos’un damadı olduğu için onun desteğine güveniyordu. Bir şenlik sırasında, yandaşlarıyla birlikte bir baskın yaparak Akropolis’i ele geçirdi. Ama, kısa bir süre sonra, kendilerine bağlı “tarla halkı”nı toplayan eupatrides tarafından sarıldı ve kuşatmaya alındı. Kylon kaçmayı başardı, yandaşları Athena tapınağına sığındılar. Kuşatma ve açlıktan bitkin düştükleri için, hayatlarına dokunulmaması koşuluyla teslim oldular. Ama sığındıkları yerden çıkar çıkmaz hepsi öldürüldüler. Bu kırımdan güçlü Alkmeonidai ailesi sorumlu tutuldu. Bu durum karşısında Alkmeonidai ailesinin düşmanlarının da katıldığı Kylon yandaşları, onları andını bozmak ve kutsallığa saygısızlıkla suçladılar. Hepsi sürgün edildiler ve ölülerinin kemikleri mezarlarından çıkartılıp ülke sınırlarının dışına atıldı.</p>

      <p class="paragraf-1">Thukydides’in (I, 126) aktardığı bu öykünün masalsı ayrıntılarına karşın, Atina yönetimini ele geçirmek amacıyla hazırlanan bir komplo, söz konusu dönemde hiç kuşkusuz vardı. Kylon, kırsal kitlelerin, geomores’in desteğini sağlamadığı ve “tarla halkı” bu iyi hazırlanmamış kentli isyanının bastırılmasında eupatrides’e yardım ettiği için başarısızlığa uğramıştı.</p>

      <p class="paragraf-1">Bu başarısızlıkla sonuçlanan girişim Attika’da uzun süren bir karışıklık döneminin başlangıcıdır. Bu ayaklanmalara, çoğu zaman yazılı olmayan ve sözel olarak aktarılan klan geleneklerini canının istediği gibi yorumlayan eupatrides mahkemesi yol açıyordu. Demos’un eupatrides’e karşı mücadelesinde direndiği isteklerden biri, bu nedenle, doğmakta olan köleci toplumun hukuksal ilişkilerini düzenleyen yazılı ve herkesin uymak zorunda olduğu bir yasanın çıkartılmasıydı.</p>

      <p class="paragraf-1">Halkın hoşnutsuzluğunun bir ayaklanmaya dönüşmesi tehlikesi karşısında aristokratlar boyun eğmek ve bir yasa hazırlamak üzere arkont Drakon’u (621) görevlendirmek zorunda kaldılar. Gerçekte ilkel klan geleneklerinin bir derlemesi olduğu için, “Drakon yasaları” katılığıyla ünlendi. Sebze, meyve hırsızlığı da aralarında olmak üzere en küçük hırsızlık ölümle cezalandırılıyordu. Atinalı hatip Demades (IV. yy), Drakon’un yasalarını “mürekkeple değil kanla” yazmış olduğunu söyler. Bununla birlikte, yürürlüğe yazılı bir yasa koymak soylu sınıfın keyfî yönetimini bir noktaya kadar sınırlandırdığı için bir ilerlemeydi. Taş tablalara kazınan yasalar Agora’da herkesin görüşüne sunuldu; böylece kararlar halkın belli bir denetimine sergilenmiş oluyordu.</p>

      <p class="paragraf-1 para-style-override-8"><span class="char-style-override-8">3. Solon’un reformları.</span> Drakon yasaları, kentli demos’un ve köleleşmiş geomores’in durumunu hiç de iyileştirmedi. Bu nedenle mücadeleyi şiddetlendirdi ve gerçek ayaklanmalara yol açtı: “Mücadele şiddetliydi ve iki parti (demos ve eupatrides) uzun süre karşı karşıya kaldı”, diyordu Aristoteles (<span class="char-style-override-9">Atina Anayasası,</span> V, 2). Anlaşmazlıklara son vermek için, Atina’nın siyasal ve ekonomik düzeninde bir reform yapılması gerekiyordu. Halk hareketini, ünlü şair Solon’un çok geniş yetkilerle donanmış arkont ve arabulucu olarak atanmasını sağlayan küçük tüccarlar partisi yönetiyordu. Halk hareketleri eyleminin tehdit edici niteliği karşısında, Solon 594 yılında, toplumsal ve siyasal reformlar hazırlamakla görevlendirildi.</p>

      <p class="paragraf-1">Solon yıkıma uğramış bir soylu aileden geliyordu. Gençliğinden itibaren ticaret yapmak zorunda kalmış ve bu sayede kentli demos’la yakın ilişki kurmuştu. Aristokratların açgözlülüğünü ve büyüklenmesini kınayan içli şiirleri halkın sevgisini kazanmıştı. Megara’nın elinde bulunan ve Atina’nın Phaleron limanının çıkışını kapatan Salamis (Salamina) adası onun isteği ve katılmasıyla alınmıştı.</p>

      <p class="paragraf-1">Arkont sıfatıyla, Solon “…siyasal devrimler adı verilen diziyi önce mülkiyete darbe indirerek başlattı”<span class="dipp"><a class="footnote-link" href="#footnote-225-20" id="footnote-225-20-backlink">20</a></span>. İşe, “yükün hafifletilmesi” anlamına gelen <span class="char-style-override-9">seisabteia</span> ile başladı: Tarlalardaki ipotek taşlarını kaldırdı, borçları ve ipotekleri sildi ve köleleşmiş bütün borçluları azat etti. Yabancı ülkelere köle olarak satılanlar, bedeli devlet kesesinden ödenerek geri alındı. Gelecekte, borçlunun vücudu üzerinde sahip olduğu haklar, alacaklının elinden alınıyordu. Bununla ilgili olarak Aristoteles şunları yazar: “Bedenin rehine konulması karşılığı borç vermeyi yasaklayarak, Solon, halkı şimdi ve gelecekte azat etti” (<span class="char-style-override-9">Atina Anayasası,</span> VI, 1). Borçluları ferahlatmak için para reformu yapıldı. Aigina para sistemi yerine Euboia para sistemi getirildi. 100 yeni drahmi, para değeri olarak, 73 eski drahmiye eşitti, bu da borçları % 27 oranında azaltıyordu. Daha sonra, çocuksuz kişiler için mallarını vasiyet yoluyla bırakmak ve devretmek özgürlüğü getirildi; o zamana kadar böyle bir şeye klan ve ailenin mülkiyet hakları engel oluyordu. Bütün bu önlemler toprak soylularına karşı alınmıştı ve köylü sınıfını kurtarmayı amaçlıyordu.</p>

      <p class="paragraf-1">Solon şiirlerinden birinde reformunu dile getirir: Bunu yaptığı için Toprak Ana tarafından kınanmaktan korkmaz. “…her yanına gömülmüş taşları söküp çıkardığım, Olymposluların kutsal anası kara Toprak; eskiden köleydi, özgür şimdi. Satılmış birçok insanı, tanrıların kurduğu yurtlarına, Atina’ya getirdim… korkunç zorunluluklar yüzünden sürgüne gitmek zorunda kalmış insanları… burada bile aşağılık bir köle hayatı yaşayan ve efendilerinin öfkesi karşısında titreşen insanları özgürlüklerine kavuşturdum.” (<span class="char-style-override-9">Aristoteles, Atina Anayasası,</span> XII, 2).</p>

      <p class="paragraf-1">Solon’un bunları izleyen ekonomik önlemleri ticaret ve mesleklerin gelişmelerini kolaylaştırdı. Zeytinyağı ve şarap dışında, besin maddelerinin ihracını yasakladı. Aigia para sisteminin yerine Euboia para sisteminin getirilişi de Atina’nın ticaret ve koloni politikasının İonya’ya ve Karadeniz’e açılan boğazlara yöneldiğini haber veriyordu. Plutarkhos’un tanık olduğu üzere, Solon her fırsatta meslekleri destekliyor ve yabancı sanatçıları Attika’ya çekiyordu. Oğulların kendilerine bir meslek öğretmemiş olan babalarına bakmamasına izin veren bir yasa çıkardı. Tutumluluğu zorunlu kılan, aşırı lüksü ve soyluların düğünler ve cenaze törenleri için yaptıkları yararsız masrafları yasaklayan yasalar çıkardı.</p>

      <p class="paragraf-1">Solon’un önemli bir önlemi de doğuştan soylu sınıfın yürütme erkini kaldıran ve vergi yükümlülüğü ilkesini, eskilerin deyimiyle, “timokrasi”yi getiren siyasal reformuydu; yurttaşların siyasal yaşama katılmaları artık kökenlerine değil, servetlerine, gelirlerine ve servetlerine göre yer aldıkları sınıfa bağlıydı.</p>

      <p class="paragraf-1">Toplum vergi yükümlülüğüne göre dört sınıfa ayrıldı: İlk grup en zenginlerden, topraklarından en az <span class="char-style-override-9">500 medimnos</span> (bir medimna 52,3 litreye eşitti, bir medimnos arpanın değeri bir drahmiydi) tarımsal ürün alanlardan oluşuyordu. Bunlara <span class="char-style-override-9">pentekosioimedimnoi</span> (beş yüz medimnos sahipleri) deniliyordu. Yönetici görevlere gelmek (arkont olmak) ve bunun sonucu olarak <span class="char-style-override-9">Areios pagos</span>’a girmek hakkına yalnız bunlar sahiptiler. İkinci sınıf, yıllık gelirleri 300-500 medimnos arasında olan yurttaşlardan oluşuyordu. Askere atlarıyla gidebilmek olanaklarına sahip oldukları için bunlara <span class="char-style-override-9">atlılar</span> (hippeis) deniliyordu. Atlılar, agoranomos (çarşı ağalığı), kolakretai (polis komiseri) vb. ast görevlere gelebiliyorlardı. Yıllık gelirleri 200-300 medimnos olan yurttaşlar üçüncü sınıfı oluşturuyordu. Gelirleri bir çift öküz almalarına olanak sağladığı için bunlara <span class="char-style-override-9">zeugites</span> (zevgitler=koşulacak hayvanları olanlar) adı veriliyordu. Savaşa ağır silahlarla gitmek zorundaydılar. Bunların çoğunluğu geomores’ti. İlk iki sınıf gibi bunlar da Solon zamanında kurulan <span class="char-style-override-9">Dörtyüzler Meclisi’</span>ne ve ağır ceza mahkemesine seçilebilirlerdi. Nüfusun geri kalan bölümü <span class="char-style-override-9">thetes</span> (gündelikçiler, yoksul köylüler) dördüncü sınıfı oluşturuyordu. Bunlar Halk Meclisi’ne ve ağır ceza mahkemesine girebilirdi; seçmek ve oy vermek hakları vardı, ama kendileri seçilemezlerdi.</p>

      <p class="paragraf-1">Sonuç olarak, yönetimin yapısı önemli değişikliklere uğramıştı. Arkontlar en zenginler arasından ve her biri on aday gösteren file’lerde seçiliyorlardı; toplam kırk aday arasından kura çekme yöntemiyle dokuz arkont seçiliyordu. Ama asıl önemlisi halk meclislerinin yeniden kurulmasıydı, bütün Attika yurtaşları halk meclisine katılıyorlar ve Atina devletinin bütün görevlilerini seçiyorlardı.</p>

      <p class="paragraf-1">Hukuksal alanda yapılan yenilikler daha az önemli değildi. Halka yargılamalara katılma olanağı sağlamak için, yurttaşlık ve kamu haklarıyla ilgili davalarda, mahkemelerde jüriler kuruluyordu. Böylece, Halk Meclisi, Dörtyüzler Meclisi ve ağır ceza mahkemeleri Atina yönetiminin yeni kurumları oldular.</p>

      <p class="paragraf-1">Solon’un kurduğu düzen büyük bir ilerici rol oynadı: “Öyleyse burada anayasaya (yönetim biçimine) yepyeni bir öge giriyordu: Özel mülkiyet. Devletin yurttaşlarının hakları ve görevleri, toprak mülklerinin büyüklüğüne göre değerlendirildi ve mülk sahibi sınıfların etkisi arttığı oranda eski kandaşlık toplulukları önemini yitirdi; <span class="char-style-override-9">gentilice</span> örgütü yeni bir yenilgiye uğradı.”<span class="dipp"><a class="footnote-link" href="#footnote-225-21" id="footnote-225-21-backlink">21</a></span></p>

      <p class="paragraf-1">Ayrıca, borç için ilkel kölelik biçimi kaldırıldı ve bu da kölelerin emeğinin daha gelişmiş biçimde sömürüsüne olanak sağladı: Yabancı ülkelerden getirilen tutsakların sömürülmesine olanak verdi. “Başlardaki, kendi hemşerilerinin hoyratça sömürülmesinin yerine, özellikle köleler ve Atinalı olmayan korunuklar sömürüldü”<span class="dipp"><a class="footnote-link" href="#footnote-225-22" id="footnote-225-22-backlink">22</a></span> diye yazıyor bu konuda Engels.</p>

      <p class="paragraf-1">Ama, kendisi köken olarak soylu sınıftan gelen ve serveti gereği kentli zenginler arasında yer alan Solon, kentli zenginlerin yararına doğuştan soylu sınıfa esaslı bir darbe indirdi. Bununla birlikte, klanlar düzeninin bütün kalıntılarını ortadan kaldırmadı. Örneğin, soylu sınıfın temel dayanağı olan büyük toprak mülklerine dokunmadı ve soyluların baskın rol oynadıkları file ve fratrilerde siyasal önemlerini olduğu gibi bıraktı. Aynı zamanda, köktenci reformlar, özellikle yeniden genel paylaşımını isteyen yığınların isteklerine kararlı bir şekilde karşı çıktı.</p>

      <p class="paragraf-1 para-style-override-8"><span class="char-style-override-8">4. Peisistratos’un tiranlığı.</span> Solon, aşırı önlemlerden sakınan ve tam ortada kalmaya özen gösteren politikacıların genel yazgısını yaşadı: Eupatrides’in defterini dürmedi ve yurttaşlarının aşağı katmanlarının isteklerini tümüyle yerine getirmedi. “Demokratik Parti, onun toprakları yeniden dağıtacağını, soylu sınıf ise aynı yapıyı koruyacağını ya da biraz değiştireceğini sanmıştı. Ama o ikisine de ters düşmüştü.” (<span class="char-style-override-9">Atina Anayasası</span>, XI, 2).</p>

      <p class="paragraf-1">İnsanların hoşnutsuzluğu Solon’u her yana karşı kendini savunmak zorunda bıraktı; kendisinin de söylediği gibi “köpek sürüsünün arasında kalmış bir kurt benzeri çırpınmak” zorunda kaldı. Doğal olarak mücadele tekrar ve her zamankinden şiddetli başladı. Dört yıl sonra, Atinalılar birinci arkontu bile seçemediler ve bu böyle dört yıl sürdü. 581 yılında Arkont Damasias boşu boşuna iktidarı ele geçirmeye kalkıştı.</p>

      <p class="paragraf-1">Ama yaşanan yılların deneyimi, mücadeleyi çok daha sistemli bir duruma getirmişti. Aristoteles, ortaya üç partinin çıktığı bu dönemi <span class="char-style-override-9">Atina Anayasası</span> (XIII, 4) adlı yapıtında anlatır. Lykurgos’un yönettiği aristokratik parti “<span class="char-style-override-9">Pedionlular</span>”, eupatrides topraklarının bulunduğu verimli Pedion ovasının insanları bağrında toplamıştı; en zengin mülk sahiplerinin çıkarlarını ve eski düzene dönülmesini istiyorlardı. İkinci parti, Atina’nın en güçlü ailelerinden biri olan Alkmeonidai ailesinin önderliğini yaptığı “Paralialılar” (deniz bölgesi) partisiydi. Yeni düzeni kabul etmiş olan bu parti, deniz bölgesi tüccar ve zanaatçılarının (sanayicilerinin) çıkarlarını temsil ediyordu. Paralialılar’ın şefi Alkmeonidai ailesinden Megakles’ti. Genel olarak ılımlı olan partisi Solon’un çizdiği çerçevenin dışına çıkmıyordu. Üçüncü partiyi oluşturan “<span class="char-style-override-9">Diakrialılar</span>” (dağlılar, yaylacılar) Attika’nın kuzeydoğusundaki toprağı verimsiz Diakria yaylasında yaşıyorlardı. Toprakların yeniden paylaştırılmamasından hoşnutsuz olan toprak payı küçük köylüleri, “thetes”i, çobanları, gündelikçileri, yani bütün emekçi halkı, bu parti saflarında topluyordu. Toptan bir yeni düzenleme isteyen, en demokratik partiydi. Partinin başında, kendisi yüksek soylu sınıftan olmasına karşın aristokrasiyle iplerini koparmış ve halkın desteğini arayan Peisistratos vardı.</p>

      <p class="paragraf-1">Diakrialıların 560 yılında nasıl zafer kazandıklarını, Peisistratos’un nasıl tiran olup da Atina devletinin başına geçtiğini tam olarak bilemiyoruz. Günümüze kadar ulaşan fıkra türünden öyküleri Peisistratos’un düşmanları uydurmuş olabilirler. Herodotos’a göre (I, 59-64), “Kendi kendini yaraladı, katırlarını da yaraladı, sonra agoraya sürdü hayvanları, güya kent dışında düşmanlarıyla karşılaşmış, kendisini öldürmek istemişler ama ellerinden kurtulmayı başarmış gibi yaptı ve kendisine muhafız verilmesi için halka başvurdu…” Halk Meclisi kendisine inanmış ve koruyucu olarak “topuzlu adamlar” verilmiş. Bununla birlikte, bir yolunu bulup bunların sayısını çoğalttı ve 560 yılında Akropolis’i ele geçirip tiran oldu, deniliyor.</p>

      <p class="paragraf-1">Her ne olursa olsun, demokratik partinin zaferi ve Peisistratos’un devletin başına geçmesi, rakip partilerin zorlu direnmesiyle karşılaştı. İki parti ona karşı birleşip kendisini iki kez sürdüler. İkinci sürgünü on yıl sürdü. Sürgün Peisistratos Diakrialı yandaşlarıyla ilişkisini sürdürdü. Trakya’da Pangaion dağındaki altın madenîni işleterek mücadele için kaynak topladı. Atina’nın düşmanlarıyla, özellikle Euboia adasındaki Eretria kenti ile ittifaklar yaptı. Böylece kendisine askerî güçler ve köylünün desteğini sağlayan Peisistratos, 541 yılında Marathon körfezine çıktı, rakiplerini Pallene Savaşında bozguna uğrattı ve Atina’yı neredeyse savaşmadan ele geçirdi ve ölümüne kadar buranın egemeni oldu (527).</p>

      <p class="paragraf-1">Diakrialıların şeflerinin egemenlik döneminde doğuştan soylular kesin bir yenilgiye uğradılar. Soyluların çoğu sürgüne gitti, birçoğu öldürüldü ve geniş topraklarına el konuldu. Peisistratos’un önlemleri özellikle köylü ekonomisini sağlamlaştırmayı ve iktidarının başlıca desteği olan ağır silahlı piyadelerin durumlarını güçlendirmeyi amaçlıyordu. Köylülerin istediği gibi toprakların yeniden genel dağıtımına gitmedi, ama bununla birlikte, soyluların el konulan topraklarının büyük bir bölümünü yoksul köylülere dağıttı ve yoksul çiftçiler için yararlı bir devlet kredisi düzeni kurdu ve gelirler üzerinden % 10 vergi alarak, zenginlerin zararına, en yoksul nüfusun vergi yükünü hafifletti. Köylü sınıfı için çok önemli bir önlem, küçük uzlaşmazlıkları karara bağlayan gezginci yargıçların ve <span class="char-style-override-9">demes</span> (kırsal topluluklar) mahkemelerinin getirilmesiydi. Başka bir sınıftan geldiği için Peisistratos, Diakralıların desteğine tam olarak inanamazdı, bu nedenle Paralialılardan destek aradı: Bu partinin şeflerinden biri olan Mekagles’in kızıyla evlendi. Tüccar ve zanaatçılara yaranmak için büyük bir ticaret ve savaş filosu kurdu, yabancı ülkelerle ilişkileri yoğunlaştırdı. Atinalılar, Peisistratos döneminde, Attika’nın gereksinim duyduğu buğdayın belli başlı ambarlarından biri olan Pontos bölgesinde (Kuzey Kapadokya, bugünkü Çorum, Amasya, Tokat, Sivas bölgesi - Ö.İ) Miletosluların ayağını kaydırmaya çalıştılar. Bu amaçla, Sigeion kentini (Çanakkale bölgesinde) aldıktan sonra Hellespontos (Çanakkale boğazı) üzerinde bir dayanak noktası kurdular. Bu sırada Atinalılar ile Mısır arasındaki ilişkiler sıkılaştı. Demek ki dış ticaretin büyük ölçüde geliştiği görüldü. Peisistratos, Atina’nın gelecekteki koloni politikasını yönlendirdi ve Atina devletinin deniz gücünün temellerini attı.</p>

      <p class="paragraf-1">Aynı zamanda büyük yapım çalışmaları gerçekleştirdi. Atina görkemli yapılarıyla büyük bir kent oldu. Atina’da, Akropolis üzerinde, Hekatompedon tapınağı yapıldı; suya büyük bir gereksinim duyan bu kent için çok önemli olan su boruları döşendi, sarnıç düzeni kuruldu. Önemli bayındırlık çalışmaları (Samoslu Polykrates gibi başka tiranların da yaptığı) birçok zanaatçı ve işçiye ekmek kapısı sağladı. Peisistratos döneminde Atina, Grek kültürünün merkezi durumuna geldi. Tiran, sanatçıları ve Anakreon gibi ünlü şairleri kente çekmeyi başardı. Bir grup bilgini, <span class="char-style-override-9">İlyada ve Odysseia’</span>nın dağınık parçalarını toplamak, değişik metinleri karşılaştırdıktan sonra tek bir metin oluşturmakla görevlendirdi. Halk için, kırsal tanrı Dionysos (Büyük ve Küçük Dionysies) onuruna iki kez bayram düzenledi, bu şenlikler sırasında Atina’da ilk kez tiyatro temsilleri verildi.</p>

      <p class="paragraf-1">Peisistratos’un çalışmaları Atina’yı önemli bir kültür merkezi yaptı ve onu Grek kentleri arasında en önemli yere getirdi. Kent büyük bir uluslararası saygınlık kazandı. Ticaret ve devlet hazinesinin gelişmesine uygun koşullar, dönemi için ilerici bir toplumsal düzen olan köleciliğin evrimine katkıda bulundu. “Kölelerin emeği sayesinde ticaret, zanaat ve sanat meslekleri önde gelen çalışma dalları oldular.”<span class="dipp"><a class="footnote-link" href="#footnote-225-23" id="footnote-225-23-backlink">23</a></span>.</p>

      <p class="paragraf-1"><span>Ama yurt dışından bol miktarda buğday getirtilmesi ve kitle halinde köle sağlanması, köylü ekonomisine ağır bir darbe indirmekte gecikmedi.</span></p>

      <p class="paragraf-1 para-style-override-8"><span class="char-style-override-8">5. Peisistratos oğullarının düşüşü. Kleisthenes’in reformları.</span> Peisistratos 527’de öldüğü zaman çok yaşlanmıştı. İktidarı üç oğluna, Hippias, Hipparkhos ve Thessalos’a bıraktı. Üç kardeş içerde ve dışarda büyük güçlüklere göğüs germek zorunda kaldılar. Halkla olan ilişkilerinde son derece alçakgönüllü davranan babalarının tersine, bunlar mağrur ve erişilmez görünüyorlardı. Debdebeli saraylarının giderlerini sağlamak için kentte var olan her şeye (evlerin katlarına, asma katlara, vb.) vergi koydular.</p>

      <p class="paragraf-1">Dış ilişkilerinin bozulmasıyla durumları özellikle sarsıldı. Persler, Küçük Asya kıyılarını topraklarına katmışlar, Atina’nın müttefiki Samos tiranı Polykrates’i öldürmüşler, Mısır’ı istila etmişler ve Pontos’a giden boğazları ele geçirmişlerdi (513). Bu nedenle Atina’nın denizdeki durumu yalıtılmış gibiydi. Öte yandan, tiranlığa karşı mücadele eden aristokrasiyi açıktan açığa destekleyen ve Attika’dan sürgün edilen soylulara kucağını açan Sparta’nın gittikçe artan baskısını hissediyordu.</p>

      <p class="paragraf-1">Bu koşullar içinde, toprak soylusu sınıfın Atina tiranlarına karşı ayaklanmayı düşünmesinden daha doğal bir şey olamaz. Soylu sınıf, Harmodios ve Aristogeiton adlı iki aristokratın yönetiminde bir komplo hazırladı. Bunlar, Peisistratos oğullarından birinin, Harmodios’un kızkardeşine hakarette bulunmuş olan Hipparkhos’un kişisel düşmanıydılar. Komplocular halkın desteğine güvendikleri için suikast büyük Panathenaia bayramında yapıldı. Bununla birlikte sadece Hipparkhos’u öldürdüler. Harmodios olay yerinde öldü, Aristogeiton tutuklandı ve daha sonra idam edildi. Daha sonra anılarına Atina’da bir anıt dikildi ve “zorba katili” olarak onurlandırıldılar.</p>

      <p class="paragraf-1">Hipparkhos’un öldürülmesinden dört yıl sonra, Sparta ordusunun müdahalesi sonunda (510) Hippias sürgüne gönderildi. Spartalılar Atina’yı almayı başardılar ve başına göçmenlerin şefi İsagoras’ı geçirerek aristokrat oligarşisini yeniden kurdular. Sparta garnizonu Akropolis’i iki yıl (510-508) işgal altında tuttu ve terör Atina’yı kasıp kavurdu. Ama oligarşinin yeniden kurulması kısa sürdü: Ve müthiş bir halk ayaklanması, Diakralılar ile Paralialıları, Alkmeonidai ailesinden ve Paralialıların şefi Kleisthenes’in önderliğinde birleştirdi. Spartalılar kovuldu, Euboia işgal edildi ve aristokratlarının (hippobotes) toprakları Atinalı kolonlar (kleruk) arasında paylaştırıldı.</p>

      <p class="paragraf-1">Arkont seçilen Kleisthenes, ülkenin siyasal yaşamında kitlelerin artan rolünü hesaba katarak, Atina’nın rejimini demokratikleştirmeye girişti (506).</p>

      <p class="paragraf-1">Bu reform yeni <span class="char-style-override-9">yüz demos’</span>un örgütlenmesine sıkı sıkıya bağlıydı. Demoslar, Attika’nın bir ya da iki köyünden ya da bir kasabasından oluşan özerk birimlerdi. Atina’nın her mahallesi bir demostu. Demosların kendi meclisleri, kendi görevlileri, kendi toprakları, hatta kendi bayramları vardı. Her demosun başında bir yıllığına seçilen ve yerel işleri yönetip yurttaşların listesini tutan bir yönetici bulunuyordu. On sekiz yaşını doldurmuş gençler bu listelere yazılıyorlar ve vatandaşlık haklarını elde ediyorlardı. Genel kurullar demos üyelerinin Atina yurttaşlığını saptıyor ve kendileriyle ilgili olarak verilen bilgileri denetliyordu. Demoslar, bütün Atinalı politikacıların çıraklık dönemlerini geçirdikleri çok etkin bir yerel yönetim örgütleri oldular.</p>

      <p class="paragraf-1"><span>Kleisthenes’in bir başka önemli reformu da Atina yurttaşlarının yeni file (pylai) bölünüşüne uygun seçim sistemiydi. Çok eski zamanlardan beri varlığını sürdüren ve Solon tarafından dokunulmayan dört klan filesi, seçim bölgesi olarak kaldırıldılar ve başlangıçta her biri on demostan oluşan on file yönetim bölgesine dönüştürüldüler. Ama bu fileler bütün toprakları kapsamıyordu; bunların her birinin Attika’nın üç temel bölgesini temsil etmesi için, merkezin, kıyı ve dağlık bölgelerin birçok fileleri bunlara katıldı. Her file</span> <span class="char-style-override-9">trittyes</span> <span>(üçte bir) adı verilen üç parçadan oluşuyordu, toplam olarak otuz trittyes vardı. Böylece her filede, değişik meslek ve konumda yurttaşların bulunmaları sağlanmış oluyordu; eskiden hepsi aynı fileye ait olan ve her şeyde olduğu gibi seçimlerde de önemli bir rol oynayan büyük soylu ailelere gelince, artık parçalanmış oluyorlardı. Bu önlem doğuştan soylu sınıfın temel gücünü hiçe indiriyor ve Attika’nın üç bölgesine göre oluşmuş olan üç partiyi, yani yurttaşların üç partiye bölünmesini ortadan kaldırıyor. Fileler topraksal niteliklerinin yanı sıra yapısal tekbiçimlilik de kazanmış oluyorlardı.</span></p>

      <p class="paragraf-1">Kleisthenes, devletin merkez kurumlarını yeniden örgütledi. Üye sayısı yüz artan Solon’un Dörtyüzler Meclisi, Atina devletinin Yüce Meclis’i oldu. Her fileden elli delege seçiliyordu, her demosun mecliste kendi büyüklüğüne orantılı yeri vardı. <span class="char-style-override-9">Beşyüzler Meclisi</span>, Atina’nın temel yönetimsel örgütüydü. Sürekli toplantı yapıyordu. Üyelerinden ellisi, yılın onda biri sürede, sırayla gündelik işleri inceliyordu; söz konusu delegeler bu süre içinde onursal <span class="char-style-override-9">prytanis</span> (şef, vali) sıfatını alıyordu.</p>

      <p class="paragraf-1">Yurttaşlık haklarına sahip olan bütün Atinalılardan oluşan Halk Meclisi artık devletin gerçek yüce gücü ve köleci demokrasinin en yüksek örgütüydü. Halk Meclisi her gün değişen bir prytanis’in başkanlığında ayda üç-dört kez toplanıyordu. Halk Meclisi, Beşyüzler Meclisi’nin çalışmalarını denetliyor ve yönetiyordu; gerçekte Atina’nın ortak (kollektif) hükümdarıydı. Areios Pagos (Yaşlılar Meclisi) ve arkontların yetkileri sınırlanmıştı. Hazine artık birinci arkonta değil, file sayısına uygun olarak her yıl seçilen on veznedara bağlıydı. Askerî işler, on üyesi veznedarların seçildiği yöntemle seçilen strategos’lar (askerî şefler) kurulunun sorumluluğundaydı. Bunlar savaşta kendi filelerine komuta ediyorlardı. <span class="char-style-override-9">Polemarkhos’</span>un (askerlik işleriyle ilgili arkont) yetkisi savaş meclisi onursal başkanlığıyla sınırlıydı ve savaşta ordunun sağ kanadına komuta etmek hakkını sürdürüyordu. Daha sonra, strategoslar kurulu Atina demokrasisinin temel kurumlarından biri durumuna geldi.</p>

      <p class="paragraf-1">Nihayet, örneğin tiranlığın yeniden getirilerek, kurduğu düzenin değiştirilmesi olanağını ortadan kaldırmak amacıyla, Kleisthenes, <span class="char-style-override-9">ostrakimos</span>’u yani yıkıcı niyetlerinden kuşkulanılan “tehlikeli” yurttaşların yurt dışına sürgün edilmesi yöntemini getirdi. Bu önlem şöyle uygulanıyordu: Yılın başında, Beşyüzler Meclisi, Halk Meclisi’ne ostrakimos’a başvurmanın gereği olup olmadığını soruyordu. Halk Meclisi’nin çoğunluğu eğer olumlu yanıt verirse bir başka toplantı yapılıyordu. Bu toplantıda her üye devlet için tehlikeli saydığı kişinin adını bir kavkının (ostrakon) ya da bir kil parçasının üzerine yazıyordu. Toplantıya altı bin yurttaş katılmış ve katılanların çoğunluğu sanığın sürülmesi için oy kullanmışsa balotaj geçerli sayılıyordu. Sürgüne gönderilen kişi on yıl sonra geri dönüyor ve haklarına tekrar kavuşuyordu.</p>

      <p class="paragraf-1">Köle sahibi zengin tüccarların temsilcisi olan Kleisthenes, yoksullar lehine tek bir yasa çıkarmadı. Bütün önlemleri siyasal ilişkiler ve devletin yapısıyla ilgilidir. Attika nüfusunun büyük bölümünü oluşturan ve zorunlu emeği Atina toplumunun ekonomik yaşamının temeli olan köleler, herhangi bir hak elde etmek şöyle dursun, köleci demokrasinin yetkinleşmiş örgütünün ilk kurbanları oldular. Kadınlar ve toplumun ezilen, uyruklaşmış üyeleri metekler de siyasal haklardan yoksundular.</p>

      <p class="paragraf-1">Kleisthenes’in reformları Attika’da, yüz yıl süren siyasal ve toplumsal karışıklıkları sona erdirdi ve böylece toplumsal sınıflar ve devlet oluştu. Atina’da VII. ve VI. yüzyıllarda meydana gelen söz konusu değişikliklerin nedeni, özellikle Kleisthenes ve önceleri (selefleri) Solon ve Peisistratos değildirler. Bunların rolleri, yavaş yavaş, uygun bir köleci kuruluşlar düzeni yaratmak ve klanlar düzeninin kalıntılarını sona erdiren toplumsal hareketlerin sonuçlarını yasallaştırmakla sınırlıydı. Devindirici güç, toplumun alt katmanları, özellikle de kendisini köleleştirmek isteyen doğuştan soylu sınıfa karşı mücadele veren köylü sınıfıydı. Köylüler küçük üretici konumlarını korumayı başardılar ve köleci toplumla bütünleştiler.</p>

      <p class="paragraf-1">Buna benzer gelişmeler Hellas’ın öteki gelişmiş kentdevletlerinde de meydana geldi, ama belge eksikliği nedeniyle bunlar henüz incelenemediler.</p>

      <div class="footnotes">
        <div class="footnote">
          <p class="Dipnot"><a class="footnote-anchor" href="#footnote-225-20-backlink" id="footnote-225-20">20</a> F. Engels, <span class="char-style-override-9">Ailenin, Özel Mülkiyetin ve Devletin Kökeni</span>, s. 162.</p>
        </div>

        <div class="footnote">
          <p class="Dipnot"><a class="footnote-anchor" href="#footnote-225-21-backlink" id="footnote-225-21">21</a> F. Engels, <span class="char-style-override-9">L’Origine de la famille, de la propriété privée et de I’Etat</span>, s. 108.</p>
        </div>

        <div class="footnote">
          <p class="Dipnot"><a class="footnote-anchor" href="#footnote-225-22-backlink" id="footnote-225-22">22</a> Agy.</p>
        </div>

        <div class="footnote">
          <p class="Dipnot"><a class="footnote-anchor" href="#footnote-225-23-backlink" id="footnote-225-23">23</a> F. Engels, age, s. 108</p>
        </div>
      </div>
    </div>
  </div>
</body>
</html>
