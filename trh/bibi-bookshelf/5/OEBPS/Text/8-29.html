<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>8-29.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x8-29.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1-1">15</p>

      <p class="resimciz-1"><img alt="4.png" class="image" height="9" src="../Images/4_fmt15.jpeg" width="181" /></p>

      <p class="anabaslik-2" id="toc_marker-17">YENİ DÜNYA DÜZENSİZLİĞİ</p>

      <p class="tarih">1968–günümüz</p>

      <p class="resim-4"><img alt="3.png" class="image" height="21" src="../Images/3_fmt16.jpeg" width="57" /></p>

      <p class="paragraf-4">1956-68 dönemi, gelişmiş dünyanın çoğunda görece siyasi uzlaşmanın olduğu bir dönemdi. Üçüncü Dünya’nın bazı kısımlarında sömürge savaşları tüm şiddetiyle devam ediyordu ama gerek Doğu Bloku’ndaki ihtilaflar gerekse Batı’daki gösterilerle grevler, ilgili azınlıkların dışında pek etki yapmıyormuş gibiydi. Ardından 1968’de, yeni bir kitlesel protesto dalgası dünyayı sarsmaya başladı.</p>

      <p class="paragraf-4">1968’de ortaya çıkan radikal hareketler kısa süre içinde istihdamı, ücretleri ve çalışma koşullarını hedef alan saldırılara karşı çalışan insanların giderek büyüyen direnişiyle kaynaştı. Savaş sonrasının büyük patlaması giderek yavaşladı ve 1973’te durma noktasına geldi. Ardından kapitalist dünyanın dört bir yanında sınıf mücadeleleri patlak verdi.</p>

      <p class="paragraf-4">Ama yönetici sınıf, sendikalara ve halk hareketlerine karşı saldırıya geçti –1980’lerde özellikle Britanya’da acımasız bir sınıf savaşına sebep olan bir saldırı. Üst üste alınan önemli yenilgiler, güç dengesini zenginlerle büyük iş âleminin lehine değiştirdi. Sonuçta kapitalizm köklü bir tadilattan geçirildi: Sendikalar güç kaybetti, hizmetler özelleştirildi, emeğin süreksiz ve güvencesiz çalışması yaygınlaşırken refah, emekten sermayeye olacak şekilde baştan aşağı yeniden bölüştürüldü.</p>

      <p class="paragraf-4">Kapitalizmin yeni biçimine “neoliberalizm” diyoruz. Emperyalist gücün yeniden vurgulanması ve ABD ile müttefiklerinin küresel çıkarlarını desteklemek üzere savaşın umarsızca kullanılması, neoliberalizme eşlik ediyordu. Bunu, “Teröre Karşı Savaş” adıyla biliyoruz.</p>

      <p class="paragraf-4">Ama neoliberal kapitalizmin, borçlanmaya dayalı kısa vadeli bir çözüm olduğu anlaşılmıştır. 20. yüzyılın ilk on yılında “finansallaşma” devasa bir spekülatif balon yaratarak, sistemin tarihindeki en büyük bankacılık çöküşüne yol açtı. Öte yandan, kibirli bir haletiruhiyeyle girişilen emperyalist savaşların tek sonucu kıyım, mezhepçi kargaşa ve denetlenmesi zor ayaklanmalar oldu.</p>

      <p class="paragraf-4">Bu yeni dünya düzensizliğidir. İçinde yaşadığımız dünyadır. Bu dönemin (çağımızın) tarihi, 1945 sonrası sömürge savaşlarının en fecisiyle başlar: Vietnam.</p>

      <p class="ara1" xml:lang="en-GB">Vietnam Savaşı</p>

      <p class="paragraf-4">Napalm, insan bedenine yapışıp onu kemiğine kadar yakmak üzere tasarlanmış, pelte kıvamına getirilmiş benzindir. Amerikalı muhabir Martha Gellhorn, 1966’da Güney Vietnam’da bir hastaneyi ziyaret ettiğinde napalmın çocuklar üzerindeki etkisini görmüştü:</p>

      <p class="alinti">Yüzlerindeki etler aşağı, omuzlarına doğru akıp orada toplanıyor … O kadar birikiyor ki bu çocuklar başlarını döndüremiyorlar … Kangren başladığında ellerini, parmaklarını ya da ayaklarını kesiyorlar; tek kesemedikleri şey kafaları.</p>

      <p class="paragraf-4">ABD, Çinhindi bölgesinde Güney Vietnam, Kuzey Vietnam, Laos ve Kamboçya halklarına karşı yürüttüğü savaşlar sırasında 8 milyon tondan fazla patlayıcı kullandı. Bu miktar, II. Dünya Savaşı’na katılan tarafların, savaşın başından sonuna kadar kullandıklarının üç katıydı.</p>

      <p class="paragraf-4">Vietnam Savaşı’nda ölenlerin sayısı 5 milyonu buluyordu. Bunlardan 58.000’i Amerikan askeriydi. Geriye kalanlar Vietnamlı idi; bir milyon kadarı bir şekilde askerdi ama çoğu sivildi. Ölenlerin çoğu hava bombardımanları sonucu hayatını kaybetti. Nedeni basitti. ABD, halkın tamamına karşı savaş yürütüyordu. Dolayısıyla, düşmanı öldürmenin en kolay (ve güvenli) yolu, onlara havadan bomba yağdırmaktı. Mevcut koşullarda bu, “Komünizmin yayılmasını” durdurmanın en etkili yolu gibi gözüküyordu.</p>

      <p class="paragraf-4">İşgalcilerin önündeki askerî sorun, Vietkong’un (Güney Vietnamlı Komünist gerillalar) köylerden kaynaklanmasıydı. Köy ahalisinin oğlu, kızı olan gerillalar, Vietnam köylülerinin silahlı kanadıydı.</p>

      <p class="paragraf-4">ABD, bir seçim yapılması durumunda Komünistlerin oyların %80’ini alacağını tahmin ediyordu. Bu yüzden seçim falan yapılmadı. Bunun yerine, toprak ağalarıyla vurguncuların desteklediği yozlaşmış bir diktatörü ayakta tutmak için yarım milyon Amerikan askeri gönderildi. Toplumun geriye kalanı düşmandı. ABD ordusundan bir binbaşının, adamlarının Vietnam köyü Ben Tre’yi yerle bir etmesinden sonra olayı “köyü kurtarmak için onu yakmamız gerekiyordu” diye açıklaması bundan ötürüdür. “Kontrgerilla” savaşının mantığı buydu.</p>

      <p class="paragraf-4">İnanılmaz bir şekilde Vietnamlılar pes etmediler. Tam tersine, bombardıman ve yıkımlar şiddetlendikçe, acılar katmerlendikçe genç Vietnamlılar akın akın direnişin safına katıldılar. ABD emperyalizminin artan şiddeti, ateşe benzin dökmek gibi bir şeydi.</p>

      <p class="paragraf-4">Vietnam yoksul bir ülkeydi. Gerillalar ıskartaya çıkmış tüfeklerle, el yapımı bombalarla ve ormana kurdukları bubi tuzaklarıyla savaşıyorlardı. Zamanlarının çoğunu yeraltındaki tünellerde gizlenerek geçiriyorlardı. Ama yenilmesi zor rakiplerdi. Her şeyden önce Komünistlerin öncülük ettiği Ulusal Kurtuluş Cephesi’nde iyi örgütlenmişlerdi. Sonra, yabancı işgalcilere karşı uzun bir direniş geçmişi olan, etnik ve kültürel bakımdan homojen bir halktı. Yakın geçmişte Japon ve Fransız güçlerine başarıyla karşı koymuşlardı.</p>

      <p class="paragraf-4">II. Dünya Savaşı’nın sonunda, Japonya’nın yenilgisinden sonra Vietminh ulusal direniş hareketinin lideri Ho Şi Min, Vietnam’ın bağımsızlığını ilan etti. Ama Fransızlar sömürge yönetimini yeniden kurmakta kararlıydılar. Vietminh sekiz yıl boyunca Fransızlarla savaştı. 1954’te Dien Bien Phu Savaşı’nda kesin zafer kazandılar.</p>

      <p class="paragraf-4">Bunun ardından Sovyet ve Çinli destekçiler, yapılacak seçimlere göre ülkenin bölünmesini kabul etmeye ikna ettiler Vietnamlı liderleri. Bu ciddi bir hataydı. Almanya’nın, Kore’nin ya da Filistin’in bölünmesinin nasıl ki tarihî bir temeli yoksa Vietnam’ın bölünmesinin de yoktu. Bölünme, Soğuk Savaş siyasetiydi.</p>

      <p class="paragraf-4">Güney Vietnam’ın başkenti Saygon’da ABD destekli bir diktatörlük kuruldu. Hiçbir Vietnamlının bu konuda oy kullanma şansı olmadı. Ülkenin Kuzey’de milliyetçi bir rejim ile Güney’de vekil bir rejim arasında bölünmesi, kalıcı olacakmış gibi gözüküyordu. Güney’deki eski Vietminh savaşçıları, ABD’ye sorun yaratıyordu. Çünkü toprak ağalarına, vergi memurlarına ve polise karşı direnişi örgütleyebilecek kadar yaygın bir gizli şebeke kurmuşlardı. Çok geçmeden kırsal kesimin bazı bölgelerinde düşük yoğunluklu bir gerilla harekâtı başladı.</p>

      <p class="paragraf-4">Başkan Kennedy, 1960’da 400 olan “danışman” sayısını iki yıl sonra 18.000’e çıkarıp ABD’nin Saygon diktatörlüğüne verdiği askerî desteği artırarak çatışmayı şiddetlendirdi. Rutin bir uygulama gibiydi. ABD Başsavcısı Robert Kennedy, bir keresinde bir gazeteciye “bizde 30 tane Vietnam var” demişti.</p>

      <p class="paragraf-4">Ama Vietnam farklıydı. Çatışma çok geçmeden şiddetlenerek topyekûn bir savaşa dönüştü. 1965’in sonuna gelindiğinde ABD’nin 200.000 kişilik kara gücü vardı; 1968’de ise 500.000. 1965’ten itibaren Kuzey Vietnam yoğun bombardımana tutuldu.</p>

      <p class="paragraf-4">Keza 1970’den sonra komşu Kamboçya da. ABD, 1973’ün altı ayında, II. Dünya Savaşı’nda Japonya’ya attığı bombaların bir buçuk katı tonajda bomba attı Kamboçya’ya. Havadan yağan dehşet yüz binlerce insanı öldürdü. Kızıl Kmerler’in (Kamboçyalı Komünistler) ilerleyişi durduruldu. Ama halk, direnişin kökünü kazımak için kendi halkının bombalanmasına izin veren Phnom Penh’deki işbirlikçi rejiminden ölümüne nefret ediyordu. 1975’te savaş sona erdiğinde, Stalinist liderler köylü ordusunun öfkesini siyasi soykırıma, şehirsizleştirmeye ve tarımda köle emeğinin dayatılmasına yönlendirdiler. Pol Pot’un “ölüm tarlalarında” milyonlarca kişi kayboldu. Ama tohumu atan B-52 bombardıman uçaklarıydı: Fakirleşmiş bir ülkeyi kuşatan şiddet onun ekonomisini, toplumsal dokusunu ve siyasi aklıselimini mahvetmişti.</p>

      <p class="paragraf-4">1967’nin sonuna gelindiğinde, Amerikan kamuoyu artık savaşa karşı çıkmaya başlamıştı. Başkan Johnson idaresi, zaferin eşiğinde olduklarını iddia ederek yanıt verdi. Vietnam’daki ABD birliklerinin başkomutanı General Westmoreland, komünistlerin “büyük bir saldırı yapamayacak durumda” olduklarını iddia ediyor, şöyle devam ediyordu: “Düşmanın 1965’te kazanır durumdayken, bugün kesinlikle kaybetmekte olduğundan adım kadar eminim … Artık tünelin ucunda ışığın gözüktüğü önemli bir noktaya geldik”.</p>

      <p class="paragraf-4">Ulusal Kurtuluş Cephesi, 31 Ocak 1967’nin ilk saatlerinde Tet Saldırısı’nı başlattı. Kuzey Vietnamlı askerlerin desteklediği Vietkong gerillaları, Güney Vietnam’ın dört bir tarafında yaklaşık 100 hedefe eşgüdümlü saldırılar düzenlediler –birçok eyalet başkenti, ABD’nin önemli askerî üsleri, hatta Saygon’un merkezinde iyi savunulan ABD elçiliği bu hedefler arasındaydı. 19 kişilik bir gerilla grubu, dış kapıyı havaya uçurarak elçilik arazisine girdi ve ana binayı saatlerce elinde tuttu.</p>

      <p class="paragraf-4">O gece televizyonlarda yayınlanan görüntüler, Amerikan izleyicilerini şaşkına çevirmişti. Tam savaşın sonuna gelindiği düşünülürken, Güney Vietnam’ın her büyük şehrinde ve kasabasında çatışmalar alevlenmişti. General Westmoreland, 200.000 askerlik takviye güç gönderilmesini istedi.</p>

      <p class="paragraf-4">Ama savaş yanlısı başkan Johnson, üç hafta sonra başkanlığa tekrar aday olmayacağını açıkladı. Amerikan ordusu, beş yıl boyunca Vietnam’daki askerî mevcudiyetini azaltmaya başladı. Bunun sonucunda ABD’nin Güney Vietnam’daki işgali sona erecek (1973), Saygon diktatörlüğü devrilecek (1975) ve bölünmüş topraklar Komünist yönetim altında yeniden birleşecekti (1976).</p>

      <p class="paragraf-4">Köylü gerillalardan oluşan ordu, topyekûn savaşta ABD emperyalizmini yenmişti. Kavgalarında yalnız değillerdi. Mücadele sırasında Amerikan halkı yanlarında olmuştu. Dünyanın dört bir yanında milyonlarca kişi de. 1968’de savaş evin içine sıçramıştı. Dünya kapitalizminin kalbinin attığı topraklar isyan ateşiyle tutuşmuştu.</p>

      <p class="ara1" xml:lang="en-GB">1968</p>

      <p class="paragraf-4">Tet Saldırısı, dünya genelinde isyan yılının başlangıcı oldu. Militan gösteriler, kitle grevleri ve şehir ayaklanmaları dalgası, kapitalist sistemin belli başlı şehirlerine yayıldı. O günleri yaşayanların birçoğu, bunun 1848 ya da 1919 gibi bir devrim yılı olduğunu düşünüyordu. Her yerde umut ve sevinç dolu bir ruh hali hâkimdi. Savaş sonrasının yeni kuşağı (Atom bombasının gölgesinde büyüyen Patlama döneminin çocukları), artık yetişkinliğe adım atmış ve tarih sahnesine büyük bir gürültüyle çıkmıştı.</p>

      <p class="paragraf-4">Sistemin bütününe karşı başkaldırmak, 1968 olaylarının ortak noktasıydı. Keza öğrenci ve işçi gençlerin merkezî rolü de. Protestocular kendilerini tek bir hareketin parçası olarak görüyorlardı. Bir yerde başlayan bir eylem başka bir yere ilham veriyordu. Ama 1968 olayların farklı yönleri de vardı. Mücadele, ülkeden ülkeye farklılık gösteren toplumsal kırılma çizgileri üzerinde patlak verdi.</p>

      <p class="paragraf-4">Britanya’da ana odak noktası Vietnam idi. Mart ayında binlerce gösterici, elleri zincirlenmiş bir halde, Vietnam direnişinin bayraklarını taşıyarak ve “Hey, Hey, LBJ [Lyndon Baines Johnson], Kaç çocuk öldürdün bugün?” diye slogan atarak, Grosvenor Meydanı’nda bulunan ABD elçiliğine yürümüştü. Polisle şiddetli çatışmalar yaşandı. Ekim ayında, Vietnam Dayanışma Kampanyası ikinci bir gösteri düzenledi. Mart gösterisinin üç-dört katı sayıda, yaklaşık 100.000 kişinin katılımıyla, o dönemde hiçbir siyasi gösteride görülmemiş büyüklükte bir eylem oldu. Ünlü üniversitelerden katılan binlerce kişinin yanı sıra sendika flamalarının arkasında çok sayıda işçi de yürüyordu.</p>

      <p class="paragraf-4">ABD’de de ana odak noktası savaştı. Şikago belediye başkanı Daley, Ağustos 1968’de Demokrat Parti Konvansiyonu sırasında dışarıda yapılan barış gösterisinin dağıtılması için polise ve Milli Muhafızlara emir verdiğinde milyonlarca kişi, kapitalist devletin demokratik muhalefete uyguladığı şiddetin canlı görüntülerini televizyon ekranlarından dehşetle izledi.</p>

      <p class="paragraf-4">Ama hareketin en güçlü hissedildiği yer şehirlerde siyahların yaşadığı gettolardı. Medeni Haklar savunucusu Martin Luther King Nisan 1968’de Memphis’de bir suikasta kurban gittiğinde, siyah Amerika’da bir öfke patlaması oldu. Daha önce 1964’te Harlem’de, 1965’te Watts’da, 1966-67’de bir düzine başka yerde yine polis aleyhtarı büyük ayaklanmalar olmuştu. Ama bu sefer, benzersiz bir yıkım, yağma ve çatışma gecesinde, Amerika’nın dört yanında yüzlerce şehir ateşler içinde kalmıştı.</p>

      <p class="paragraf-4">Çekoslovakya’da farklı türde bir mücadele ortaya çıktı. Yönetimi üstlenen bürokrasi içindeki çatlaklar derinleştikçe, aydınlarla öğrenciler arasında başlayan tartışmalar Stalinist sansürü işlevsiz kılmıştı. Öğrenciler bağımsız bir sendika kurdular. İşçiler, hükümetin belirlediği görevlilerin, devlet güdümündeki sendikalardan çıkarılması lehine oy kullandılar. Medyada tartışma ortamı canlandı. Ağustos 1968’de Rus tankları, “Prag Baharı”nı ezmek için sokaklara çıktı. Reformcu liderler tutuklanıp sürgüne gönderildi. Ama karşılarına çıkan pasif direnişi kırmak Rusların 9 ayını alacaktı.</p>

      <p class="paragraf-4">O yıl gelişmiş dünyanın birçok yerinde gösteriler, grevler ve işgaller yaşandı. Derry’den New York’a, Batı Berlin’den Meksiko’ya, Varşova’dan Roma’ya, her yerde kitlesel protestolar düzenleniyordu. Ama hareketin devrimin eşiğine gelmesi, Mayıs-Haziran 1968’de Fransa’da oldu. Fransız öğrenci hareketi, savaş karşıtı düşüncelerin yanı sıra üniversitedeki koşulları, eğitimin niteliğini ve devlet başkanı Charles de Gaulle’ün 10 yıllık idaresi sırasında Fransa’da kurduğu otoriter sistemi protesto ediyordu.</p>

      <p class="paragraf-4">Yetkililer aşırı tepki gösterdiler. Paris Üniversitesi’ni tamamen kapatıp polis gönderdiler. Polisin uyguladığı şiddet, kitlesel bir direnişe yol açtı. “Barikatlar Gecesi”nde (10/11 Mayıs), saatler boyunca çevik kuvvet polisleriyle çarpışan öğrencilerle genç işçiler, en sonunda onları üniversite yerleşkesinin bulunduğu Left Bank’tan geri çekilmeye zorladılar.</p>

      <p class="paragraf-4">İşçiler, çatışmalarla ilgili canlı yayınları radyolarından dinlediler ya da televizyondan seyrettiler. De Gaulle’ün polisinden onlar da nefret ediyorlardı. Polisi, hiçbir cezai yaptırımla karşılaşmaksızın grevdeki işçileri katlettikleri eylemlerden tanıyorlardı. Sendika liderleri, tabanın baskısıyla öğrencilere destek olmak için bir günlük genel grev çağrısı yaptı. İşçilerin tepkisi tüm beklentilerin ötesine geçti. 13 Mayıs’ta yüz binlerce işçi, on binlerce öğrenciyle birlikte yürüdü. Sloganlar iktidarın keyfini kaçıracak cinstendi: “<span class="char-style-override-9">Adieu</span> de Gaulle! On yıl yetti artık!” Ertesi gün, Nantes’deki Sud Aviation fabrikasının genç işçileri işgal eylemi başlattılar. Bu eylem dalga dalga yayıldı. İki hafta içerisinde, tahminen on milyon işçinin greve gittiği, yüz binlercesinin de işyerlerini işgal ettiği Fransa’da ekonomi durma noktasına geldi.</p>

      <p class="paragraf-4">1936 olayları, daha büyük bir ölçekte yeniden yaşanıyordu. Fransa devrimin eşiğine gelmişti. De Gaulle toplantıya çağırdığı generallerine akıl danıştı: Gerektiği takdirde hükümeti savunmak için birliklerini gönderecekler miydi? Sonuçta, olaylar 1936’da olduğu gibi nihayete erdi. İşçi sınıfı arasında hâlâ büyük itibarı olan Komünist Parti, ücret zammı ve genel seçim vaadiyle işe geri dönülmesini savundu. Devrimci grevi sona erdirip Fransız kapitalizmini kurtaran gerici generaller değil, reformcu liderler oldu.</p>

      <p class="paragraf-4">Fransa’da ve dünyanın farklı yerlerinde yaşanan 1968 olayları, 1975’e kadar sürecek bir siyasi krizin fırtınalı başlangıcıydı. Peki nedeni neydi? 1950’li ve 1960’lı yılların uzun uykusunu sona erdiren neydi?</p>

      <p class="paragraf-4">Britanyalı feminist Sheila Brown’a göre “Vietnam bizim kuşağın İspanyası idi ve insanların çektikleri acılar ruhumuzda derin izler bırakmıştı”. Askerî araçların köylü halka karşı acımasızca kullanıldığı Vietnam, dünyada yanlış giden her şeyin içine sıkıştığı bir örnek gibiydi: Emperyalizm, şiddet, adaletsizlik, yoksulluk. Ama 1968-75 arasında dünya kapitalizmini sarsan krizin sebebi olmaktan çok katalizörüydü.</p>

      <p class="paragraf-4">Savaş en fazla ABD’yi etkilemişti. Amerikalar, saldırgan taraf kendi ülkeleri olduğundan ve genç insanlar savaşa gönderilmek üzere askere alındığından sokaklara döküldüler. Ama burada bile savaş başka meselelerle bağlantılıydı. Dünya ağır sıklet boks şampiyonu Muhammed Ali, “Hiçbir Vietkonglu bana ‘zenci’ demedi” diyordu. Gerçek düşman elbette anavatandaydı.</p>

      <p class="paragraf-4">Her şey 1955’te, Rosa Parks’ın artık yeter deyip bir otobüste beyazlara ayrılan koltuğa oturmasıyla başlamıştı aslında. Bu eylem, önce Montgomery ile Alabama’nın ırkçı iktidar yapısını sarsan otobüs boykotlarının, ardından da tüm Güney’in ırkçı iktidar yapısını sarsacak siyah Amerikalıların kitlesel hareketinin fitilini ateşledi. On yıl süren Medeni Haklar Hareketi mücadelesi Amerika’yı dönüştürdü. Siyah olsun, beyaz olsun, genç eylemciler kuşağını radikalleştirdi. Savaş geldiğinde artık ne yapacaklarını biliyorlardı.</p>

      <p class="paragraf-4"><span>Harekete gücünü kazandıran, Büyük Patlama’nın şekillendirdiği toplumsal dönüşümdü. Siyah Amerikalılar artık yeter diyorlardı çünkü çiftliklerin yalıtılmış ve korku dolu çalışma koşullarından kopup büyük şehirlerde çalışmaya gelenlerin sayısı çok fazlaydı. Aynı şey dünya genelinde de geçerliydi. Ekonomik patlama milyonları fabrikalara çekmişti –yoksul ülkelerden zengin olanlara, kırsal bölgelerden şehirlere, evden çalışma yerlerine. Ayrıca yepyeni sanayiler, banliyöler ve insanların yoğunlaştığı yeni yerler yarattı. Yüksek öğrenim de ayrıcalıklı bir azınlığa mahsus bir alan olmaktan çıkıp gençliğin daha büyük bir kısmının faydalandığı bir fırsata dönüşmüştü. Örneğin, Britanya’da 1939-64 arasında üniversite öğrencisi sayısı 69.000’den 300.000’e yükseldi. 1968’de Paris’te 200.000 öğrenci vardı ki bunların yaklaşık 30.000’i o yılki gösterilere katıldı.</span></p>

      <p class="paragraf-4">Dünya değişirken eski baskılar katlanılmaz oldu, yeni sömürü öfkeyi büyüttü. Sıklıkla olduğu üzere ilk harekete geçenler (siyahlar, öğrenciler, savaş karşıtı protestocular), bir bütün olarak işçi sınıfına yol gösterdiler. Öncü, diğerlerini hem yaşadıkları koşulları ve adaletsizleri derinlemesine düşünmeye, hem de karşı saldırıya geçmek üzere aralarında örgütlemeye cesaretlendirdi. Kadınların kurtuluşu hareketi ve eşcinsel hakları hareketi, 1960’ların kitlesel radikalleşmesinin ürünüydü. Ama 1968’de Fransa’da, takip eden yıllarda İtalya, Britanya ve Portekiz’de olduğu gibi işçiler de harekete geçtiğinde sistem temellerinden sarsıldı.</p>

      <p class="ara1" xml:lang="en-GB">1968-75: İşçi İsyanı</p>

      <p class="paragraf-4">Mayıs 1968’de Fransa’da yaşanan olaylar, dünya kapitalizminin genel siyasi krizinin yoğunlaşmış bir ifadesiydi. Militan öğrenci gösterileri, on milyonlarca işçinin katıldığı bir genel grevi tetiklemiş, bu da doğrudan doğruya devlet iktidarını sorgulanır hale getirmişti.</p>

      <p class="paragraf-4">Mayıs ayı başında yetkililer Paris Üniversitesi’ni tatil ettiler ve polis, gösteri yapan öğrencilere acımasızca saldırdı. Ay sonuna gelindiğinde, Fransa’da işçi sınıfı devriminin âdeta eli kulağındaydı. Başka yerlerdeki olaylar kimi zaman benzer bir seyir izledi ama farklılıklarla ve her zaman daha yavaş bir hızda.</p>

      <p class="paragraf-4">Batı Almanya’da üniversiteler, 1970’li yılların başında radikalizmin ve militan protestoların merkezi olmayı sürdürdü. Ama savaş sonrası dönemde Avrupa ekonomilerinin en başarılısı olan ülkede işçi sınıfının büyük ölçüde edilgen kalması, öğrenci eylemcilerin Alman toplumundan kopuk, dolayısıyla da aşırı solculuğa (hatta uç örneklerde terörizme) meyilli olmasına yol açtı.</p>

      <p class="paragraf-4">ABD’de de işçiler sınırlı bir rol oynadı. Harekete, savaş karşıtı protestolardan eşcinsel haklarına kadar çeşitli kampanyalara katılan öğrenciler, siyah eylemciler ve genç radikaller egemendi. Bu kısmen örgütlü emeğin zayıflığından ama aynı zamanda da savaş, zorunlu askerlik ve ırkçılığın çok temel meseleler olmasından ötürüydü. En büyük protestolar, Milli Muhafızların, Ohio Kent State Üniversitesi kampüsünde çevreye ateş açıp dört savaş karşıtı öğrenciyi öldürüp dokuzunu yaraladığı Mayıs 1970’de yaşandı. Bu vahşet gösterisi karşısında ABD’nin her yerinde okullar işgal edildi.</p>

      <p class="paragraf-4">Adanın 1921’de bölünmesinden sonra Katolik azınlığın sistemli bir ayrımcılıkla karşı karşıya kaldığı Kuzey İrlanda’da şiddetli sürtüşmeler oldu. Medeni hakları için gösteri yaparken mezhepçi polisin ve sağcı güruhların defalarca saldırılarına maruz kalan Derry’nin Katolik halkı, Ağustos 1969’da ayaklanarak Bogside ilçesini, halkın kontrolünde bir yasak bölgeye çevirdi.</p>

      <p class="paragraf-4">Başka yerlerde işçi sınıfı ana sahneye çıktı. İtalya’nın 1969 “sıcak sonbaharı”nda grevler, resmî sendika kanallarının dışında hareket eden sıradan metal işçilerinin başlattığı fabrika işgalleri dalgasıyla birlikte doruğa çıktı. Grevciler, yeni demokratik işyeri yapısının tanınmasını, sözleşmelerin yerelde müzakere edilmesini, çalışma saatlerinin kısaltılmasının yanı sıra sigorta, emekli maaşı ve sosyal yardımların beyaz yakalı işçilerle eşit düzeye getirilmesini talep ediyorlardı.</p>

      <p class="paragraf-4">Britanya’da, grevler ve toplu halde grev gözcülüğü yapma eylemleriyle hükümetin ücret kontrolleri ve sendika düşmanı yasaları aşıldı. Madencilerin, ücretlerin düşürülmesine yönelik girişimlere cevaben greve gittikleri 1974’te Muhafazakâr Parti iktidarı seçimleri kaybetti.</p>

      <p class="paragraf-4">Latin Amerika’nın çoğu da karmaşa içindeydi. Salvador Allende’nin devlet başkanı olarak seçilip radikal reforma bağlı bir Halk Birliği hükümetini kurduğu Şili, değişim umutlarının başlıca odak noktası olmuştu. Patronlar Allende’ye görevden el çektirmek için grev düzenlediklerinde, işyerlerinin kontrolünü ele geçiren işçiler bir işçi konseyleri (<span class="char-style-override-9">cordones</span>) ağı kurdular. 1972, Şili’nin devrim ile karşı-devrim arasında dengede durduğu bir yıldı.</p>

      <p class="paragraf-4">Uzun süredir iktidarda olan İspanya diktatörü Franco 1975’te öldüğünde, rejim kitle grevleriyle boğuşuyordu. Ücretlerin artırılması taleplerine demokratik reform, bölgesel özerklik ve siyasi tutsakların serbest bırakılması talepleri eşlik ediyordu.</p>

      <p class="paragraf-4">İspanya’daki gelişmeler, diktatör Caetano’nun Nisan 1974’te askerî bir darbeyle devrildiği Portekiz’de yaşanan daha dramatik olaylardan derinden etkileniyordu. Yerine geçen muhafazakâr general Spinola, zincirlerinden kurtulmuş olan mücadele dalgasının önüne geçemedi. Afrika’daki sömürge savaşlarına derhal son verilmesini isteyen radikal subaylar, Lizbon ile Setnave tersanelerinde, başka sanayi kollarında grev yapan işçilerle ittifaklar kurdular. Sağcı darbe girişimi bastırıldı ve Spinola alaşağı edildi. 1968’de Fransa’da ve 1972’de Şili’de olduğu gibi 1974’te Portekiz’de de işçi sınıfı devriminin eşiğine gelinmişti.</p>

      <p class="paragraf-4">Ne var ki, Marksist teorisyen Chris Harman’ın “son yangın” dediği, küresel ölçekli 1968-75 siyasi krizi, hiçbir yerde başarılı devrimle sonuçlanmadı: Ne Fransa, Şili, Portekiz’de, ne de elbette Almanya, ABD ve Britanya’da.</p>

      <p class="paragraf-4">Kriz iki yoldan biriyle çözüldü: Kanlı bir baskıyla ya da (daha sıklıkla) özenle planlanmış bir pasifleştirme stratejisiyle. Her iki durumda da yönetici sınıfın, hareketi bozguna uğratıp sistemin istikrarını yeniden sağlama şansına sahip olmasında, Solun siyasi kafa karışıklığı ve hatası büyük önem taşıyordu.</p>

      <p class="paragraf-4">Baskı Latin Amerika’da kuraldı. İlk olarak 2 Ekim 1968’de Meksiko’da denendi. Olimpiyat Oyunları’nın başlamasına on gün kalmışken Meksiko’nun otoriter tek parti rejimi, hiçbir şeyin dikkatleri devlet destekli bu gösteriden uzaklaştırmasına izin vermemeye yeminliydi. Ayrıca Meksikalı öğrencilerin protesto hareketini, toplumun geneli üzerinde radikalleştirici bir etki yapmadan yok etmeye de kararlıydı. O gün düzenlenen kitlesel bir gösteri, şehir merkezinin en büyük meydanında 5.000 polis tarafından kuşatıldı. Ateş açma emri verilen polis en az 100 kişiyi öldürdü. Yüzlercesi yaralandı ve tutuklandı. Bir günlük devlet terörü, tüm protesto hareketini dağıttı.</p>

      <p class="paragraf-4">Şili’de kitle hareketi daha geniş ve derinlikli idi. Milyonlarca işçi, köylü ve gecekondu sakini, 1970-73 arasında kitle mücadelesine ve taban demokrasisi girişimine katılmıştı. Bu hareketin yok edilmesi ister istemez Meksiko’dan çok daha kanlı olacaktı.</p>

      <p class="paragraf-4">Allende, sosyalizme parlamenter yolla gidileceğine inanan sol-reformcu bir siyasetçiydi. Destekçilerine anayasanın dışına çıkmayan yöntemlere bağlı kalmalarını tavsiye ederek onları silahlandırmayı reddetti. General Pinochet, Eylül 1973’te Şilili toprak sahipleriyle patronların, Amerikan çokuluslu şirketlerinin ve CIA’nın desteğiyle askerî bir darbe yaptı. Binlerce Allende taraftarı yakalanıp katledildi. Arjantin’de de benzer bir şey oldu: Değişim isteyen kitle hareketi anayasal kanallara yönlendirildi; ardından 1974 darbesi, on binlerce solcu eylemcinin katledilmesine ya da “ortadan kaybolmasına” yol açtı.</p>

      <p class="paragraf-4">Baskı, menünün değişmeyen yemeğiydi. Her yerde gösteri ve grev yapanlara polis saldırıyor, mahkemeler de üzerlerine düşeni yapıyordu. Kimi zaman açıktan öldürülüyorlardı. 30 Ocak 1972 tarihinde Derry’de Britanya askerleri, 13 Medeni Haklar göstericisini katletti –“Kanlı Pazar” diye bilinen olay.</p>

      <p class="paragraf-4">Ama toptan baskı genellikle seçenekler arasında olmuyordu. Kanlı Pazar bir hataydı. Amacı protesto hareketini ezmekti ama tam tersi etki yaptı: Yüzlerce genç Katolik’in İrlanda Cumhuriyet Ordusu’na (IRA) katılmasıyla silahlı bir mücadeleye dönüştü. Medeni Haklar Hareketi, siyahların protestolarına karşı uygulanan (ve Martin Luther King’in suikasta kurban gitmesiyle doruğa ulaşan) devlet şiddetinin Kara Panterler biçiminde militan bir silahlı tepkiyi doğurduğu ABD’de de aynı rotayı takip etti. Britanya kabinesi, grevdeki madencilerin öldürülmesi durumunda işçi sınıfının tepkisinden çekindiği için 1972’de grevcilere karşı askerî birliklerin kullanılması önerisini reddetti. Nihayetinde, sistemin varlığı polisle askerlerden daha çok reformcu siyasetçilerle sendika görevlilerine bağlıydı.</p>

      <p class="paragraf-4">Fransa model olmuştu. Komünistlerin egemenliğindeki CGT, devletle işverenlerin sınırlı ekonomik tavizler vermeyi kabul ettikleri Grenelle Anlaşmasını temel alarak, tekrar işbaşı yapılmasını önayak olmuştu. Avrupa kapitalizminde siyasi istikrarın yeniden sağlanması genellikle bu kalıbı izledi. Sendika liderleriyle Sosyal Demokrat ya da Komünist siyasetçiler, devletten birtakım tavizler koparmak için kitle hareketinin gücünü kullandılar ama ardından hareketi yatıştırıp gücünü ortadan kaldırmak için işçiler üzerindeki nüfuzlarını kullandılar. Buna İtalya’da “Tarihî Uzlaşma” (yani Komünist Parti’nin, sağcı Hristiyan Demokratlar ile uyum içinde devleti yönetmeye istekli olması); Britanya’da “Sosyal Sözleşme” (hükümetin reform vaadi karşılığında sendika gözetiminde ücret kesintileri yapılması ve grev yasakları konması); İspanya’da “Moncloa Paktı” (faşizmin devrilmesinin ardından liberal siyasetçilere tam da ihtiyaç duydukları soluklanma fırsatını sunan ücret sınırlamaları, kamu harcamalarının budanması ve sendikaların grevlere karşı çıkması).</p>

      <p class="paragraf-4">Belki de hepsi arasında akıbeti en garip olanı Portekiz’di. Komünist Parti, diktatörlük zamanındaki yeraltı örgütlenmesinden büyük bir itibarla gün ışığına çıktı. Ama ardından kendini işçi sınıfı devrimine değil, radikal subayları kazanarak Stalinist bir rejim kurma girişimine adadı. Daha etkili bir manevrayla da köşeye sıkıştı. Sağcı subaylar harekete geçerek solcu subayları bastırdılar. Arkalarında geniş bir ılımlı siyasi partiler koalisyonu vardı. Parlamenter yönetimi ve sınırlı toplumsal reformu savunan Sosyalist Parti, bu sürecin başlıca kazananıydı. Devrim iç burukluğuyla sona erdi.</p>

      <p class="paragraf-4">İster kan dökülerek isterse bürokratik manevrayla sona erdirilmiş olsun, 1968-75 kitle hareketinin yenilgisi, muazzam ve öngörülemeyen sonuçlar doğuracaktı. Büyük Patlama’nın sonuna gelinmişti. Kapitalizm şimdi siyasi krizin yanı sıra ekonomik krizle de yüz yüzeydi. Kriz 1970’lerin ortalarında derinleşecekti ama yönetici sınıf, kitle hareketinin halen saldırı pozisyonunda olmasıyla karşılaştırıldığında krizi işçi sınıfı aleyhine çözümleyecek güce sahipti.</p>

      <p class="ara1" xml:lang="en-GB">1973-92 Uzun Durgunluğu</p>

      <p class="paragraf-4">Büyük Patlama 1973 sonbaharında birden sona erdi. 1960’ların sonlarında dünya ekonomisinde ortaya çıkan sorunlar büyüme hızını düşürmüştü ama aniden küresel durgunluğa girilmesi şok etkisi yarattı. Krizin artık geçmişte kaldığı düşünülüyordu. Sosyal Demokratlardan sağcı Muhafazakârlara kadar kapitalizmin savunucuları, patlama-düşüş döngüsünün ortadan kalktığını ve sistemin artık düzenli büyümeyi, tam istihdamı ve iyileşen yaşam standartlarını güvence altına aldığını öne sürüyorlardı. Ama 1974-76 gerilemesinde işsizlik ikiye katlandı. Ardından, tekrar toparlanamadığı gibi 1980-82’deki ikinci gerilemede tekrar ikiye katlandı. Bundan sonra işsizlik oranları hep yüksek seyretti ve 1980’lerin büyüme oranları, 1960’ların ancak yarısı kadar oldu.</p>

      <p class="paragraf-4">Kriz hiçbir zaman 1930’lardaki kadar ağır olmadı ama müzmindi –uzun süreli stagnasyon ve yavaş büyüme, belki de en iyi ifadesiyle “Uzun Durgunluk” dönemi. Devletin Büyük Patlama sırasında işleyen ekonomi yönetimi manivelaları artık işe yaramıyordu. Ekonomide ilave talep yaratarak gerilemeleri dengeleme amaçlı hükümet harcamalarının pek etkisi olmuyordu –enflasyonu körüklemek dışında.</p>

      <p class="paragraf-4">Siyasetçiler hızla sağa kayarak tepki verdiler. Başbakan Callaghan, “Vergileri düşürüp hükümet harcamalarını pompalayarak, durgunluktan çıkış yolunu bulabileceğimizi düşünürdük”, diyordu Eylül 1976’da toplanan Britanya İşçi Partisi Konferansı’nda. “Tüm samimiyetimle bu seçeneğin artık mevcut olmadığını söylüyorum; zaten bahsettiğim haliyle de enflasyonu ekonominin başına musallat ederek çalışıyordu. Bu her olduğunda, ortalama işsizlik düzeyi yükselmiştir”. Aslında hükümet ne yaparsa yapsın işsizlik yükseliyordu. Kapitalizmin çelişkileri –rekabete ve kâra dayalı bir ekonomi sisteminin akıl dışı yönleri, siyasi temsilcilerinin yönetme gücüne yine kafa tutuyordu. Ne yanlış gitmişti?</p>

      <p class="paragraf-4">Zamanında yeni bir norm olarak görülen Büyük Patlama aslında kural dışı [<span class="char-style-override-9">anomali</span>] bir şeydi. Karşılaştırılabilecek yegâne kesintisiz büyüme dönemi 1849-73 arasıydı. 1873 Uzun Bunalımı’nın başlamasından sonra şu ya da bu türden krizler hep norm olmuştu. Kapitalizm, ancak silah harcamalarına, emperyalizme ve savaşa bağımlılığıyla ayakta kalabilen, son derece hastalıklı bir sistem haline gelmişti.</p>

      <p class="paragraf-4">1945’ten sonra düşüşün geri dönüşünü engelleyen, bu bağımlılığın farklı bir türü olmuştu: Barış zamanında hükümetin silahlanmaya, altyapıya ve kamu hizmetlerine daha önce görülmemiş düzeylerde harcama yapması. Bunun arkasında üç etken vardı: Savaş sonrası yeniden inşa döneminin gereksinimleri; radikalleşmiş işçi sınıfından kaynaklanan toplumsal reform baskısı; Soğuk Savaş sırasında uluslararası ilişkilerin askerîleşmesi. Kısacası Büyük Patlama, devlet-kapitalist ekonomik müdahalelerle kotarılmıştı. Rusya gibi tam anlamıyla devlet-kapitalist ekonomilerde bunun doğruluğu zaten açıktı ama ABD gibi görünürde serbest piyasa ekonomilerinde de doğruydu. II. Dünya Savaşı’nın en şiddetli döneminde, hükümetin askerî harcamaları ABD’nin ekonomik üretiminin yaklaşık %50’sini oluşturuyordu. On yıl sonra hâlâ %15 civarındaydı. Patlama bu sayede sürekli ve istikrarlı oldu.</p>

      <p class="paragraf-4">Ama kapitalizm silah bağımlısı olmuşsa da bu ancak geçici bir çözümdü. Üç zorlu sorun Büyük Patlama’nın altını oydu. Küresel ekonominin 1950’li ve 1960’lı yıllarda genişlemesiyle bunların etkisi iyice arttı.</p>

      <p class="paragraf-4"><span>Birincisi, silah harcamalarının yüksek düzeylerde olduğu ekonomiler, patlamayı ancak rekabet güçlerinden fedakârlık ederek sürdürebiliyorlardı. Silah harcamaları fuzulidir. Emekten tasarruf sağlayan makinelere yapılan harcamalardan farklı olarak emek üretkenliğinin yükselmesine, birim maliyetlerin düşürülmesine ve dolayısıyla sanayinin rekabet gücünün artmasına hiç katkı yapmaz. II. Dünya Savaşı’nın mağlup devletleri Almanya ile Japonya’nın, savaş sonrası dönemde ekonomik gelişmenin dinamoları olması bundan ötürüdür. Batı Almanya GSYH’sinin %3-4’ünü silaha harcadı –Britanya’ya göre oldukça düşük, Amerika’ya göreyse çok daha düşük bir oran. Japonya’nın harcamaları daha da azdı (yalnızca %1). Bunun sonucunda her iki ekonomi de yeni teknolojiye yoğun yatırım yapabildi ve 1950’lerin başından itibaren olağanüstü yüksek büyüme düzeylerine ulaşabildi. Batı Almanya ile Japonya’nın büyüme oranları, takip eden yirmi yıllık dönemde ABD’nin kabaca üç katıydı.</span></p>

      <p class="paragraf-4">Böylece, hantal, silaha dayalı ekonomiler ile dinamik, ihracata yönelik olanlar arasındaki uçurum büyüdü. Büyük Patlama sırasında Batı Almanya’nın ileri ekonomilerin toplam üretimi içindeki payı ikiye katlanırken, Japonya’nınki üç kattan fazla arttı. ABD’nin payı üçte ikinin üzerindeyken yarının altına indi.</p>

      <p class="paragraf-4">Yani silahlanma yükü azaltılmalıydı. ABD’de üretimin silahlara ayrılan kısmı 1950’lerin başı ile 1970’lerin ortası arasında yarı yarıya düştü. Chris Harman’ın ifadesiyle: “Piyasa rekabeti dinamiği, askerî rekabetin dinamiğini durmaksızın baltalıyordu”. Ama sonuçta, silah harcamalarının küresel ekonomiyi canlandırma ve istikrar kazandırma etkisi de geriledi.</p>

      <p class="paragraf-4">İkinci sorun daha zorluydu. ABD ile Sovyetler Birliği, silahlanma yüklerini azaltmak için yumuşama [<span class="char-style-override-9">detant</span>] politikası izleyebilirken, zorunlu görülen ücret ve refah kesintilerini işçi sınıfına kabul ettirmenin o kadar kolay olmadığı anlaşıldı.</p>

      <p class="paragraf-4">İşsizlik, kapitalizmde ekonomik bir zorunluluktur. Marx’ın “yedek emek ordusu” dediği şey, işçileri işsizlik korkusuyla daha düşük ücretleri kabullenmeye zorlayarak emek gücünün fiyatını düşürür. Ama Büyük Patlama, bir kuşak boyunca neredeyse hep tam istihdam koşulları yaratmıştı. Emek arzı yetersizdi, işverenler eleman için yarışa tutuşuyordu, işsizlik korkusu neredeyse ortadan kalkmıştı ve işçiler, daha iyi şartlar talep etmek için işyerlerinde güçlü sendika örgütleri kurabiliyordu.</p>

      <p class="paragraf-4">Hükümetler aynı zamanda uygun fiyatlı konutlar, yeni hastaneler, daha iyi okullar ve refah hizmetleri sağlama baskısı altındaydı. “Sosyal ücret”, kişisel ücretle birlikte yükseldi. Örneğin Britanya’da, işçi sınıfının milli servetten aldığı pay Büyük Patlama sırasında GSYH’nin yaklaşık yarısından üçte ikisine yükseldi.</p>

      <p class="paragraf-4">Artan ücretler ve hükümet harcamaları, talep yaratarak patlamanın sürmesine yardımcı oldu. Ama bu aynı zamanda kapitalistlerin maliyet artışı, rekabet gücünün azalması ve kârların baskılanmasıyla yüz yüze kalması demekti. Emek hareketinin güçlü olduğu yerlerde bu konu özellikle sorun yaratıyordu. Örneğin Britanyalı kapitalistler bu yüzden Batı Alman ve Japon kapitalistler karşısında gerilediler.</p>

      <p class="paragraf-4">Üçüncü sorun, sermayenin uzun dönemde giderek merkezîleşme ve yoğunlaşma eğiliminin bir sonucuydu –yani dünya ekonomisinin sayıları sürekli azalan dev şirketlerin hâkimiyetine girmesi. Büyük Patlama sırasında çokuluslu şirketlerin yükselişi, hükümetlerin kontrol gücünü büyük ölçüde aştığından devlet güdümlü kapitalizm çerçevesinin de dışında kalan bir ekonomik gücün yükselişi demekti. Britanya’da en büyük 100 şirket 1949’da imalat sektörü üretiminin %21’ini gerçekleştirirken, bunların payı 1970’de %46’ya yükselmişti. Silahlar, arabalar, ilaçlar ve elektronik ürünler gibi temel sanayi kollarında faaliyet gösteren modern işletmelerin finansa, teknolojiye, hammaddelere, üretim tesislerine ve pazarlara küresel ölçekte ulaşma olanağının olması giderek önem kazandı.</p>

      <p class="paragraf-4">Birçok ülke ekonomisi, çokuluslu şirketlerin yanında cüce kalıyordu. Küreselleşen faaliyetleri sayesinde düzenleme ve vergilerden kaçınabiliyor, sermaye kontrollerinin etrafından dolanabiliyor ve sübvansiyonlarla diğer imtiyazlardan faydalanabiliyorlardı. Ulus devletler, teknolojiye, yatırımlara ve pazarlara ulaşabilmek için özel kesime daha cömert koşullar sunmaya zorlanıyordu. Ulusal ekonomilerin sınırlarını yarıp geçen rekabetçi sermaye birikimi, kapitalist gelişmenin bir önceki evresinin mekanizmalarını gereksiz kılıyordu.</p>

      <p class="paragraf-4">1970’lerin ortalarına gelindiğinde Büyük Patlama sona ermiş ama bunun da ötesinde onu mümkün kılan devlet güdümlü kapitalizm, kriz ve çatışmanın ortasında çökmeye başlamıştı. Onun yerini almak üzere yeni bir küreselleşmiş şirketler “neoliberal” kapitalizmi biçimi ortaya çıktı.</p>

      <p class="ara1" xml:lang="en-GB">Neoliberalizm Nedir?</p>

      <p class="paragraf-4">Önceleri “parasalcılık” ya da “Thatchercılık” denilen neoliberalizm, kimi zaman ideolojik bir sapmadan ibaret olarak görülür. Bu son derece yanlıştır. Neoliberal akademisyen, gazeteci, siyasetçi, bankacı ve girişimcilerin benimsedikleri “serbest piyasa” teorisinin, kapitalist ekonominin fiilen nasıl çalıştığını kesinlikle açıklayamadığı doğrudur. Bu teori, bununla uğraşmak yerine gerek sisteme yerleşik açgözlülüğe, yoksulluğa ve kaosa, gerekse siyaset ve iş dünyası seçkinlerinin tuhaf, hak edilmemiş zenginliklerine sözde bilimsel bir gerekçe sunar. Bu anlamda neoliberalizm, yönetici sınıfın kendi kendini haklı çıkaran ideolojisinden başka bir şey değildir.</p>

      <p class="paragraf-4">Ama neoliberalizm, 1970’lere gelinceye kadar kıyıda köşede kalmış sağcı bir görüştü. Friedrich Hayek ve Milton Friedman gibi serbest piyasa teorisyenlerine takıntılı tipler diye bakılıyordu. İktisatçılarla politika yapıcıların ezici çoğunluğu, devlet müdahalesi ile kamu harcamalarının ağırlığını hissettirdiği karma bir ekonomiyi destekliyordu.</p>

      <p class="paragraf-4">1970’lerde, devlet güdümlü kapitalizmin biriken çelişkileri, Büyük Patlama’yı sona erdirip dünyayı Uzun Durgunluk’a iten krizi hızlandırdı. Neoliberalizm bu krize verilen yanıttır. Özünde, küresel zenginlerin diğer herkesle mücadele ettikleri bir sınıf savaşıdır. Amacı, emekçilerin 1945’ten bu yana elde ettikleri kazanımları ortadan kaldırmak, sömürü ve kâr oranını yükseltmek, zenginliği emekten alıp sermayeye verecek şekilde yeniden bölüştürmektir.</p>

      <p class="paragraf-4"><span>İlk itki, Uzun Durgunluk sırasında kapitalistler arası rekabetin şiddetlenmesiydi. Daralan pazarlar, hem işçi çıkararak hem de çalışmaya devam edenlerin ücretlerini aşağı çekerek patronların maliyetleri düşürmesi gerektiğini ifade ediyordu. Bu bir kere başladı mı küresel bir “dibe doğru yarış”a dönüşüyor ve krizden ortaya çıkan yeni ekonomik düzenin daimî bir özelliği haline geliyordu. Ulusal ekonomilerin, otarşik blokların ve devlet güdümlü kapitalizmin çağı artık geçiyordu. Küresel ekonominin, ulus devletlerin kontrolü dışındaki uluslararası bankalarla çokuluslu şirketlerin egemenliğine girdiği yeni bir çağın ilk ışıkları ufukta yükseliyordu.</span></p>

      <p class="paragraf-4">Neoliberal kapitalizmin finansal ve sınai mega-şirketlerinin yükselişi, birçok yönden ana hatlarıyla belirlenebilir. Örneğin ABD’nin doğrudan yabancı yatırımları, 1950’de 11 milyar dolardan 1976’da 133 milyar dolara yükseldi. Amerikan şirketlerinin uzun vadeli borçlanmalarının hisse senedi değerlerine oranı, 1955’te %87’den 1970’de %181’e yükseldi.</p>

      <p class="paragraf-4">Başka bir örneğe bakacak olursak, Batı Avrupa bankalarının döviz işlemleri 1968’de 25 milyar dolardan 1974’te 200 milyar dolara çıktı. 74 azgelişmiş ülkenin toplam borcu 1965’te 39 milyar dolarken 1974’te 119 milyar dolara tırmandı.</p>

      <p class="paragraf-4">Büyük Patlama sırasında damla damla biriken bu niceliksel değişimler, 1970’lerde taşma noktasına geldi. Küresel şirketler artık ulus devletleri gölgede bırakmıştı. Chris Harman, Uzun Durgunluk’u yorumlarken 1984’te şöyle diyordu:</p>

      <p class="alinti">Sanki savaş öncesi dönemin krizi yeniden sahneye konuyordu ama bir farkla. Ulusal ekonominin bankalarından borçlanan rakip firmalar yerini uluslararası ekonominin uluslararası bankalarından borçlanan devlet kapitalizmlerine ve çokuluslu firmalara bırakıyordu.</p>

      <p class="paragraf-4">Böylece ulusal yönetici sınıflar üzerinde, “kendi” işçi sınıflarını daha fazla sömürmeleri için amansız bir baskı oluştu. Yüksek ücretler yeni yatırımların gelmesini engelleyebilirdi. Keza kamu hizmetleriyle sosyal yardımları karşılamak için iş dünyasına salınacak vergiler de. İşyerlerini daha güvenli yapmak, çalışma saatlerini sınırlandırmak ve doğum iznini güvenceye almak üzere tasarlanmış yasalar için de durum benzerdi.</p>

      <p class="paragraf-4">Yönetici sınıfın karşı saldırısı, ilk kez 1973 askerî darbesinin ardından Şili’de test edildi. Kısa bir süre sonra, 1975’te Muhafazakâr Parti’nin lideri olarak seçilen Margaret Thatcher bu yaklaşımın en önde gelen taraftarıydı.1979’da başbakan olan Thatcher, iki seçim daha kazanarak 1990’a kadar görevde kaldı. Neoliberalizmin yılmaz bir savunucusuydu.</p>

      <p class="paragraf-4">Daha önce Edward Heath’in Muhafazakâr Parti hükümeti, 1972’de ve ardından 1974’te sanayideki eylemlerle yıkılmıştı. Thatcher sendikaları, refah devletini ve işçi sınıfını hedef alan topyekûn bir karşı saldırı başlatmaya kararlıydı. Heath idaresiyle mücadelede başı çeken maden işçileri başlıca hedefti.</p>

      <p class="paragraf-4">Maden ocaklarının kapatılması programı, madencileri hem geçim kaynaklarını hem de kendi topluluklarını kurtarmak için ümitsizce bir kavgaya sürükledi. Tarihin en uzun süren kitle grevi yaşandı –bir yıl boyunca (1984-85) 150.000 işçi grevdeydi. Madencileri paramiliter tarzda polis şiddeti, mahkeme oyunları ve medyanın yalan yağmuru bekliyordu. Sonunda geçim kaygısıyla işlerinin başına döndüler. Madencilerin yenilgisi, Britanya sendikacılığının belini kırdı. Britanya, 1970’lerin başlarında dünyanın en iyi örgütlenmiş ve en militan işçi sınıflarından birine sahipti. 1985’ten bu yana sendikalı sayısı yarıya düştü ve son 20 yılda Britanya’da grev oranı, 19. yüzyıldan beridir en düşük seviyesindedir.</p>

      <p class="paragraf-4">Madencilerin yenilgisinin küresel önem taşıdığı bugün açıkça görülebiliyor: Uluslararası yönetici sınıfın, işçi sınıfının neoliberalizme karşı direnişine indirdiği en önemli darbedir. Thatcher ile takipçilerinin, kesinti ve kamu işletmelerini tasfiye programını öne çıkarmasına izin vermiştir.</p>

      <p class="paragraf-4">Millileştirilmiş sanayilerin ve kamu hizmetlerinin özelleştirilmesi, hem kamu hizmetlerinde çalışan örgütlü işçilerin büyük pazarlık yapılarını parçalar, hem de rakip işverenlerin, imtiyaz hakları ve ihaleler için birbirleriyle yarışırken karşılıklı fiyat kırarak ücretleri aşağı ittikleri koşulları yaratır. Bu, Piyasalaştırma ile özelleştirmenin gerçek amacıdır: Bunlar, sendikal örgütlenmeyi zayıflatacak, güvencesizliği artıracak, ücretleri aşağı çekecek ve refahı çalışan insanlardan şirket zenginlerine doğru yeniden bölüştürecek mekanizmalardır.</p>

      <p class="paragraf-4">Özel kesim sermayesi, kamu hizmetlerinin başlıca sağlayıcısı olarak devlet sermayesinin yerine geçiyor. Devlet, vergi gelirlerini konutlar, hastaneler, okullar ve refah sistemi biçiminde sosyal ücret olarak tekrar sisteme sokmak yerine, bu hizmetleri sunmaları için şirket vurguncularına para ödüyor ve onlar da bu hizmetlerin teminini, ödeme gücüne göre yeniden şekillendiriyorlar. Sendikalar zayıflatılıyor, hizmetler sınırlanıyor ve maliyetler düşürülüyor. Bundan asıl faydalananlar, neoliberal kapitalizmin küresel mega-şirketleridir.</p>

      <p class="paragraf-4">Güvenlik firması G4S bir örnektir. Bir dizi satın alma ve birleşme faaliyeti sonucu kurulmuştur bu şirket. Şu anda 125 ülkede 650.000 kişi istihdam ediyor –%39’u Asya, %19’u Avrupa, %17’si Afrika, %9’u Kuzey Amerika, %8’i Latin Amerika ve %8’i Ortadoğu’da. Britanya’da hapishaneleri, polis hizmetlerini yürütüyor ve halka açık etkinliklerde güvenliği sağlıyor. Kamu sektörü özelleştirmelerinden en fazla faydalananlardan biri olan şirket, 2011’de Britanya’daki faaliyetlerinden 1,59 milyar sterlin gelir elde ediyordu. Kurumlar vergisi olaraksa yalnızca 67 milyon sterlin (%1,5) ödüyordu.</p>

      <p class="paragraf-4">Devlet güdümlü kapitalizmin sonu bu nedenle devletin sonu demek değildir. Ekonomi yönetiminde, sanayi yatırımlarında ve refah hizmetlerinin sunulmasında devletin rolü daralmıştır. Ama başka rolleri genişlemiştir.</p>

      <p class="paragraf-4">Devlet her zaman sermaye için büyük bir pazar olagelmiştir. Ama kamu hizmetleri satıldıkça iş fırsatları hızla artmaktadır. Örneğin Britanya hükümeti şu anda Ulusal Sağlık Hizmeti’ni özelleştiriyor. Yıllık sağlık bütçesi 125 milyar sterlin. Britanya’da sağlık hizmetleri kısa bir süre sonra bir avuç özel şirketin hâkimiyetinde olacak.</p>

      <p class="paragraf-4">Avrupa Birliği ve Uluslararası Para Fonu gibi devletler arası organlar dahil olmak üzere devlet, ekonomik kriz yönetiminde de merkezî rol oynamayı sürdürüyor. 2008’den bu yana, uluslararası finans kapitale koltuk değnekliği yapmak amacıyla iflas etmiş bankalara trilyonlarca dolar pompalayan bir mekanizma işlevi görüyor.</p>

      <p class="paragraf-4">Bu arada devletin, yönetici sınıfın hem içerideki hem de dışarıdaki düşmanlarına (kapitalizm karşıtı göstericilere, grev yapan işçilere, gerillalara, bağımsız bölgesel güçlere) karşı kullanılacak silahlı bir kuvvet olarak asli ve özgün rolü, neoliberal dönemde artmıştır. Kesintiler, özelleştirmeler ve artan eşitsizlikler, toplumun bütünlüğünü ve birlikteliğini zedelemiştir. Hastane inşa ediyorsanız hemşirelere ihtiyacınız olur. Onları kapatırsanız polise ihtiyacınız olur. Neoliberalizmin tipik özellikleri küreselleşme, özelleştirme ve askerîleşmedir. Bunlar bize, Büyük Patlama’nın devlet güdümlü kapitalizminden tamamen farklı bir yeni dünya düzeni bırakmıştır.</p>

      <p class="paragraf-4">Bu yeni dünya düzeni jeopolitik olduğu gibi ekonomik bir biçime de sahiptir. İki olay (1989’da Berlin Duvarı’nın yıkılması ve 2001’de Dünya Ticaret Merkezi’nin çökmesi), Soğuk Savaş’ın iki kutuplu dünyasından çıkıp ekonomik ve jeopolitik bakımdan daha parçalı bir Teröre Karşı Savaş dünyasına girdiğimizin işaretleri olmuştur.</p>

      <p class="ara1" xml:lang="en-GB"><span>1989: Stalinizmin Yıkılışı</span></p>

      <p class="paragraf-4">9 Kasım 1989 akşamı Berlin halkı dünyayı değiştirdi. Savaş kışkırtıcısı yönetici sınıfların 1945’te böldükleri bir şehir, sıradan insanların ayaklanmasıyla tekrar birleşti. Haberlerin bir ateş fırtınası gibi şehrin dört bir köşesine yayılmasıyla, Demir Perde ile Soğuk Savaş’ın en büyük simgesi olan Berlin Duvarı’nın iki tarafında toplanan yüz binlerce insan duvarı yıkmaya başladı. 1961’de inşa edilen duvarı 5.000 kişi geçmeye çalışmış, bunlardan 100-200’ü öldürülmüştü. Birdenbire, tarihin en büyük devrimci ayaklanma anlarından birinde yerle bir edildi.</p>

      <p class="paragraf-4">Berlin Duvarı’nın yıkılması, böylesi tarihî olayların yaşandığı o yılın en belirgin olayıydı. Ama olaylar bambaşka bir seyir alabilirdi. 3-4 Haziran’da Pekin, olası bir alternatif geleceğin çehresini açığa çıkarmıştı. Nisan ayında, başkentin Tiananmen Meydanı’nda düzenlenen demokrasi yanlısı gösterilerde 100.000 insan toplanmıştı. Bir ay içinde hareket Çin geneline yayılmış, 400 şehirde protestolar yapılmıştı. Yetkililer (yaşlanan bürokratların tek parti diktatörlüğü) bir süreliğine kararsız kalarak hareket edememişti. Ama hareket büyümeye devam ediyordu; kontrolü tamamen kaybedip iktidardan düşecekleri korkusuyla Çinli liderler kendi halkına karşı askerî bir darbe yaptılar.</p>

      <p class="paragraf-4">Şehirde yerleşik askerler gerçekte neler olup bittiğini yakından biliyor, birçoğu göstericilere sempatiyle bakıyordu. Bu nedenle rejim, eyaletlerden asker getirerek, yalanlarla beyinlerini yıkayıp silahsız göstericilere ateş açmaları için Tiananmen Meydanı’na gönderdi. Yaklaşık 3.000 kişi öldürüldü. Kitle hareketinin boynu vurulmuştu.</p>

      <p class="paragraf-4">Çinliler hâlâ bu karşı-devrimci katliamın sonuçlarıyla yaşıyorlar. Olabileceklerin en kötüsüyle karşı karşıyalar: Bir yanda ağır çalışma koşulları, yoksulluk ve serbest piyasa kapitalizminin güvencesizliği, öte yanda Stalinist polis devletinin otoriterliği.</p>

      <p class="paragraf-4">Ama 1989 Doğu Avrupa’da farklı yaşandı. 1970’lerin Uzun Durgunluğu, devlet-kapitalist rejimleri ekonomik ve siyasi krize sürüklemişti; o zamandan beridir bir şeylerin değişmesi gerektiğine dair işaretler artıyordu.</p>

      <p class="paragraf-4">Polonya, Stalinizme karşı uzun bir direniş geçmişine sahipti. 1956 ve 1970 yıllarında önemli işçi isyanları olmuştu. Muhalif aydınlarla mağdur edilen işçi sınıfı eylemcileri, 1970’lerde gizli bir muhalefet yürütmüşlerdi –İşçi Savunma Komitesi ve <span class="char-style-override-9">Robotnik</span> (“İşçi”) adlı gazete. Rejim 1980 yazında fiyatlara zam yapmaya kalkıştığında, protesto olarak Gdańsk’daki Lenin Tersanesi işgal edildi. Burası, gizli muhalefetin düzenli olarak propaganda faaliyetleri yürüttüğü işyerlerinden biriydi.</p>

      <p class="paragraf-4">Grevler ve işgaller hızla yayıldı. 3.500 fabrikayı temsil eden delegelerin katıldığı bir konferansta protestolar tek bir kitle hareketine dönüştü. <span class="char-style-override-9">Solidarność</span> (Dayanışma), sendikalar ile devrimci işçi konseyleri karışımı bir hareketti. Sonunda 10 milyon üyesi olmuş, varlığını 16 ay boyunca sürdürmüştü.</p>

      <p class="paragraf-4">Ama Sovyet askerî müdahalesi korkusuyla kötürüm kalan liderler, “kendi kendini sınırlayan bir devrim” ilan ettiler: Devlet iktidarını ele geçirip eski yönetici sınıfı devirmeye çalışmayacaklardı; anlaşma yolu arayacaklardı. Kaçınılmaz olarak bunun bedelini ödediler: 1981 Aralık ortasında General Jaruzelski ülkede sıkıyönetim ilan etti, Dayanışma liderlerini tutuklattı ve işçi hareketini ezmek için askerî birlikleri kullandı.</p>

      <p class="paragraf-4">Bununla birlikte Jaruzelski tam bir baskı kurmadı. Ekonomik ve siyasi kriz öylesine derindi ki eski sistemin olduğu gibi sürdürülmesi mümkün değildi. Darbe, yönetici sınıfın kendisine dayatılanı değil de kendi istediği reform sürecini yönetmek için ihtiyaç duyduğu zamanı ve harekât alanını kazandırmak üzere tasarlanmıştı.</p>

      <p class="paragraf-4">Doğu Bloku, 1950’li ve 1960’lı yıllarda Batı Avrupa’dan daha yüksek ekonomik büyüme oranlarına ulaşmıştı. Stalinist rejimler, devlet gücünün yatırımları ağır sanayiye ve silah üretimine yönlendirmek üzere kullanıldığı otarşik ekonomiler kurmuşlardı. Ancak sanayileşmenin ikinci evresi, yabancı çokuluslu şirketlerin hâkimiyeti altındaki küresel piyasalardan alınabilecek teknolojiye ulaşmayı gerektiriyordu. 1970’lerde otarşi yolun sonuna gelmişti. Devlet-kapitalist ekonomiler eğer geriye düşmek istemiyorlarsa “piyasalara açılmak” zorundaydılar. Piyasa rekabetinin buyrukları, askerî rekabetin buyruklarıyla pekiştirildi.</p>

      <p class="paragraf-4">Soğuk Savaş, Sovyetler Birliği’ne muazzam gerilimler dayatmıştı. Ekonomisi ABD’nin yarısı büyüklükte olan Sovyet yöneticileri, rakiplerine adım uydurabilmek için görece çok daha yüksek silahlanma harcamaları yapmaya mecburdu. 1970’li yılların yumuşama politikası gerilimi hafifletti. Ama 1980’de Amerikan başkanı Reagan, Stratejik Savunma Girişimi ile ikinci bir Soğuk Savaş başlattı. 1979’da 295 milyar dolar olan ABD’nin silahlanma harcamaları 1986’da 425 milyar dolara yükseldi. Avrupa’ya yeni bilgisayar güdümlü füzeler konuşlandırıldı ve (medyanın “Yıldız Savaşları” dediği) uzay boşluğuna silah yerleştirme programı başlatıldı. Aynı zamanda Amerika’nın Orta Amerika, Karayipler, Ortadoğu ve Orta Asya bölgelerinde askerî müdahaleleri hız kazandı. 1980’lerin hantal Sovyet ekonomisinin, yeni silahlanma yarışının gerginliğini kaldıramayacağı ortadaydı. Ama zayıflayan askerî gücün en açık göstergesi, Sovyetlerin kendi arka bahçesi olarak gördüğü Orta Asya’da yürüttüğü sömürge savaşında aldığı yenilgiydi.</p>

      <p class="paragraf-4">Sovyetler Birliği, Aralık 1979’da Kabil’de etrafı kuşatılmış, ismen Komünist olan vekil rejimi ayakta tutmak için Afganistan’ı işgal etti. İşgal, kırsal kesimde üslenmiş İslamcı mücahitlerin başlattığı gerilla direnişinin giderek büyümesini tetikledi. Mücahitler çok geçmeden CIA’dan silah desteği almaya başladılar. Akıtılan kaynak 1981’de 30 milyon dolardan 1985’te 280 milyon dolara fırladı. İslamcı ayaklanma ve Amerikan silahları bileşimi, Sovyet işgalini kırdı. 1988 baharında başlayan Rus birliklerinin geri çekilmesi süreci ertesi yıl tamamlandı.</p>

      <p class="paragraf-4"><span>Afgan Savaşı’nın sona ermesi, Stalinizmin Rusya ile Doğu Avrupa’daki ölümcül kriziyle aynı zamana rastladı. 1985’te Sovyetler Birliği’nin lideri olan Mihail Gorbaçov, 1987 ile 1988’de</span> <span class="char-style-override-9">glasnost</span> <span>(“açıklık”) ve</span> <span class="char-style-override-9">perestroyka</span> <span>(“yeniden yapılanma”) politikalarını ilan etti. Amacı, yönetimdeki bürokrasinin hem ülke içinde hem de yurtdışında elinde tuttuğu gücü tehlikeye atan ekonomik krizle başa çıkmak üzere yukarıdan kontrollü bir reform yapmaktı. Olaylar hızla kontrolünden çıktı. Rejim içinde baş gösteren derin çatlaklar, 1920’lerden beri görülmemiş kitle protestolarına imkân verdi. Yekpare yapı çatırdamaya başladıkça, daha mahir bürokratlar kendilerini “reformcu” ve “milliyetçi” olarak yeniden öne çıkardılar.</span></p>

      <p class="paragraf-4">Bunların en mahiri, Gorbaçov ile arası bozulup Sovyet Komünist Partisi’nden kopan bir siyasetçi olan Boris Yeltsin idi; 1989’da Moskova milletvekili seçildi ve ardından 1991’de Rusya devlet başkanı oldu. Sovyetler Birliği artık farklı cumhuriyetlere bölünüyordu. Emperyalist hegemonun krize girmesiyle birlikte Doğu Avrupa halklarını esarete mahkûm eden dışarıdan askerî müdahale tehdidi de ortadan kalktı. Ekonomik kriz, bocalayan iktidar ve reform dedikoduları bileşimi bir patlamayla sonuçlandı. Bomba mekanizmasını harekete geçiren sıklıkla olduğu üzere küçük bir aygıttı.</p>

      <p class="paragraf-4">1989 Haziran ayı sonunda, Avusturya-Macaristan sınırında tüm Avrupa ülkelerine açık bir piknik düzenlendi. 1948’den beridir kapalı olan sınır, küçük delege gruplarının geçişine izin vermek üzere bu etkinlik için açıldı. Haber hızla yayıldı ve binlerce Doğu Alman sınır kapısında toplandı. Macarlar kitlenin geçmesine engel olmadılar. İlk önce birkaç yüz kişi geçti, ardından binlercesi geldi; sonunda 40.000 kadar Doğu Alman, Ağustos-Eylül aylarının 6 haftalık zaman diliminde Batı’ya “kaçmıştı”.</p>

      <p class="paragraf-4">Ekim ayına gelindiğinde, Doğu Avrupa genelinde eyleme geçen kitleler önüne geçilmez bir sele dönüşmüştü. Ama şimdi milyonların sokağa çıkmasıyla artık amaçları “kaçmak” değildi. 4 Kasım’da Doğu Almanya’nın kalbinde bir milyon insan gösteri yaptığında, “Gitmek istiyoruz” sloganları yerini “Kalmak istiyoruz”a bırakmıştı. Kaçış devrime dönüşmüştü.</p>

      <p class="paragraf-4">Eski rejimler domino taşları gibi devrildiler. Polonyalı liderler, Ocak ayından beridir Dayanışma ile görüşmeler yapıyorlardı. Macaristan, yapılan seçimlerle 7 Ekim’de parlamenter demokrasiye geçilmesini ve 23’ünde Stalinist rejimin sona erdirilmesini onayladı. 9 Kasım’da Berlin yeniden birleşti ve 10’unda Bulgar diktatör Todor Jivkov devrildi. Çekler, “Kadife Devrim”lerini 28 Kasım’da zaferle sonuçlandırdılar. Yalnızca Romanya’da rejim ayakta kalmak için kararlı bir çaba gösterdi. Ama rejimin nefret edilen gizli polis aygıtı Securitate etkisiz hale getirildi ve kaçmaya çalışırken yakalanan Nikolay Çavuşesku derhal yargılanarak karısı Elena ile birlikte kurşuna dizildi.</p>

      <p class="paragraf-4">1989 devrimleri, kitle eylemi açısından büyük zaferleri temsil eder. Ama sonuçları sınırlıydı. Moskova, Berlin, Budapeşte, Varşova, Sofya, Prag ve Bükreş’te kalabalıklar özgürlük ve refah istiyorlardı. Sonuçta ellerine geçen oldukça sınırlı oldu. Devlet bürokratları, yeni dönemin parlamenter siyasetçileri olarak yine sahneyi işgal ettiler. Devlet güdümlü kapitalizm yeniden düzenlenerek neoliberal kapitalizme dönüştü. Stalinizm ideolojisi ıskartaya çıkarılırken Batı tarzı “özgürlük” ideolojisi benimsendi –ama Soğuk Savaş ikinci benliği gibi onun da hayal ürünü bir umut olduğu keşfedilecekti.</p>

      <p class="paragraf-4">Ne yanlış gitmişti? Neden devrimler halkta hiçbir canlanma yaratmamıştı? Bu kadar güçlü sınıf mücadeleleri nasıl olmuştu da parlamenter siyasetin kasvetli rutinlerine yönlendirilebilmişti?</p>

      <p class="paragraf-4">Sovyet emperyalist gücün ana payandasının yıkılması ve devlet-kapitalist rejimlerin içlerinin tamamen boşalmasıyla birlikte sınırlı bir basınç bile bu rejimlerin yıkılmasına yetmişti. Ama Soğuk Savaş ideolojisi ve neoliberal küreselleşmenin hızla ilerlemesi, Doğu Avrupa “sosyalizmine” alternatifin Batı tarzı, serbest piyasa kapitalizmi ve parlamenter demokrasi olması gerektiğini ima ediyordu. Hem geçiş sürecini yönetmek, hem de bu alternatif görüşün reklamını yapmak eski yönetici sınıfın çıkarınaydı. Bu yolla çoğu malını mülkünü, gücünü ve ayrıcalıklarını korudu. 1989 siyasi devrimlerinin gelişip toplumsal devrime dönüşmesi başarıyla engellendi.</p>

      <p class="ara1" xml:lang="en-GB">9/11, Teröre Karşı Savaş ve Yeni Emperyalizm</p>

      <p class="paragraf-4">11 Eylül 2011’de El Kaide üyesi teröristler, New York’taki Dünya Ticaret Merkezi’nin İkiz Kulelerine, Virjinya Airlington’daki Pentagon kompleksine ve Washington’daki Kongre Binasına saldırmak amacıyla 4 Amerikan uçağını kaçırdılar. Bu saldırılardan üçü başarılı oldu: Pentagon ağır hasar gördü, uçakların çarptığı İkiz Kuleler kısa sürede yıkıldı ve 3.000 kadar kişi öldü.</p>

      <p class="paragraf-4">9/11 Amerikan yönetici sınıfı için bir armağandı: El Kaide’den binlerce kez daha ölümcül olan kendi saldırgan tutumlarını, “Teröre Karşı Savaş” adı altında yeniden piyasaya sürdüler. Yeni emperyalist savaşlarını haklı göstermek için ihtiyaç duydukları “tehditleri” ve “düşmanları” uydurmalarına yardımcı oldu bu olay.</p>

      <p class="paragraf-4">Teröre Karşı Savaş, neoliberal kapitalizmin jeopolitik eşleniğidir. Neoliberalizm, ekonomileri enkaza çevirir ve hayatları karartır. Toplumları paramparça ederek devrimlere ve savaşlara yol açar. Ardından büyük güçler, küresel sermayenin çıkarlarını korumak için müdahale ederler. Teröre Karşı Savaş onlara hem müdahale için güncel bir çerçeve, hem de Soğuk Savaş’ın sona ermesinden bu yana silah harcamalarını yüksek tutmalarına temel bir gerekçe sağlamıştır.</p>

      <p class="paragraf-4">Devlet güdümlü kapitalizm Doğu Avrupa’da dağılır, parti bürokratlarından oluşan eski seçkinler dönüşüm geçirip neoliberal oligarkların oluşturduğu yeni seçkinleri meydana getirirken, ekonomiler baştan aşağı çökmüştü. 1989’dan on yıl sonra Rus ekonomisi %40 küçülmüştü. Doğu Almanya’da işsizlik oranları %20’yi aşmıştı. Yugoslav yaşam standartları sadece iki yıl içinde yarıya gerilemişti.</p>

      <p class="paragraf-4">Ekonomik ve toplumsal altüst oluşlar eski Komünist rejimlerle sınırlı değildi. Devlet güdümlü kapitalizm modeli, tüm dünyada yerden yere vuruluyordu. Mısır’dan Hindistan’a, Latin Amerika’ya kadar her yerde devlet işletmeleri elden çıkarılmış, kamu hizmetlerinin içi boşaltılmış ve refah devleti politikalarının altı oyulmuştu.</p>

      <p class="paragraf-4">Küresel finans kapitali temsil eden Dünya Bankası ile Uluslararası Para Fonu (IMF), neoliberal erdemin en önemli pazarlayıcıları olmuştu. “Yapısal uyum programları”nı (kelime oyununun altına bakarsak neoliberal kesintileri) kabul edenler finansa, teknolojiye ve yatırımlara erişimle ödüllendiriliyordu. Kabul etmeyenler görmezden geliniyordu.</p>

      <p class="paragraf-4">1980’lerde “yapısal uyum” deneyimi yaşayan 76 ülkenin neredeyse tamamı, 1970’lerin büyüme oranlarını yakalayamadı. Sonuç, Afrikalıların %55’inin, Latin Amerikalıların ise %45’inin yoksulluk sınırı altında yaşamaya terk edilmesi oldu. Toplumsal gerilimler birçok yönden patladı. Yugoslavya, neoliberal kaosun örnek vakası olarak ele alınabilir.</p>

      <p class="paragraf-4">Ağır borçlu Yugoslavya devleti parçalanırken Batılı bankalar ülkenin yeni kredi almasına engel oldular ve IMF’nin dayattığı “yapısal uyum”, ülkenin kopma noktasına gelen parçalarını durgunluğa sürükledi. Kendilerini milliyetçi siyasetçiler olarak yeniden pazarlayan parti siyasetçileri, geçmişe gömülmüş kimlikleri canlandırdılar. Ardından, Avrupa’da 1945’ten beri görülmemiş bir soykırımın ve etnik temizliğin damgasını taşıyan korkunç iç savaşlar bölgeyi darmadağın etti. Bu durum, “insani müdahale” ve “barışı koruma” maskesi altında yeni tür bir Batı emperyalizmine uygun bir deneme alanı sağladı. Soğuk Savaş döneminin ABD hâkimiyetindeki askerî ittifakı olan NATO şimdi 1989 sonrasının “Yeni Dünya Düzeni”nin askerî bekçisi olarak yeniden şekillendiriliyordu.</p>

      <p class="paragraf-4">Sırbistan, Bosna Savaşı (1992-95) ve Kosova Savaşı (1999) sırasında NATO uçaklarıyla bombalandı. Batılı güçlerin amacı, devlet güdümlü kapitalizmden neoliberal kapitalizme geçişi idare edip yabancı sermaye açısından güvenli olacak istikrarlı bir siyasi ortam yaratmaktı. Tony Blair, Kosova Savaşı sırasında Şikago Ekonomi Kulübü’nde yaptığı bir konuşmada yeni emperyalist doktrini ilan ediyordu:</p>

      <p class="alinti">Şimdi hepimiz enternasyonalistiz … Zenginleşmek istiyorsak küresel pazarlara katılmayı reddedemeyiz … Eğer hâlâ güvende olmak istiyorsak, diğer ülkelerde yaşanan çatışmaları ve insan hakları ihlallerini görmezden gelemeyiz. Yeni bir uluslararası toplum doktrininin ilk adımlarına tanıklık ediyoruz … Küresel finans piyasaları, küresel çevre, küresel güvenlik ve silahsızlanma meseleleri: Yoğun bir uluslararası işbirliği olmadıkça bunların hiçbiri çözülemez.</p>

      <p class="paragraf-4">Blair, emperyalistlerin tarih boyunca şahit olduğumuz kibrini açık ediyordu. “Biz” derken neoliberal burjuvaziyi kastediyordu. Onun “uluslararası toplumu”, büyük güçler demekti. 2003’te Irak’a karşı başlatılmasına yardım ettiği büyük savaş bunu açıkça ortaya koydu. Bu savaş, yeni emperyalizmin rüştünü ispatlama çabasıydı.</p>

      <p class="paragraf-4">Bugün küresel barışın önündeki en büyük tehdit ABD’dir. Bunun sebebi ABD’nin ekonomik olarak gerilerken askerî olarak egemenliğini korumasıdır.</p>

      <p class="paragraf-4">Amerikan ekonomisi, II. Dünya Savaşı sırasında yılda %15’ten fazla büyümüştü. 1945’e gelindiğinde dünya üretiminin %50’sinden fazlasını gerçekleştiriyordu. Bu pay 1980’de yaklaşık %30’a, günümüzde %20’ye gerilemiştir. Öte yandan ABD’nin silah harcamaları, 1945 sonrası dönemin genelinde görece yüksek düzeyde kalmıştır. Son 20 yılda, tüm dünyanın üçte birini bulmaktadır. ABD’nin silah harcamaları, 1999’da Çin’in 3, Rusya’nın 8, İran’ın 40 ve Irak’ın 200 katıydı. ABD’nin savaşçılığını işte bu çelişkili eşleşme (göreli ekonomik gerileme ve mutlak askerî üstünlük) açıklar. Gerileyen ekonomik gücü telafi etmek amacıyla askerî güç öne çıkarılıyor.</p>

      <p class="paragraf-4">Tartışmasız en önemli küresel meta olan petrolün kontrol altına alınması, ABD’nin stratejik hesaplamalarının tam merkezindedir. Bilinen rezervlerin yaklaşık %70’inin bulunduğu Ortadoğu bu nedenle başlıca odak noktası olmaya devam ediyor.</p>

      <p class="paragraf-4">Teröre Karşı Savaş, İslam ile Batı arasında bir mücadele değildir. Emperyalist sermaye adına petrolün kontrolü ve diğer hayati çıkarların korunması için verilen bir mücadeledir. Ama ideolojik niteliğini, Ortadoğu’da 1979’dan bu yana yaşanan siyasi gelişmelerden almaktadır. İslam, aynen Hristiyanlık, Hinduizm ya da Budizm gibi birçok biçim alabilen bir dinî itikattır. Oldukça farklı sınıfsal çıkarları ve siyasi tutumları ifade edebilir. “İslamcılık” ya da “siyasi İslam” bu nedenle tek, birleşik, örgütlü bir kuvvet değildir. Afganistan Talibanı’nın cahilce aşiret muhafazakârlığından, İran’ın mevcut rejimine, Mısır’ın görece liberal Müslüman Kardeşler grubuna, Lübnan’daki Hizbullah ile Filistin topraklarındaki Hamas gibi radikal direniş örgütlerine kadar birbirinden son derece farklı gelenekler bu isim altında toplanıyor. Aslında İslamcılığın siyasi tanımdan yoksun olması onu cazip kılan unsurlardan biridir. Emperyalizme, siyonizme ve diktatörlüğe karşı çıkan herkese siyasi bir sığınak sunabilecek konumda. Genç profesyonelleri, işsiz üniversite mezunlarını, seyyar satıcıları, gecekonduda yaşayanları ve köy mollalarını tek bir kitle hareketi altında birleştirecek güce sahiptir.</p>

      <p class="paragraf-4">Diğer, laik geleneklerin başarısızlığı İslamcılığın cazibesini artırmıştır. Arap milliyetçisi rejimler 1956, 1967 ve 1973 yıllarında Arap-İsrail savaşlarında mağlup oldular. Daha sonra Irak’ta Saddam Hüseyin, Mısır’da Hüsnü Mübarek ve Suriye’de Beşir Esad örneklerinde olduğu üzere acımasız diktatörlüklere dönüştüler. Stalinist çizgiyi takip eden eski Arap Komünist Partileri, işçi sınıfı hareketlerini güvenilmez burjuva-milliyetçi liderlerin emrine sokarak taraftarlarını tekrar tekrar mağlubiyete sürüklediler. Sayı ve silah bakımından zayıf kalan Filistinli gerillalar, Siyonist devletin gücüne karşı kahramanca ama umutsuzca mücadele verdiler.</p>

      <p class="paragraf-4">1979 İran Devrimi yeni bir yol sunuyormuş gibiydi. Milyonların katıldığı kitle hareketi habis, silah üstünlüğüne güvenen, ABD destekli bir diktatörü devirdi. Herkesin kabul edeceği üzere İslamcı karşı-devrim hareketi bir süre sonra Solu da ezip geçti. İslamcılık böylece derinden çelişkili doğasını sergilemiş oldu: Değişim mücadelesi sırasında farklı toplumsal kuvvetleri bir araya getirebilmiş ama ardından iktidara geldiğinde parçalanıp, uzlaşmaz sınıfsal bölünmelere maruz kalmıştı.</p>

      <p class="paragraf-4">Yine de İran’ın İslamcı hareketi, eski düzene büsbütün bir dönüşü temsil etmiyordu. Bunun yerine, İslam’ın yeşil sancağı altında, ABD destekli Ortadoğu kurgusuna meydan okuyarak İran’ın milli bağımsızlığının ifadesi haline geldi. ABD’nin 1980’lerin kanlı savaşında Irak’ı silahlandırması bu yüzdendi; siper savaşlarında bir milyon kişinin öldüğü İran-Irak Savaşı, İran Devrimi’ni fiilen “sınırlayan” bir kilitlenmeyle sonuçlandı. Ardından ABD, kendi eliyle bölgenin güçlü adamı haline getirdiği Irak diktatörünü, Kuveyt’in petrol sahalarını ele geçirmeye kalkışması yüzünden alaşağı ediverdi. Körfez Savaşı (1990-91), ABD’nin Ortadoğu’daki emperyalist doktrininin pratik bir örneğiydi: Yerel devletlerin herhangi birinin hegemonyacı güç olmasını engelleyerek bölgeyi bölünmüş ve güçsüz durumda tutma.</p>

      <p class="paragraf-4">9/11, Amerikan “neokonlarına” (yeni muhafazakârlar: yeni emperyalizmin şahin tutumlu savunucuları), saldırıya geçmelerine izin verecek fırsatı sağladı. Erken davranıp emperyalist rakiplerin önüne geçmek, bölgeye <span class="char-style-override-9">Pax Americana</span>’yı [<span class="char-style-override-9">Amerikan Barışı</span>] dayatmak, ABD’nin hayati petrol ve gaz rezervlerine erişimini savunma amaçlı askerî bir platform oluşturmak için ABD’nin askerî gücü, Orta Asya ve Ortadoğu genelinde öne çıkarılacaktı. Maliyeti bir milyon ölü oldu.</p>

      <p class="paragraf-4">Ama Afganistan ve Irak savaşları kontrolden çıkarak, işgal altındaki ülkelerde başa çıkılamayan gerilla ayaklanmalarına, anavatanda ise daha önce benzeri görülmemiş bir savaş karşıtı harekete yol açtı. Dahası, sokak protestolarının 2008’den sonra eski kapitalizmin kalbinde yeniden canlanıp iyice güçlenmesi, dünya bankaları birbiri ardına iflas ederken ve küresel ekonomi ikinci bir Büyük Bunalım’a doğru yol alırken, kemer sıkma politikalarını hedef alan yeni bir harekete dönüşecekti.</p>

      <p class="ara1" xml:lang="en-GB">2008 Çöküntüsü: Balondan Kara Deliğe</p>

      <p class="paragraf-4">“Bir kusur gördüm. Bunun ne kadar önemli ya da kalıcı olduğunu bilmiyorum. Ama beni son derece rahatsız ediyor”. Neoliberal kapitalizmin önde gelen mimarı, Federal Rezerv’in (ABD Merkez Bankası) eski başkanı Alan Greenspan, küresel ekonomik felaketin başlangıcını böyle anlatıyordu.</p>

      <p class="paragraf-4">Greenspan’in, şimdiye kadarki en büyük finansal balona yaptığı en tartışmalı katkı, bankaların müşterilerinin tasarruflarıyla spekülatif işlemler yapmalarını yasaklayan 1933 tarihli Glass-Steagall kanununu kaldırmasıydı. BBC <span class="char-style-override-9">Newsnight</span> programının iktisatçısı Paul Mason, bunun ve tüm “düzenlemelerin şenlik ateşiyle yakılmasının” sonuçlarını daha sertçe ifade ediyor: “İnsanlık tarihinin insan eliyle yapılmış en büyük ekonomik felaketi”.</p>

      <p class="paragraf-4">Britanya konut kooperatifi Northern Rock’un iflas etmesiyle Eylül 2007’de “kredi sıkışması” kritik bir hal aldı. Bir yıl sonra dev Amerikan yatırım bankası Lehman Brothers 3,9 milyar dolar zarar ettiğini açıklayarak iflasını istedi. Banka iflaslarının zincirleme tepkime yaratacağından korkan Greenspan’in Federal Rezerv’deki halefi Ben Bernanke ile ABD Maliye Bakanı Henry Paulson, 18 Eylül’de şu açıklamayı yaptılar: “Ülke tarihinin en kötü finansal krizine doğru gidiyoruz. Birkaç gün içinde olacak bir şeyden bahsediyoruz”.</p>

      <p class="paragraf-4">Dünya yöneticileri, bunun önüne geçmek için serbest piyasacı ders kitaplarını yırtıp atarak bir dizi dev boyutlu millileştirme ve kurtarma operasyonu gerçekleştirdiler. Neredeyse anında 2 trilyon dolarlık bir devlet fonu bankalara akıtıldı –üçte ikisi doğrudan harcama, üçte biri garantiler biçiminde. O zamandan bugüne trilyonlarca kaynak daha aktarılmıştır.</p>

      <p class="paragraf-4">Daha önce görülmemiş miktarda devlet sermayesinin özel bankalara pompalanması, küresel finans sistemine istikrar getirdi. Bu ilk elde ortaya çıkan kayıpları kapattı ve daha da önemlisi, devletin büyük bankaların iflas etmesine izin vermeyeceğini finans kapitalistlere göstererek “güveni” tazelemiş oldu. Kârlar özel kesime kalırken zararlar halka ödetildi.</p>

      <p class="paragraf-4">Bunlardan hiçbiri krizi çözemedi; yalnızca biçim değiştirmesine neden oldu. Görülmedik boyuttaki çöküntü, devletlerin, şirketlerin ve hanehalklarının finansal rezervlerini eriterek dünya ekonomisini durgunluğa sürükledi. Dev borç dağları, reel ekonomiyi gölgede bırakıyor. Bankaların 3,4 trilyon dolar kaybettiği tahmin ediliyor. Trilyonlarca dolar kötü borçları<span class="dipp"><a class="footnote-link" href="#footnote-225-12" id="footnote-225-12-backlink">12</a></span> var. Bu yüzden bankalara akıtılan devlet kaynakları düpedüz kara deliğin içinde kaybolup gitmiştir. Daha kötüsü, banka borçları artık devlet borcuna dönüşmüştür. Bankaların iflası riski böylece devletin iflası olasılığı halini almıştır.</p>

      <p class="paragraf-4">Krizin (kredi sıkışması, çöküntü ve durgunluk) kökleri 1970’lerde yatıyor. Britanya’da Thatcher ve ABD’de Reagan, kârların düşüklüğü ve büyümenin yavaşlığı sorununu çözmek için sendikalara, ücretlere ve refah devletine cepheden saldırı başlattılar. Amaç toplumun refahını, emekten sermayeye gidecek şekilde yeniden bölüştürmekti. Artan kârların girişimciliği, yatırımları ve büyümeyi teşvik edeceğini söylüyorlardı.</p>

      <p class="paragraf-4">Ama bu, iki ucu keskin bir politikaydı. Kapitalistler kendi firmalarında ücretleri düşük tutmaya çalışırken, ürettikleri mallarla hizmetlerin satılabilmesi için başka yerlerdeki işçilerin ücretlerinin yüksek olmasını isterler. 1979-2007 neoliberal ekonomisi, artan gelir eşitsizliği ve yetersiz talep yüzünden rayından çıkma tehlikesiyle karşı karşıya kalmıştı.</p>

      <p class="paragraf-4">Yıllık büyüme hızları hikâyeyi açıklıyor aslında. II. Dünya Savaşı sırasında silah üretiminin sağladığı itkiyle ABD’de büyüme oranı %5,9’a yükselmişti. 1960’larda, Büyük Patlama’nın doruğunda %4,4 düzeyinde kaldı. Ancak, 1980’li ve 1990’lı yıllarda %3,1’e düştü. 2000’lerde sadece %2,6 idi.</p>

      <p class="paragraf-4">Hepsi bu kadar da değil. 1960’larda büyümenin çoğu reel ekonomideydi –fiilî kullanıma yönelik mallarla hizmetlerin üretilmesi. 2000’lerde kayda geçen büyümenin çoğu fiktif idi, çünkü zayıf talep sorunu ancak borçlarda muazzam artışla “çözülmüştü”.</p>

      <p class="paragraf-4">Ekonominin “finansallaşması” suni bir talep yaratmıştı. Piyasanın kuralsızlaştırılması, düşük faiz oranları (“ucuz para”), finansal “yenilik” ve artan hanehalkı borçları nihayetinde sistemin tarihinde görülen en büyük balonu yarattı. Elektronik kredi-para ekonomiyi istila etti. Böylece talep canlandırıldı, fiyatlar arttı ve fırsatçılar pastadan dilim kapmak için koşuştular. Bu, sahte zenginlikten oluşan devasa bir balona dönüştü.</p>

      <p class="paragraf-4">İnsanlar var olmayan bir parayı harcıyorlar diye ekonomi büyüyüp duruyordu. Krediler, sırf kredi bolluğu yüzünden değer kazanan varlıklarla teminat altına alınıyordu: Klasik, kendi kendini besleyen, spekülatif bir çılgınlık. Durağan gelirler, kolay kredi ve artan ev fiyatları yüzünden gelişmiş dünyanın birçok yerinde işçiler ağır borç yükü altına girdiler. Krediyle satın alan işçiler, finansal türevlerden, teminatsız borçlardan ve şişmiş varlık değerlerinden oluşan, tepetaklak dönmüş devasa bir piramidin temeli oldular.</p>

      <p class="paragraf-4">Ortalama Amerikan hanehalkı borç miktarı, 1970’ler ile 2006 arasında iki kattan fazla arttı. Toplam borç miktarı, 1980’lerin başında ABD milli hasılasının 1,5 katından 2007’de 3,5 katına çıktı. ABD’de 1950’lerin başında %15 düzeyinde olan finans sektörünün kârlar içindeki payı, 2001’de %50’ye yaklaşmıştı.</p>

      <p class="paragraf-4">Coşkunluğun doruk noktasında her türlü çılgınca plan makul gözükür. Bankalar, geri ödeyecek gücü olmayanlara ipotek kredileri vermeye başladılar. Bu “ikinci kalite” kredilerin değeri, 2000 ile 2007 arasında %230 yükseldi. Ardından, ikinci kalite krediler daha kaliteli kredilerle birlikte paketlendi ve bu finansal türevler memnuniyetle kabul edildi. Türevlerin ana fikri riski dağıtmaktı. “Finansal hizmetler sektörünün” zekice bir yeniliği olarak görülüyorlardı. Gerçekte yaptıkları, tüm bankacılık sistemine kötü borçları bulaştırmak oldu.</p>

      <p class="paragraf-4">Panik işte bu ikinci kalite ipotek piyasasında başladı. Tüketici talebindeki bir yavaşlama ve konut fiyatlarının gevşemesi şimdi ikinci kalite kredileri kötü borç gibi gösteriyordu. İkinci kalite piyasasında başlayan panik, “toksik borçların” bütün bankacılık sistemine ne ölçüde sirayet ettiğiyle ilgili kaygılar yüzünden küresel finans piyasalarını kasıp kavuran bulaşıcı bir hastalığa dönüştü. Dünya bankacılık sisteminin aslında spekülasyondan, şişirilmiş değerlerden ve kâğıttan varlıklardan oluşan gösterişli bir devasa yapı olduğu birdenbire ortaya çıktı.</p>

      <p class="paragraf-4">Çöküntüye finansallaşma yol açtı. Ama banka borçları olmasaydı patlama da olmayacaktı. Kısacası sistem içten içe hastalıklıydı. 1970’lerden beridir düşük kârlar, aşırı kapasite ve eksik tüketimle kuşatılmışken talebi canlı tutmanın tek yolu borçları yükseltmek olmuştu. Finansal spekülasyon bu nedenle şişip dev bir balon oluşturmuştu. Gösterişli neoliberal dış görünüşün arkasında yatan gerçek, sürekli borç ekonomisinin hastalıklı haliydi.</p>

      <p class="paragraf-4">Şimdi sorun, çöküntünün yan etkilerinden ibaret değildir. Neoliberal patlamanın bizzat motorunun (borç ve spekülasyon) dağılmış olmasıdır. Bankacılar, bankaları batmanın eşiğine geldiği ve borçların geri ödenebileceğine inanmadıkları için kredi vermeyi reddediyorlar. Sanayiciler, piyasalar ve kârlar çökmüş olduğu için yatırım yapmıyorlar. Tüketiciler, boğazlarına kadar borca battıkları ve işlerini kaybetme korkusuyla yaşadıkları için harcamalarını kısıyorlar. Hükümetler, devletin iflası tehlikesini savuşturmak için kesintiler yapmayı ve ekonomiyi soğutmayı planlıyorlar.</p>

      <p class="paragraf-4">Finansal krize spekülasyon, açgözlülük ve kumarhane çılgınlığı neden olmuştur. Bu kriz bize piyasaların kuralsızlaştırılması, düşük faiz oranları, finansal “yenilik” ve yükselen borçlar yoluyla bu kuvvetlerin başıboş bırakıldığı dönemin artık sonuna geldiğimizi gösteriyor. Sonuçta insanlığı İkinci Büyük Bunalım’a sürüklemiştir. Sistemin tarihinde görülen en büyük ve en zorlu krizle karşı karşıyayız.</p>

      <p class="ara1" xml:lang="en-GB">İkinci Büyük Bunalım</p>

      <p class="paragraf-4">Bankacılık sistemine trilyonlarca dolar akıtılması krizi çözüp büyümeyi yeniden sağlayamaz. Kurtarma operasyonlarının tek yaptığı, iflas etmiş bir sistemin yere serilmesini geciktirmektir. Bu operasyonlar, neoliberal kapitalizmin vahim ekonomik çöküşünü önlemek ve uluslararası yönetici sınıfın mülkünü, iktidarını ve ayrıcalıklarını korumak üzere tasarlanmıştır. Banka kurtarmaları ve kemer sıkma programları, krizi çözüp büyümeyi geri getirmek için yapılması gerekenlerin aslında tam tersidir.</p>

      <p class="paragraf-4">Bankalar hâlâ kredi vermiyorlar. Devlet kaynaklarını, borçlarını düşük göstermek ve bilançolarını düzeltmekte kullanıyorlar. Ekonomi durgunluktayken kredi verdikleri takdirde para kaybedebileceklerinden korkuyorlar. Herhangi bir finansal istikrar da sağlanmış değil. Kötü borçlar sistem içinde oradan oraya taşındığından, bankaların ödeme gücü krizi artık devletin ödeme gücü krizine dönüşmüştür. Krizin merkez üssü, bu kitap kaleme alındığı sırada (2012) Avrupa Birliği idi.</p>

      <p class="paragraf-4">Avro ve AB dağılma tehlikesiyle karşı karşıyadır. Başarısız kalan zirveler ve panik döngüsü, Avrupa bankacılık sistemini yıkmakla tehdit eden zorlu borçlanma sorununu idare edecek donanıma kesinlikle sahip olmayan, köhne bir siyasi ve ekonomik aygıtı apaçık ortaya çıkarmıştır. Bir yandan banka kurtarma operasyonları, bir yandan da güney Avrupa’nın borca dayalı ekonomileri ile Almanya’nın ihracata dayalı ekonomisi arasındaki dengesizlikler, Ekim 2009’da AB’yi finansal erime tehdidiyle karşı karşıya bıraktı. O zamandan bu yana (kırılganlık sırasına göre) Yunanistan, Portekiz, İspanya ve İtalya, çöküşün eşiğinde bocalayıp duruyorlar.</p>

      <p class="paragraf-4">AB, IMF ve Avrupa Merkez Bankası’nın (“Troyka”) bu krizi çözme çabaları üç yıldır tümüyle etkisiz kalmıştır. Mesele, ağır borç yükü altındaki ülkeleri, bankalara faiz ödemeye devam edebilsinler diye kurtarmanın anlamsız olmasından ibaret değil. Bunun bedeli olarak aşırı kemer sıkma önlemleri talep edilmesi de ters tepmiştir. Kemer sıkma politikaları insanların hayatlarını mahvettiği gibi ekonomileri de baştan aşağı enkaza çeviriyor. Hükümetlerin kesintiler yapmasıyla pazarlar daralıyor, firmaların satışları geriliyor, ücretler düşürülüyor ve işçiler kovuluyor. Talep iyice azalıyor. Bir gerileme sarmalı açığa çıkıyor. 1930’larda ekonomik durgunluğu sürükleyen bu mekanizmaydı. Yöneticilerimiz İkinci Büyük Bunalım’ı pişiriyorlar.</p>

      <p class="paragraf-4">Dahası, kemer sıkma politikalarının yol açtığı deflasyonun ağır darbesi altında ekonomi küçüldükçe borç yükü büyüyor. Bu birçok yolla oluyor. Birincisi, daha fazla firma ve hanehalkı iflas ettikçe tahsil edilemeyen borçlar artıyor. İkincisi, vergi gelirleri düşüp sosyal yardım giderleri yükseldikçe hükümetler daha fazla borçlanmak zorunda kalıyor. Üçüncüsü, kemer sıkma politikaları, ekonomiyi kötürüm bırakarak yatırımcı güvenini zayıflatıyor ve borçlanma maliyetini artırıyor. Son olarak, ekonomi daraldıkça mevcut borç yükünün göreli ağırlığı artıyor ve henüz kapatılması mümkün olmayan borçları ötelemek için daha fazla borçlanmak gerekiyor. Kısacası borçlar, bunalımı daha da ağırlaştırıyor. Borçların azalması için ekonominin büyümesi gerekiyor.</p>

      <p class="paragraf-4">Bu basit gerçeğin kanıtlarını tüm çevremizde görürüz. Yunanistan, Troyka’nın başarısızlığının patlak verdiği yerdir. Kurtarmalar sayesinde Yunanistan kreditörlerine ödeme yapmaya devam ederken kemer sıkma önlemleriyle ekonominin içinin boşaltılması, yeni kurtarmalar kaçınılmaz oldu. 2009 sonunda Yunanistan’ın toplam borçlarının GSYH’ye oranı %130 civarındaydı. İki buçuk yıllık kurtarmaların ve kemer sıkma politikalarının ardından bu oran %190’a yükseldi. Bu neden oldu? Çünkü Yunanistan ekonomisi, kemer sıkma önlemlerinin uyardığı %20’lik bir GSYH düşüşüne maruz kaldı.</p>

      <p class="paragraf-4">Yunanistan yalnız değildir. İrlanda, 2008’de finansal çöküntünün başlamasıyla şiddetle sarsıldı. Kemer sıkma önlemlerinin uygulandığı bütçelerle ekonomi 2009’da %8,5, 2010’da %14 küçüldü. Portekiz, İspanya, İtalya ile birlikte Yunanistan ve İrlanda, yelpazenin en ucunu temsil ediyorlar. Ama bir bütün olarak Avrupa giderek daha derin bir durgunluğa sürükleniyor; kıta genelinde ortalama %10 düzeyinde olan işsizlik, Yunanistan ile İspanya’da %25’i buluyor. Milyonlarca kişi düşük ücretli, yarı zamanlı, süreksiz işlerde çalışmaya mahkûm durumda çünkü başka seçenekleri yok (gizli eksik istihdam düzeylerinin yüksekliği, bugünkü krizin belirgin bir özelliği). Avrupalı gençler için gelecek özellikle karanlık gözüküyor: İş arayan her dört kişiden birisi iş bulamıyor –bu oran İrlanda, Portekiz ile İtalya’da üçte bire, Yunanistan ile İspanya’da ikide bire çıkıyor. “Azrail”in aramızdan seçip aldıkları da toplumsal krizin bir ölçüsü: Yunanistan’da intihar oranı bir yılda %40 arttı.</p>

      <p class="paragraf-4">Bankacılık çöküntüsü doğal bir felaket değildi: Neoliberal ideolojiyi temel alan kumarhane ekonomisinde spekülasyonla açgözlülüğün neden olduğu, insan eliyle yaratılmış bir felaketti. Girdiğimiz bunalım da doğal bir felaket değildir: Hükümetin dayattığı kemer sıkma önlemlerinin doğrudan sonucudur. Önde gelen anayolcu iktisatçılardan, İngiltere Bankası Para Politikası Komitesi’nin eski üyesi David Blanchflower’ın açıkladığı üzere:</p>

      <p class="alinti">Derin bir resesyon yaşanırken çıkarılacak birinci ders, patlama evresine gelinceye kadar kamu harcamalarını kesmemelisiniz. Bunu bize Keynes öğretti. Kesintilere çok erken başvurmanız, ekonomiyi bunalıma sürükler. Bu ise hızla yükselen işsizlik, toplumsal karmaşa, artan yoksulluk, gerileyen yaşam standartları ve hatta aşevleri demektir.</p>

      <p class="paragraf-4">Kapitalist sınıf açısından sorun, Keynesçi stratejinin bizzat tehlikeli olmasıdır. Devlet borçları, finans piyasalarında tıpkı diğerleri gibi satılması gereken bir metadır. Eğer kamu harcamalarını karşılamak için bütçe açıkları rekor düzeylere ulaşırsa, temerrüt riski artar, krediler pahalılaşır ve öyle bir noktaya gelinir ki “güven” buharlaşır, devlet borçları satılamaz olur. Böyle bir durumda devletin iflası, Blanchflower’ın kemer sıkma rejiminde öngördüğü ekonomik erimenin ve toplumsal isyanın habercisi olur. Yunanistan, bu ikilemin en somut örneğidir.</p>

      <p class="paragraf-4">Dolayısıyla neoliberal seçkinler, zenginliklerinin dayanağı olan sistemin çelişkileri içine hapsolup kalmışlardır. Durgunluktan çıkmanın tek yolu yeni büyümeye yatırım yapmaktır. Ama bu, finans kapitalin özel mülkiyetinin dayattığı sınırlamalar içerisinde yapılamaz.</p>

      <p class="paragraf-4">Bu, başka bir yöne doğru giden dünyaya işaret eder: Faşizmle savaşın barbarlığına doğru. Demokrasi zaten Avrupa genelinde saldırı altındadır. Ekonomik karar alma gücü, küçücük bir neoliberal siyasetçilerle bankacılar zümresinin elinde toplanmıştır. Borç geri ödeme ve kemer sıkma programlarına karşı çıkılması, alaycı haykırışlarla ve finansal Mahşer tahminleriyle karşılanıyor. Hem Yunanistan hem de İtalya örnekleri, piyasa “güvenini” yeniden sağlama görevinin, seçilmiş hükümetler yerine dışarıdan dayatılan bankacılar rejimine verilebileceğini göstermiştir.</p>

      <p class="paragraf-4">Aynı zamanda şirketler daralan piyasalarda kâr için birbirleriyle rekabete tutuştukça savaş olasılığı da artıyor. Krizle boğuşan ve rekabetin giderek sertleştiği bir dünyada ekonomik gücü azaldıkça ABD’nin ezici askerî gücünü (çok geç olmadan önce, sınai ve finansal gerilemeyle aşınmadan önce) kullanmasının baştan çıkarıcı cazibesi artacaktır.</p>

      <p class="paragraf-4">ABD ile Çin arasındaki soğukluk, dünyanın en derin jeopolitik yarılmasına yol açabilir. Çin’in büyümesi, düşük maliyetli ihraç ürünlerinden besleniyor. Bunun sonucunda Çin, 2009’un başlarında tahminen 2,3 trilyon dolarlık döviz rezervine sahipti. Bunun 1,7 trilyon dolarlık kısmı dolar cinsinden varlıklara yatırılmış durumdaydı. Dolayısıyla Çin’in “tasarruf bolluğu”, ABD’nin borçlarına kefil olup Çin’den yaptığı ithalatı finanse etmekte kullanılıyor. Ekonomik gücün, gerileyen bir emperyalist güçten yükselen bir başkasına kaymasını yansıtan bu büyük dengesizlik, fazlasıyla istikrarsızlık yaratıyor. 2008 finansal çöküntüsünde rol oynayan etkenlerden biri de buydu.</p>

      <p class="paragraf-4">Aynı zamanda Çin kapitalizmi, dünyanın dört bir yanında hayati hammaddelere ulaşımını güvenceye almak için saldırıya geçmiştir. <span class="char-style-override-9">New York Times</span>’ın açıkladığı üzere “anlaşmalar, Çin’in petrol gibi doğal kaynakları uzun yıllar boyunca avucunda tutmasına odaklanıyor”. Bunalım koşullarında bu, dünyanın yeniden taksim edilmesi amaçlı bir emperyalist savaşa malzeme olabilir.</p>

      <p class="paragraf-4">Ekonomik gerilemeyi sona erdirmek için borçları silmek, bankalara el koymak, zenginlerden vergi almak, iş olanaklarına, hizmetlere ve yeşil geçişe<span class="dipp"><a class="footnote-link" href="#footnote-225-13" id="footnote-225-13-backlink">13</a></span> yatırım yapmak gerekiyor. Bunu yapmak için finans kapitalin saltanatını yıkıp, ekonomiyi demokratik kontrolün emrine vermek zorunludur. Seçimin barbarlıkla sosyalizm arasında olduğu 1930’lara benzer şekilde siyaset belirleyici olacaktır.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-12-backlink" id="footnote-225-12">12</a> <span xml:lang="ar-SA">Şüpheli alacak</span> <span class="char-style-override-9">–çev</span>.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-13-backlink" id="footnote-225-13">13</a> Ekolojik olarak sürdürülebilir bir ekonomiye geçiş <span class="char-style-override-9">–çev</span>.</p>
        </div>
      </div>
    </div>
  </div>
</body>
</html>
