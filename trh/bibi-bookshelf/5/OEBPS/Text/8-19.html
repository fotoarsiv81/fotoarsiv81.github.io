<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>8-19.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x8-19.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1-1">10</p>

      <p class="resimciz-1"><img alt="4.png" class="image" height="9" src="../Images/4_fmt10.jpeg" width="181" /></p>

      <p class="anabaslik-2" id="toc_marker-12">KAN VE DEMİR ÇAĞI</p>

      <p class="tarih">1848–1896</p>

      <p class="resim-4"><img alt="3.png" class="image" height="21" src="../Images/3_fmt11.jpeg" width="57" /></p>

      <p class="paragraf-4">İngiltere’de Çartizmin ve Avrupa genelinde 1848 Devrimlerinin yenilmesinden sonra kapitalizm uzun patlama dönemine girdi. Bu dönem, sistemin çakılıp aynı ölçüde uzun bir depresyona girdiği 1873’e kadar sürdü. Mallarla insanların naklini makineleştiren; kömür, demir, mühendislik ve inşaat sektörlerine kitle pazarı yaratan; yeni “sermaye çağı”nın ilk bakışta hemen göze çarpan bir simgesi olan demiryolu inşaatları patlamanın başını çekiyordu.</p>

      <p class="paragraf-4">Hızla büyüyen kapitalizm, toplumsal ve jeopolitik düzeni istikrarsızlaştırdı ama üçüncü burjuva devrimi dalgasının bağlamını hazırladı –tabandan yükselen kitle eylemleri yerine büyük ölçüde yukarıdan idare edilen bir dalga olsa da. İtalyan <span class="char-style-override-9">Risorgimento</span>su, Amerikan İç Savaşı, Japon Meiji Restorasyonu ve Almanya’nın Birleşmesi, bunların hepsi yukarıdan burjuva devrimleri olarak anlaşılmalıdır.</p>

      <p class="paragraf-4">Ama farklı yönlerden dramatik olan olaylarla açılıp sone eren bu dönem, 20. yüzyılın oldukça farklı mücadelelerini müjdeliyordu: 1857 Hint Ayaklanması, ileride Üçüncü Dünya denilecek bölgede yaşanan emperyalizm karşıtı bir isyandı; 1871 Paris Komünü, proleter devrimin tarihteki ilk örneğiydi.</p>

      <p class="ara1" xml:lang="en-GB"><span>Hint Ayaklanması</span></p>

      <p class="paragraf-4">Tarım Devrimi ve Sanayi Devrimi, insan deneyiminin geniş kapsamlı dönüşümleri olarak tarih sahnesinde ayrı bir yerde dururlar.</p>

      <p class="paragraf-4"><span>Binlerce yıllık zaman diliminde yavaş yavaş yayılan Tarım Devrimi’nin yarattığı geleneksel tarım toplumları son derece tutucuydu ve yüzyıllar içerisinde ancak belli belirsiz değişim gösteriyordu. Bunun aksine Sanayi Devrimi, Marx’ın deyişiyle “üretimin durmadan altüst edilmesini” ve “bütün toplumsal koşulların aralıksız sarsılışını” içeren büyük bir toplumsal-ekonomik girdaptı. Sanayi Devrimi’nden önce, Avrupa kapitalizminin halen eski feodal-mutlakiyetçi düzenin içinde embriyo halinde varlığını sürdürdüğü zamanlarda bile kapitalizm pençelerini yerkürenin dört bir yanına uzatıyordu; kâşifler, denizciler, tüccarlar ve köle tacirleri, ganimet ve kâr arayışıyla yabancı kıtaların âdeta altını üstüne getiriyordu.</span></p>

      <p class="paragraf-4">1750’den sonra sermaye birikimi süreci iyice canlandı ve sistemin “küreselleşme” eğilimi şiddetlendi. Kapitalizmin, büyüyen sanayileri beslemek için birincil ürünlere, mamul malları için pazarlara ve sermaye fazlası için yeni yatırım mahreçlerine ihtiyacı vardı. İmparatorluk bir gereksinim haline gelmişti ve kapitalizm, Avrupalıların elde etme ihtiyacı duydukları üstünlüğü sunabiliyordu.</p>

      <p class="paragraf-4">Teknoloji ve örgütlenme, Avrupalı küçük asker gruplarının, Amerika, Afrika ve Asya’daki yerli idari yapılara boyun eğdirmesini mümkün kıldı. Karşılarına çıkan devletler genellikle yolsuzluğa batmış, baskıcı ve bölünmüşlükle huzursuzluğun kol gezdiği yerlerdi. On binlerce kişiden meydana gelen ordular, birkaç yüz, hatta kimi zaman çok daha az Avrupalı askerle karşı karşıya geldiğinde korkup kaçıyordu.</p>

      <p class="paragraf-4">Hindistan, en zengin ödüllerden biriydi. 17. yüzyıl boyunca birçok Avrupa devleti ülkenin sahillerinde ticaret karakolları kurmuştu. Takip eden yüzyılın ortalarına gelindiğinde, Britanya ile Fransa arasındaki sömürgecilik rekabeti kontrolden çıkarak Bengal ile Madras’ta bir dizi küçük çaplı savaşa yol açmıştı.</p>

      <p class="paragraf-4">Britanya Doğu Hindistan Şirketi’nde görevli bir subay olan Robert Clive, 1757’de Kalküta’yı ele geçirerek Plassey Muharebesi’nde Bengal Navabı’nın ordusunu bozguna uğrattı. Navap, görünüşte Delhi’deki Babür imparatorunun genel valisiydi. Uygulamadaysa, Hindistan’ın dört bir yanında hüküm süren ve sıklıkla birbirleriyle savaşa tutuşan bağımsız yöneticilerden biriydi. Avrupalılar, bölge bölge ilerleyerek Hindistan’ı boyun eğdirdiler.</p>

      <p class="paragraf-4">Navap’ın maiyetinin zenginliği ile köylerin yoksulluğu arasında derin bir toplumsal uçurum vardı. Bengal köylülerine göre yöneticileri birer zalimdi. Onlar adına çarpışmaya hiç niyetleri yoktu. Esasen asalak nitelikte olması ve Bengal toplumunda gerçek köklerinin bulunmaması yüzünden saray maiyeti, hizipleşmelerle ve entrikalarla boğuşuyordu.</p>

      <p class="paragraf-4"><span>Clive’ın 3.000 kişilik ordusunun Navap’ın 50.000 kişilik ordusunu yenmesi, üstün ateş gücü sayesinde olmadı. Aslında, Bengallilerin Doğu Hindistan Şirketi’nden daha çok misket tüfeği ve topu vardı. Zaferin anahtarı, Navap’ın kıdemli komutanlarının ona ihanet etmeleri ve hareket kabiliyetine, ateş gücüne, saldırıya dayanan yeni savaş tarzının etkinliğiydi.</span></p>

      <p class="paragraf-4">Feodal ordular, bağımsız savaşçılardan meydana gelen bir karışım olarak savaşıyordu. Burjuva orduları, son derede düzenli insan blokları halinde savaşıyordu. Dönemin ateşli silahlarını doldurmak zaman alıyordu, menzilleri kısıtlıydı ve atışlar fazlasıyla isabetsiz olabiliyordu. İdeal olan, en fazla 50 metre uzaklıktan topluca yaylım ateşi açmaktı. Bu, rakibin düzenini dağıtabilir ve kritik bir anda düşman hattında gedik açabilirdi. Clive’ın ordusu, Plassey’de Navap’ın ordusunun yalnızca küçük bir kısmıyla savaştı ama yine de karşısındaki güç kendisinin 3-4 katı kadardı. Dolayısıyla Bengal, feodal bölünme ile burjuva yönteminin bileşimi sonucunda fethedildi. Avrupalıların Asya, Amerika ve Afrika’daki fetihleri için de aynı şey geçerlidir.</p>

      <p class="paragraf-4">Plassey dönüm noktasıydı. Fransızlar gölgede kalmıştı ve birçok yerli yönetici, Doğu Hindistan Şirketi’nin artan gücüyle uzlaşmanın yolunu arıyordu. Orta Hindistan’daki Marathalar 1823’te, Sind (güneybatı Pakistan) 1843’te, Pencap Sihleri (kuzey Pakistan ve kuzeybatı Hindistan) 1849’da ve Oudh (kuzey-orta Hindistan) 1856’da ele geçirildi. 19. yüzyılın ortasına geldiğimizde Britanya, sadece 250.000 kişilik bir orduyla (ki bunların %80’i Britanyalı subayların komutasındaki sepoylardı)<span class="dipp"><a class="footnote-link" href="#footnote-225-7" id="footnote-225-7-backlink">7</a></span> 200 milyon insanı kontrolü altında tutuyordu. Doğu Hindistan Şirketi, kukla navablarla (genel valiler) ve mihracelerle (prensler) işbirliği yaparak ülkeyi yönetiyordu. Yerli yöneticiler lüks içinde yaşayıp halkın nezdinde krallara özgü bir saltanat sürerken, gerçek güç aslında şirket görevlilerinin elindeydi.</p>

      <p class="paragraf-4">Zamindarlar (toprak ağaları) ve büyük tüccarlar da şirket idaresinde zenginleştiler; köylülerin şiddetlenen sömürüsünden elde edilen kârları şirketin görevlileriyle aralarında pay ediyorlardı. Plassey’den 12 yıl sonra 1769’da, mahsul azlığı kıtlıklara, salgınlara ve tahminen 10 milyon kişinin hayatını kaybetmesine yol açtı.</p>

      <p class="paragraf-4">Emperyalizm ekonomik durgunluğa neden oldu. Bunun en açık örneği tekstil sanayisiydi. Britanya tekstil üretiminin sanayileşmesi hız kazandıkça tutsak Hindistan piyasası ucuz ithal mallarla doldu. Yerli tekstil tüccarları ile el işçilerinin hayatı karardı. Tarıma bağımlı Hintlerin oranı, 19. yüzyıl içerisinde %50’den %75’e yükseldi. Britanya yönetimi altında Hindistan “gelişmede çözülme”<span class="dipp"><a class="footnote-link" href="#footnote-225-8" id="footnote-225-8-backlink">8</a></span> yaşadı.</p>

      <p class="paragraf-4">1857’de kuzey-orta Hindistan patladı. “Murdar” hayvanların yağıyla yağlanmış fişekler kullanarak dinî tabuları çiğnemeleri emredildiğinde Hindu, Müslüman ve Sih sepoylar ayaklandılar. Asiler, Britanyalıları gafil avlayarak kuzey Hindistan’ın büyük kısmında denetimi ele geçirdiler, Cawnpore ve Lucknow garnizonlarını kuşatarak eski başkent Delhi’de yeni bir Babür imparatorunu tahta çıkardılar.</p>

      <p class="paragraf-4">Britanya’nın yeniden fetih seferi oldukça zorlu ve acımasız oldu. Britanya’dan gönderilen birlikler, güney Hindistan’ın Madras ve Bombay şehirlerinden gelen sepoylarla birleşerek kuzeydeki isyancıların üzerine yürüdüler. Yakalanan asiler dolu topun ağzına çaprazlama bağlanıp topun patlatılması suretiyle idam edildiler.</p>

      <p class="paragraf-4">Hint Ayaklanması (1857-59), hem alt kıtanın ilk bağımsızlık savaşı, hem de farklı etnik ve dinî kökenden gelen Hintlerin omuz omuza çarpıştıkları ilk emperyalizm karşıtı mücadeleydi –Britanya’nın desteklediği “böl ve yönet” politikasının tam tersi. Ama geçmiş, asilerin ayaklarına dolanıp onları zayıflatmıştı. Britanya yönetimi karşısında tasavvur edebildikleri yegâne alternatif, feodal geçmişe dönmekti. Geleneksel yöneticilerin mülklerine ve iktidarlarına karşı çıkılmıyordu; köylülerin çoğunluğunu harekete geçirebilecek bir toplumsal kurtuluş vaadi yoktu.</p>

      <p class="paragraf-4">Gene de Britanya yönetimini gerçekten de tehdit etmiş, Ayaklanmanın ardından emperyal yönetimin baştan aşağı yeniden şekillendirilmesine vesile olmuştu. Kraliçe Victoria, Hindistan Kraliçesi olarak ilan edildi ve yeni bir Hindistan Hükümeti kuruldu. Yerli yöneticilerle ilişkiler güçlendirildi; memurlar, idareciler ve avukatlardan oluşan yeni bir Hint orta sınıfı oluşturuldu; köylerdeki Brahma rahipleriyle muhtarlar, vergi ve kira tahsildarları oldular. Hukukun üstünlüğünün yerini şirket görevlilerinin keyfî kibri aldı. Sömürü ve fakirleşme, sıkı sıkıya kontrol edilen bürokrasi ve reformdan geçirilmiş İngiliz-Hint ordusu tarafından belirleniyordu. Ayrıcalıklar hiyerarşisi oluşturulması ve etnik, dini, kast kökenli bölünmelerin bilinçli bir şekilde kaşınması, Hindistan’ın emperyal yöneticilerinin Raj’a karşı yerli direnişi parçalamak için kullandıkları mekanizmalardı.</p>

      <p class="paragraf-4">Hintler, Raj idaresinin masraflarını da karşıladılar: Vergi gelirlerinin %25’i orduya harcanırken, sadece %1’i sağlık, eğitim ve tarıma ayrılıyordu. Kıtlıklar 1860’larda 1 milyon, 1870’lerde 3,5 milyon ve 1890’larda 10 milyon kişiyi öldürdü –radikal Amerikan tarihçisi Mike Davis buna “Üçüncü Dünyayı yapan Geç Victoria dönemi soykırımları” [Üzerinde Güneş Batmayan Katliam] diyordu.</p>

      <p class="paragraf-4">Sıklıkla dile getirilen ve Hindistan’ın Raj idaresinden faydalandığını vurgulayan iddia bir yalandır. Tarım fakirleşti, yerli sanayiler tahrip oldu ve zenginlik yabancı sermaye tarafından yurtdışına taşındı. Bu <span>gerçek, Hindistan’ın bağımsızlık mücadelesini zaman içerisinde yeniden alevlendirecekti.</span></p>

      <p class="ara1" xml:lang="en-GB"><span><a id="Anchor"></a><a id="Anchor-2"></a>İtalyan</span> <span class="char-style-override-11">Risorgimento</span><span>su</span></p>

      <p class="paragraf-4"><span>Mill</span><span>iyetçi gönüllüler, Sicilya’yı yöneten yozlaşmış mutlakiyetçi monarşiyi devirip İtalya’nın geri kalanıyla birleştirmek için 1860’da adaya ayak bastıklarında, yerel köylüler ayaklanmacıların kraliçesine göndermeyle Viva İtalia! sloganını benimsediler. İtalya, modern, birleşik, burjuva bir ulus devlet anlamında de novo [yeni baştan] bir yaratma eylemiydi.</span></p>

      <p class="paragraf-4">Yarımada, yarım kalan 1796-1814 burjuva devriminden sonra siyasi huzura kavuşamamıştı. Bu, değişimin başlıca öznesinin Napolyon’un fetih ordusu olduğu bir yukarıdan devrimdi. Fransızlar eski rejimleri devirip yerlerine İtalyan liberallerin önderlik ettiği cumhuriyetçi hükümetleri getirdiler. Daha sonra, Fransız Cumhuriyeti’nin Napolyon İmparatorluğuna dönüşmesiyle birlikte bunların yerine de Bonapart ailesi üyelerinin yönettiği hanedanlık rejimlerini geçirdiler. Feodalizm ilga edildi ve orta sınıflara yeni fırsat kapıları açıldı. Ama yabancı yönetimi ve toprak reformunun yapılmaması birleşimi, yeni rejimlerin cazibesini sınırladı.</p>

      <p class="paragraf-4">Mutlakiyetçi rejimler 1814’te yeniden iktidara geldi ama bunlar toplumu eski koşullarına döndüremedi ve Fransız Devrimi’nin açığa çıkardığı yeni toplumsal kuvvetlerin muhalefetiyle karşı karşıya kaldı. Dolayısıyla, yarım kalan burjuva devrimi, 19. yüzyıl boyunca İtalyan siyasetine hâkim oldu.</p>

      <p class="paragraf-4">Dört mesele çok önemliydi. Birincisi, İtalya çok sayıda ayrı devlete bölünmüştü ve birleşik devlet otoritesine tabi tek ulusal pazarın olmaması ekonomik gelişmeye köstek oluyordu.</p>

      <p class="paragraf-4">İkincisi, ulusal bölünmüşlük ve bunun sonucu olan zayıflığın da etkisiyle İtalya yabancı güçlerin (19. yüzyılın ilk yarısında Habsburg Avusturyası’nın) hâkimiyetinde kalmaya devam etti.</p>

      <p class="paragraf-4">Üçüncüsü, mutlak monarşileri, Katolik Kilisesi’ni ve aristokrat toprak sahiplerini temel alan rejimlerde, burjuvazi neredeyse tamamen dışlanıyordu. Liberal anayasa reformu talebi, burjuvazinin siyasi güç kazanma talebiydi.</p>

      <p class="paragraf-4">Dördüncüsü, Fransa’nın aksine İtalya’da köylü devrimi olmamıştı. Feodalizmin resmî olarak lağvedilmesi, topraklarda büyük çaplı bir yeniden bölüşüme yol açmadı. İtalya, geniş halk kitlesinin aşırı (fiziksel, düşünsel, kültürel bakımdan) fakirleştirildiği, toprak sahipleriyle köylülerden oluşan geleneksel bir toplum olarak kaldı.</p>

      <p class="paragraf-4">Bu gerilimler yüzünden İtalya 40 yılda dört devrim yaşadı –1820, 1831, 1848 ve 1860. İlk üçü yenilgiye uğradı. Sonuncusu ulusal birliği ve bağımsızlığı getirdi; ama toplumsal soruna çözüm getirmedi.</p>

      <p class="paragraf-4">Modern İtalyan devletini ortaya çıkaran Risorgimento (Yeniden Doğuş) 1859-70 arasında oldu. Piyemonteli hırsı, Fransa-Avusturya düşmanlığı ve güney İtalya’daki devrimci ayaklanma (fazlasıyla aşağıdan ve yukarıdan olan bir burjuva devrimi) birleşimi bunu mümkün kıldı.</p>

      <p class="paragraf-4">Yarı anayasal monarşi rejiminin kralı Victor Emmanuel ile kralın liberal Başbakanı Kont Camillo Cavour idaresindeki Piyemonte ve Sardinya Krallığı, dinamik bir ekonomik gelişme merkezi olarak ortaya çıkmıştı. Bu temelde, kendi menfaatlerini gözeten Piyemonte yönetici sınıfı, İtalya ulusal davasının siyasi liderliğine talip oldu.</p>

      <p class="paragraf-4">Piyemonte, Fransa ile ittifak yaparak 1859’da kuzey İtalya’da Avusturyalıları mağlup etti. Bu olay, bölge genelinde tüm güç dengesini değiştirdi. Avusturya’nın desteklediği küçük İtalyan devletlerinin mutlakiyetçi yöneticileri domino taşları gibi ardı ardına devrildiler. Lombardiya, Parma, Modena, Emilia, Romagna ve Toskana’da kurulan yeni liberal hükümetler, Piyemonte ile birleşmeyi tercih ettiler. Ertesi yılın Mayıs ayında, eski tüfek devrimcilerden Giuseppe Garibaldi, kırmızı gömlekli 1.000 gönüllünün başında Sicilya’ya ayak bastı. Amacı, Napoli ile Sicilya’yı yöneten mutlakiyetçi rejime karşı bir isyan başlatmaktı. Yıl sona ermeden, (o zamanki ismiyle) İki Sicilya İmparatorluğu tarih sahnesinden silinmiş ve güney İtalya’nın tamamı, yeni birleşik devletin parçası haline gelmişti.</p>

      <p class="paragraf-4">1866’da, Piyemonte’nin Avusturya-Prusya Savaşı’nda Prusya ile ittifak yapması, Venedik ile Venezia’yı kazanmasını sağladı. III. Napolyon’un Sedan’da yenilmesi, Papa’nın başlıca hamisini ortadan kaldırdı ve İtalyan birliklerinin girdiği Papalık Devletleri de İtalya Krallığı’na dâhil edildi.</p>

      <p class="paragraf-4">Ama henüz toplumsal devrim olmamıştı. Garibaldi’nin bazı adamları Ağustos 1860 gibi erken bir tarihte, güneyli toprak sahiplerini kendi saflarına çekmek gayesiyle köylü isyancılara ateş açmışlardı. Çok geçmeden, köylülerin ekilmeyen topraklara el koyarak yoksulluklarına son verme girişimleri sonucunda güneyin büyük bir kısmında geniş çaplı bir savaşa girişildi ve toprak sahipleri, kısa bir süre sonra mafyaya dönüşecek özel ordular kurarak köylüleri püskürttüler.</p>

      <p class="paragraf-4">Devletin desteklediği Mafya terörü, köylülüğü bir yüzyıl daha yoksulluk altında tutacaktı. 19. yüzyılın sonunda, İtalya’nın köylü hanehalkları gelirlerinin dörtte üçünü yiyeceğe harcıyordu ama yine de çoğu açlık çekiyordu. Her yıl 2 milyon kişi sıtmaya yakalanıyordu. Çoğu İtalyan köylüsü okuma-yazma bilmiyor ve papazların etkisinde cahilce bir hayat sürüyordu.</p>

      <p class="paragraf-4">Ama ulusal birlik, sanayi devrimini erkene aldı. 1861-70 arasında demiryolu hatları yaklaşık üç katına çıktı. 1896-1913 arasında sanayi yılda %5’lik hızla büyüdü –o zaman Avrupa’nın en hızlısı. Milano, Torino, Cenova ve diğer kuzeybatı şehirleri başlıca sanayi merkezleri haline geldi. Hızla büyüyen kuz<span>ey, İtalya’nın fakirleşmiş kırsal art bölgesinden emeği kendine çekti. Açlıkla boğuşan köylüler böylece sanayi işçisi oldular –I. Dünya Savaşı öncesinde, sırasında ve sonrasında şiddetli sınıf mücadelesi dalgaları doğuracak bir proleterleşme süreci.</span></p>

      <p class="ara1" xml:lang="en-GB"><span>Amerikan İç Savaşı</span></p>

      <p class="paragraf-4"><span>12 Nisan 1861’d</span>e Sumter Kalesi’nde silahlar patladığı zaman çoğu Amerikalı savaşın yaz bitmeden sona ereceğini düşünüyordu. Başkan Lincoln, 90 gün süreliğine 75.000 milisi göreve çağırdı. Bunun yeterli olacağını düşünmüştü. 4 yıl sonra savaş sona erdiğinde 620.000 Amerikalı hayatını kaybetmişti –ABD tarihindeki tüm savaşlarda kaybedilenden daha fazla. Savaşın bedelini bu kadar artıran gündemdeki meselelerdi.</p>

      <p class="paragraf-4">İç Savaş, Amerikan tarihinin en önemli olayıydı –ilkinin yarım kalan işini tamamlayan ve birbiriyle uyuşmayan iki toplumsal sistemden hangisinin Kuzey Amerika kıtasına egemen olacağını belirleyen ikinci bir devrimci savaş. Lincoln (“siyah” bir Cumhuriyetçi) başkan seçildiğinde 11 Güney eyaleti Birlik’ten ayrılmıştı. Güneyli liderler nedeni konusunda açıklardı: “Birleşik Devletler’de köleliğe sürekli karşı çıkılması, ona savaş açılması demektir”, diye açıklıyordu Konfederasyon başkanı Jefferson Davis. Konfederasyon başkan yardımcısı Alexander Stephens, yeni ulusun <span class="char-style-override-9">raison d’être</span>sini [varoluş nedeni] şöyle tanımlıyordu: “Zencinin beyazla eşit olmadığı; köleliğin, yani üstün ırka boyun eğmenin zencinin doğal ve ahlaki koşulu olduğu büyük gerçeğine dayanarak temeli atıldı, köşe taşı bunun üzerine yerleştirildi”. 4 yıl süren kanlı bir iç savaşta insanların uğruna savaşıp öldükleri konu kölelikti.</p>

      <p class="paragraf-4">Savaşın yoğunluğu ile süresinin askerî nedenleri vardı –ülkenin uçsuz bucaksız toprakları, bunun çoğunun bakir doğadan oluşması, iptidai iletişim koşulları, modern savaş aletlerinin öldürme gücü, kitlesel üretim sanayisinin devasa orduları teçhiz ve ikmal edebilme kabiliyeti. Ama ana neden, bunun Birleşik Devletler’in ne tür bir devlet olacağına karar verecek devrimci bir savaş olmasıydı.</p>

      <p class="paragraf-4">1860 seçimi, ABD tarihinde kutuplaşmanın en keskin olduğu seçimlerden biriydi. Cumhuriyetçilerin programı, Kuzeyin hızla büyüyen kapitalist ekonomisinin ve Batının hızla yayılan öncü topluluklarının özlemlerini ifade ediyordu. Amerikan sanayisini korumak için gümrük tarifelerinin yükseltilmesi, yeni yerleşimcilere bedelsiz toprak verilmesi ve devletin demiryolu inşaatlarına sübvansiyon sağlaması, temel maddeleri oluşturuyordu. Slogan “bedelsiz toprak, ifade özgürlüğü, hür emek, özgür insanlar” idi. Genç, kendine güvenen, ileriyi düşünen (gerektiğinde devrimci olan) burjuvazinin söylemiydi bu.</p>

      <p class="paragraf-4">Güney, büyük ölçüde tek bir üründen (pamuk) elde edilen ihracat kazançlarına dayalı muhafazakâr bir tarım toplumuydu. Kuzey gibi Güney de hızla büyüyordu. Yeni İngiltere, Britanya, Fransa ve başka yerlerde tekstil sanayisi büyüdükçe, pamuk talebiyle birlikte fiyatı da hızla yükseldi. 1800’de pamuk ihracatının değeri 5 milyon dolardı ve ABD’nin toplam ihracatının %7’sini oluşturuyordu; 1860’a gelindiğinde değer 191 milyon dolara, payı ise %57’ye yükselmişti. Kuzeyde fabrikatörler, maden sahipleri ve demiryolu işletmecileri zenginleşirken, Güneyde geleneksel plantasyon soyluları zenginleşiyordu.</p>

      <p class="paragraf-4">Farklar çoktu. Gümrük tarifeleri Kuzey sanayisi için koruma ama Güneyli tüketiciler içinse yükselen fiyatlar anlamına geliyordu. Başını esasen Kuzeyli öncülerin çektiği Batıya doğru yayılma, Birliğin özgür ve köleci eyaletleri arasındaki güç dengesini tehdit ediyordu. Demiryolu sübvansiyonları Güneyli plantasyon sahiplerini değil Kuzeyli kapitalistleri zenginleştirdi.</p>

      <p class="paragraf-4">Farklı ihtiyaçları ve zıt talepleri olan iki ekonomik sistem, iki toplumsal düzen, iki yönetici sınıf tipi, tek bir idari yapı içinde bir araya gelmişti. Devlet kimin menfaatlerini temsil etmeliydi?</p>

      <p class="paragraf-4">Bir konu, uzlaşmazlığı şiddetlendirip çok kuvvetli bir yangına dönüştüren bir prizma işlevi gördü: İnsan köleliği.</p>

      <p class="paragraf-4">Güneyli plantasyonların serveti, 4 milyon siyah kölenin emeğine dayanıyordu. Cumhuriyetçi Parti içerisinde köleliğin kaldırılmasını savunan radikal bir kanat vardı. Ama “kendi içinde bölünen bir ev ayakta kalamaz. Bu hükümetin sürekli olarak yarı köleci, yarı özgür olmayı kaldırabileceğini düşünmüyorum” diyen, görece ılımlı Lincoln idi.</p>

      <p class="paragraf-4">Lincoln, 1860 başkanlık seçiminde ülke genelinde oyların ancak %40’ını aldı ama Yukarı Kuzey denilen seçim bölgelerinin neredeyse hepsinde galip geldi ve bir bütün olarak Kuzey’de %54’lük belirgin bir çoğunluğa sahip oldu. Aksine oylarının oldukça düşük olduğu Güneyde, taraftarları Batı Virginia ve Doğu Tennessee gibi Birlikçi bölgelerle sınırlı kalmıştı. Kuzeyli kölelik karşıtları, olan bitenin öneminden hiç şüphe duymuyorlardı: “Büyük bir devrim gerçekleşmiştir aslında”, diyordu Charles Francis Adams. “Ülke, köle sahiplerinin hâkimiyetinden ilelebet kurtulmuştur”.</p>

      <p class="paragraf-4">Rakip sistemler ve karşıt siyasi ideolojiler arasında yürütülen bir savaş olduğundan sonuçta yaşanan mücadele uzun ve kanlı oldu; 1861 baharında sorun şiddetli bir kan davasına büründüğü zaman uzlaşmanın, görüşerek anlaşmanın, ikisinin ortasını bulmanın imkânı kalmamıştı. Her iki taraf için de ödüller azımsanamayacak kadar yüksekti: Kuzey için Birliğin varlığını sürdürmesi, birleşmiş bir ulusal ekonomi ile sınai büyümenin hizmetinde bir politika; Güneyli seçkinler için kendi toplumsal düzenlerinin temel taşı olan köleliğin savunulması.</p>

      <p class="paragraf-4">Mücadelenin yoğunluğu ve süresi onu radikalleştirdi. Köleliğin kaldırılması, ilk 18 aylık dönemde Birliğin savaşma amaçlarından değildi. Ama kölelik yanlısı generallerin basiretli liderliğinde bir pata durumu ortaya çıkmış, savaş bıkkınlığı ve bozguna uğramışlık hissi Kuzeyi etkisine almıştı. Lincoln, mücadeleyi yeniden canlandırmak için kölelerin özgürlüğe kavuşacağını ilan etmek zorunda kaldı.</p>

      <p class="paragraf-4">Ortada iyi bir pratik neden de vardı: Köle emeği, beyaz erkekleri işten kurtararak onların Konfederasyon ordusuna katılmasına imkân yaratırken, öte yandan kaçan köleler Birlik askerleri olarak kullanılabilecekti. Ama siyasi neden daha önemliydi: Kölelikle savaşılması, Birlik açısından mücadeleyi ahlaken leke sürülemez kılarken, hem Avrupalıların Güneyi destekleme olasılığını ortadan kaldıracak hem de kölelik karşıtları ile bizzat kölelerin ulusun “ateşten gömleğini” giymelerini sağlayacaktı. Lincoln, “ya köleleri azat edeceğiz ya da kendimiz diz çökmek zorunda kalacağız”, diyordu. Eylül 1862’de ilan edilen Özgürlük Bildirgesi, ABD demokrasisini yeniden tanımlıyordu. “Köle olmayacağım” diyordu Lincoln, “efendi de olmayacağım. İşte benim demokrasi anlayışım”.</p>

      <p class="paragraf-4">Lincoln’ün “özgürlüğün yeniden doğuşu” görüşü, İç Savaş’ta Birliğin yanında yer alan erkek ve kadınların çoğuna esin kaynağı olmuştu. Yeni İngiltere’de üniversite hocalığı yapan, kararlı bir kölelik karşıtı ve Londra’da bulunan Marx ve Engels ile temas içindeki devrimci Alman sürgünlerinin dostu Joshua Chamberlain, bunlardan birisiydi. Chamberlain, Gettysburg’un ikinci gününde destansı Little Round Tepesi savunmasında 20. Maine alayını komuta eden albay olarak tarih kitaplarına girmiştir.</p>

      <p class="paragraf-4">Sonra, Bostonlu genç bir kölelik karşıtı, 54. Massachusetts alayında görevli Albay Robert Gould Shaw vardı. 18 Temmuz 1863’te alay, Güney Karolina’nın Charleston limanının girişinde yer alan Wagner kalesinin zorlu savunma hattına karşı saldırıya geçti. Üstün cesaretle yürütülen saldırı yenilgiyle sonlandı. Shaw, düşman siperlerinin tepesinde vuruldu. İşte kölelik karşıtı devrim burada somutlaştı çünkü muharebe Konfederasyon bölgesinin derinlerinde yapılmıştı ve Shaw’ın alayı, çoğu önceden köle olan siyah askerlerden oluşuyordu. Savaşın sonunda, Birlik Ordusunda 200.000 siyah erkek görev yapmıştı.</p>

      <p class="paragraf-4">1864’te savaşın üçüncü aşamasına girildi. Birlik orduları şimdi Güneyi ezmek için topyekûn saldırı başlattı. “Saraylara savaş, kulübelere barış”, demişti Danton Fransız Devrimi sırasında. Şimdi, Amerika’nın ikinci devriminin doruk noktasında General Sherman’ın ordusu, malikâneleri ateşe verip köleleri özgürlüklerine kavuşturarak Konfederasyon’un kalbinin attığı topraklarda ilerliyordu.</p>

      <p class="paragraf-4">Savaş Nisan 1865’te sona erdi. Sonraki on yıllık dönem “Yeniden İnşa” ile geçti. Güneyin büyük kısmında askerî işgal devam etti. Kısa yoldan köşe dönme peşindeki Kuzeyli girişimciler (“denkçiler” diye bilinirler) Güneye yerleştiler. Özgür kalan köleler, elde ettikleri oy kullanma hakkıyla siyah yargıçlar, devlet siyasetçileri, hatta kongre üyeleri seçtiler.</p>

      <p class="paragraf-4">Güneyli plantasyon sahiplerinin gücü kırılıp Kuzey sermayesinin hâkimiyeti iyice yerleştirildikten sonra Birlik Ordusu geri çekildi ve eski seçkinler, eyalet hükümetlerini kendi çiftlikleri haline getirdiler. Güneyli siyahlar haklarından mahrum edildi, ayrımcılığa uğradı ve ırkçı Ku Klux Klan çetelerinin şiddetiyle yıldırıldı. Bundan sonra sıradan emekçiler ya da fakirleştirilmiş ortakçılar olarak çalıştılar. Güneyde köleliğin yerini alan ırkçı apartheid, yüzyıla yakın sürecekti.</p>

      <p class="paragraf-4">Böylece Amerikan İç Savaşı, tüm burjuva devrimleri gibi hem çok büyük ilerlemelere hem de acı hayal kırıklarına yol açtı. ABD’nin coğrafi ve sınai açıdan muazzam gen<span>işlemesini mümkün kılarak onu küresel bir süper güce dönüştürdü; ama sömürü, yoksulluk ve ırkçılık yüzünden çoğu Amerikalının hayatını mahvetti.</span></p>

      <p class="ara1" xml:lang="en-GB"><span>Japonya’da Meiji Restorasyonu</span></p>

      <p class="paragraf-4"><span>1848 yılı dünya tarihinde</span> bir dönüm noktasıydı. Bundan önce burjuvazi, devleti parçalamak, eski yönetici sınıfı devirmek ve toplumu kapitalist çizgilerde yeniden şekillendirmek için halk devrimlerine öncülük etmişti. Hollanda, İngiltere, Amerika ve Fransa Devrimlerinin özü buydu. Ancak, 1848’den sonra burjuvazi bu rolü bir daha asla oynamadı. Neden böyle olmuştu?</p>

      <p class="paragraf-4"><span>Sanayi Devrimi, Avrupa’nın kapitalist bir ekonomiye, fabrika sahipleriyle işçilerden oluşan bir topluma zaten dönüşmüş olduğunu ifade ediyordu. Britanya istisna olmak üzere dönüşüm henüz ilk aşamasındaydı ama eski siyasi değişim mekanizmasını (aşağıdan devrimi), burjuvazi açısından fazlasıyla sorunlu yapacak kadar ileri gitmişti. O zamanın embriyo halindeki emek hareketleri, özel mülkiyete karşı tehdit teşkil ediyordu. Mülkiyet, çiftçiler, tüccarlar ve atölye ustalarından oluşan küçük burjuvazinin hâkimiyetindeki 17. ve 18. yüzyıl radikal hareketleri için dokunulamayacak kadar kutsal bir şeydi. 19. yüzyılın yeni radikal hareketlerinin artan sayıda (“zincirlerinden başka kaybedecek hiçbir şeyi olmayan”) ücretli emekçiyi saflarına katmasıyla birlikte mülkiyet de giderek sorgulanır oldu. Devrim, her türden mülk sahibi için çok daha riskli hale geldi.</span></p>

      <p class="paragraf-4">Öte yandan, başta Britanya olmak üzere kapitalist ekonomiler, kurulu rejimleri, kapitalistlerin, liberallerin ve milliyetçilerin talep ettikleri reformları gerçekleştirmeye daha istekli yaptığından devletlerden kaynaklı rekabetçi baskılar zaten güçleniyordu. Büyük güç statüsü, bir ordular, silahlar ve savaş gemileri meselesiydi. Bunlar ise modern sanayiye ve altyapıya dayanıyordu. Reform ve modernleşme, jeopolitik zorunluluklar haline geldi. Kapitalist küreselleşmenin dönüştürücü gücü işte buydu.</p>

      <p class="paragraf-4">Sıklıkla sancılı mücadeleler verilmesi gerekiyordu. Kuzey İtalya, 1859 Fransa-Avusturya Savaşı’nı takiben Piyemonte’nin liderliği altında birleşti. Ama güney İtalya, küçük bir devrimci ordunun 1860’ta Sicilya’ya gelmesiyle tetiklenen kitlesel bir ayaklanmanın sonucu olarak kuzeye katıldı.</p>

      <p class="paragraf-4">Amerikan İç Savaşı sırasında Kuzey eyaletlerinin kapitalistleri, Güneyli plantasyon sahibi soyluların silahlı direnişini ezmek için iki milyon erkeği (ki bunların onda biri eski kölelerdi) silâh altına almak zorunda kalmıştı. Lincoln devrimci bir liderdi –başkaldırı karşısında çok sert, köleleri özgür bırakarak mücadeleyi radikalleştirmeye istekli, sonuna kadar topyekûn bir savaş yürütmeye kararlı. Ama süreç, mevcut devlet aygıtı kullanılarak yukarıdan yönetiliyordu.</p>

      <p class="paragraf-4">Yukarıdan burjuva devriminin daha da uç bir örneği Japonya’daki 1868 Meiji Restorasyonudur –Uzak Doğu’nun 1945’e kadarki tarihini şekillendirecek bir olay.</p>

      <p class="paragraf-4">15. ve 16. yüzyıllarda Japonya, feodal iç savaşlar yüzünden küçük parçalara ayrılmıştı. Ortaçağ Avrupası’nın savaş ağaları gibi Japon beyleri de (<span class="char-style-override-9">daimyo</span>), bir dizi dahili iktidar kavgasını sürdürmek için profesyonel savaşçılardan (<span class="char-style-override-9">samuray</span>) oluşan silahlı maiyetler besliyorlardı. 17. yüzyılın başında Tokugawa klanı, tüm rakiplerini yenip boyun eğdirmeyi başardı. İmparatorun işlevi törensel görevlerle sınırlandırılırken, klanın başı şogun, ülkenin fiilî yöneticisi oldu. Edo’da (günümüz Tokyo’su) yeni bir başkent kuruldu.</p>

      <p class="paragraf-4">Tokugawa şogunları, 18. yüzyıl Avrupası’nın mutlak hükümdarlarına benziyordu. <span class="char-style-override-9">Daimyo</span> aileleri, rehine olarak sarayda tutuluyordu. Ateşli silahlar ve yabancı kitaplar yasaklandı, dış ticaret tek limanla sınırlandırıldı. Katolik dinine geçenler takibata uğradı. Japonya, yeni fikirlere şüpheyle yaklaşan siyasi bir diktatörlük altında kapalı bir toplum haline geldi.</p>

      <p class="paragraf-4"><span>Ama feodal anarşinin sona ermesi, tarımla ticaretin yeniden canlanmasına izin verdi. Çiftçiler, zanaatkârlar ve tacirler zenginleşti; ekonomi giderek parasallaştı. Şehirler büyüdü ve onlarla birlikte de şiirler, romanlar ve tiyatro oyunlarından oluşan bir şehir kültürü gelişti. İthal mallara ve yabancı etkisine getirilen yasaklar giderek daha gevşek uygulanır oldu. Eski sınıflar geriledi. Uzun barış dönemi samurayları gereksiz hale getirerek onları çiftçi ya da tüccar olmaya zorladı. Samuraylığı sürdürenler asalak bir sınıftı; hayat tarzları giderek zamanın dışına düşüyordu.</span></p>

      <p class="paragraf-4">Bu ekonomik ve toplumsal değişimler, 19. yüzyılın ortasına gelindiğinde Tokugawa şogunluğunun gösterişli siyasi yapısının kırılgan olduğunu ifade ediyordu. 1853’te Amerikalı Amiral Perry’nin deniz filosunun Edo Bay’e gelişi, şogunluğun çöküşünün katalizörü oldu. Perry’nin görevi, Amerikan kapitalizmi için ticari ayrıcalıklar elde etmekti. Sonuç, Japonya’nın ithal yabancı ürünlere açıldığı ama Japon ihraç ürünlerine kısıtlamaların konulduğu “eşitsiz bir anlaşma” oldu. Ayrıca, anlaşmayla Japonya’da yerleşik yabancılara ticari imtiyazlar veriliyor ve “siyasi dokunulmazlık” (Japon yargısından muafiyet) tanınıyordu. Britanya, Fransa, Rusya ve Hollanda, hepsi de ABD’ninkine benzer ayrıcalıklar talep edip aldılar.</p>

      <p class="paragraf-4">Tokugawa şogunluğunun siyasi-askerî zayıflığı ortaya çıkmıştı: Yabancı emperyalistler karşısında Japonya’nın çıkarlarını korumaktan acizdi. 1867-69 arasında samurayların desteğini de alarak büyük beyler arasında kurulan ittifak, Tokugawa şogunluğunu devirip (o dönemde ismi Meiji olan) imparatorun gücünün “restorasyonunu” sağladı.</p>

      <p class="paragraf-4">Meiji Restorasyonunda, Japon toplumunun en muhafazakâr güçlerinden bazıları başı çekiyordu. Sloganlar gelenekçiydi; kitle desteği aranmıyordu; tüccarlar, zanaatkârlar ve köylüler olaylarda çok cüzi roller oynadılar. Ama kuyruktan dolma silahların ve zırhlı gemilerin çağında, samuray zırhına bürünerek ortaya çıkan milliyetçiliğin kaderi belliydi. Restorasyoncuların manifestosunda, “ülke, dünyanın diğer milletleriyle aynı düzeyde yer alabilsin” diye “imparatorluğun her yerinde tek bir yönetim” talep ediliyordu. Başka bir deyişle, modern bir ulus devlete ve gelişmiş bir kapitalist sanayiye ihtiyaçları vardı.</p>

      <p class="paragraf-4">Bundan sonra değişim hızlı oldu. Sınıflar arasındaki eski ayrımlar ve imtiyazlar silinip gitti. Yeni parlamenter sistem kuruldu. Demiryolları ve fabrikalar inşa edildi. Zorunlu askerlik hizmeti getirildi. Ordu Almanya, donanma ise Britanya örnek alarak yeniden yapılandırıldı.</p>

      <p class="paragraf-4"><span>Japonya’nın dönüşümüne hem muhafazakâr hem de ilerici kuvvetlerden itiraz edenler oldu. Durumdan hoşnut olmayan</span> <span class="char-style-override-9">ronin</span><span>lerin (feodal geçmişin özlemini çeken, yersiz yurtsuz samuraylar) isyanları, zorunlu askerlik hizmeti yapanlardan oluşan orduyla ezildi. Nüfusun beşte dördünü oluşturan köylüler de kaybedenler arasındaydı. Modernleşmenin faturası, toprağa konan ağır vergiler ve düşük tüketim düzeyleriyle karşılandı. Meiji döneminde, yerelde çok sayıda tarımsal isyan oldu. Japon köylüler, II. Dünya Savaşı sonrasına kadar yoksulluk içinde yaşamayı sürdürdüler.</span></p>

      <p class="paragraf-4">İşte jeopolitik rekabet, modernleşmeyle sermaye birikimine karşı içerideki direniş ve geçmişten miras alınıp artık yeni askerî kurumlara yönlendirilen savaşçı kültüründen oluşan bu bileşke, modern Japonya’yı şekillendirdi. Bu baskılar altında Japonya, askerî seçkinlerin kontrolünde olan ve ulusal-emperyalist yayılmaya yönelen, baskıcı bir devlete doğru evrildi.</p>

      <p class="paragraf-4">Japonlar, 1894’te Çin’in emperyalist kuvvetler arasında t<span>aksim edilmesine katıldılar. On yıl sonra, Kore ile Mançurya’nın kontrolü mücadelesinde Rusları yendiler. Bundan on yıl sonra I. Dünya Savaşı’na girerek Almanya’nın Çin’de elinde tuttuğu yerleri silip süpürdüler. Meiji Restorasyonundan yarım yüzyıl sonra Japon yöneticiler kendilerini modern bir savaş ağaları-emperyalistler sınıfı olarak yeniden biçimlendirmişlerdi: Savaş gemileri olan samuraylar.</span></p>

      <p class="ara1" xml:lang="en-GB"><span>Almanya’nın Birleşmesi</span></p>

      <p class="paragraf-4"><span>19. yüzyılın ortasınd</span>a Almanya halen 39 bağımsız devlete bölünmüş bir yerdi. Tek ulusal pazar yaratmak üzere siyasi birliğin sağlanması, Alman kapitalizminin geleceğini şekillendirecek temel sorundu.</p>

      <p class="paragraf-4">“Ulusal sorun”u aşağıdan bir devrimle çözümleme girişimi 1848’de başarısız oldu. Frankfurt Parlamentosu, Almanya’yı birleştirmeye ve konuşmalar yaparak, önergeleri görüşüp onaylayarak liberal bir anayasa getirmeye çalışmıştı. 1849 karşı-devriminde, Alman devletleri orduları parlamentoyu feshettiler.</p>

      <p class="paragraf-4">Hâkim Alman devleti Prusya idi ve Prusya’nın hâkim sınıfı <span class="char-style-override-9">Junker</span>, toprak sahibi soylular sınıfıydı. Köken itibariyle Kuzey Almanya Ovası’nın doğu kısmındaki Slav topraklarını fethedip orayı kendilerine yurt edinen Tötonik bir haçlı şövalyeleri sınıfı olan <span class="char-style-override-9">Junkerler</span>in toplumsal evrimini üç etken şekillendirmişti. Birincisi, ekip biçtikleri toprağın verimliliği sınırlı olduğundan öyle aman aman bir kazançları yoktu ve <span class="char-style-override-9">Junkerler</span>, soylu olmalarına rağmen görece yoksuldu. Marx onlardan bahsederken “lahana <span class="char-style-override-9">Junkerler</span>” diye alay eder.</p>

      <p class="paragraf-4">İkincisi, toprakları saldırılara açıktı. Avrupa’nın ortasında bulunan Almanya’nın doğal sınırları yoktu –özellikle de Doğu Almanya Ovası’nın, Polonya ile Avrupa Rusyası’nın geniş açık alanlarıyla birleştiği doğu tarafında.</p>

      <p class="paragraf-4">Üçüncüsü, Almanya’nın siyasi olarak bölünmüş olması (19. yüzyılda 39 olan devlet sayısı, 17. ve 18. yüzyıllarda 300’den az değildi), tüm bu dönem boyunca Almanya’yı Avrupa savaşlarının üç ana sahnesinden biri yapmıştı (diğerleri Belçika ve kuzey İtalya idi).</p>

      <p class="paragraf-4">Prusya, bu etkenlerin bir ürünüydü. Büyük Friedrich (1740-86), 18. yüzyıl içerisinde Prusya’yı askerî bir kışlaya dönüştürdü: Avrupa’nın Spartası. Devlet harcamalarının altıda beşi savaşa ayrılıyordu. Zorunlu askerlikle 150.000 kişilik bir ordu oluşturulmuştu. <span class="char-style-override-9">Junkerler</span>, toprak sahipliği ile devlet hizmetinin belirlediği, sahip oldukları mülkleri, imtiyazları ve gücü güvence altına alan mutlak monarşiye sonuna kadar sadık bir seçkin subaylar kastı oluşturuyordu. Prusyalı <span class="char-style-override-9">Junkerler</span>, “Kırk Sekizler”i ezen Alman karşı-devriminin kara yüreğiydi.</p>

      <p class="paragraf-4">Ama dünya, <span class="char-style-override-9">Junkerler</span>in kontrol edemediği şekilde değişiyordu. Sanayi Devrimi, Avrupa’nın ekonomik, toplumsal ve askerî coğrafyasını dönüştürüyordu. İlk demiryolları 1830’ların ortalarında yapılmıştı ve 1850’ye gelindiğinde 23.500 km uzunluğunda ray döşenmişti. Yeni teknolojinin askerî önemi açıktı: Demiryolları, birlikleri bir savaş alanından diğerine, yürüyerek gitme süresinden çok daha kısa zamanda taşıyabiliyordu. <span class="char-style-override-9">Junkerler</span>in parlamentoya ihtiyacı yoktu ama demiryollarına vardı.</p>

      <p class="paragraf-4">1815’te, Napolyon’un yenilmesinden sonra Avrupa’nın yeniden düzenlenmesinin parçası olarak (Almanya’nın hızla sanayi dinamosu haline gelen bölgesi) Renanya Prusya’ya verildi. Her ne kadar aralarında Marx ile Engels’in de olduğu Renanyalı devrimciler 1849’da yenilmişse de, <span class="char-style-override-9">Junker</span> devletinin askerî gücü giderek bölgenin maden ocaklarına, çelik ve makine fabrikalarına bağımlı duruma geliyordu.</p>

      <p class="paragraf-4">Sanayi çağının yeni toplumsal sınıflarının (burjuvazi, proletarya ve uzmanların, yöneticilerin, devlet memurlarının meydana getirdiği orta sınıf), yarı feodal hükümdar artıklarının yönettiği bölünmüş bir Almanya içinde uzun süre yaşayamayacağı, 1848’in derslerinden biriydi. Mesele, aşağıdan halk devrimine alternatif olarak yukarıdan ulusal-ekonomik birleşmenin kotarılıp kotarılamayacağı idi.</p>

      <p class="paragraf-4"><span class="char-style-override-9">Junker</span> soylusu Otto von Bismarck 1862’de Prusya Başbakanı olarak görevlendirildiğinde, yeni gelişen Alman kapitalizminin dinamik kuvvetlerini Prusya askerî monarşisinin emrine vererek mensubu olduğu sınıfı kurtarmayı kendi tarihsel görevi olarak görüyordu. Prusya, Ortaçağ kabuğunu kırıp çıkan burjuva devrimi yerine (Troçki’nin daha sonra ifade ettiği üzere) “kapitalist temelde bir feodal taret”olarak yeniden inşa edilecekti. Dönemin büyük sorunları, “konuşmalarla ve çoğunluğun önergeleriyle” halledilmek yerine (Bismarck’ın sözlerini kullanırsak) “kan ve demir” ile çözüme kavuşturulacaktı. Fransız modeli (silahlı ayaklanma, malikânelerin yakılması, giyotinin gölgesi) yerine Prusya modeli olacaktı: Zorunlu askerlikle ve kraliyet ordusunun topuyla yukarıdan devrim.</p>

      <p class="paragraf-4">Bismarck’ın programı, üç yıldırım savaşıyla başarıldı. Sınırdaki ihtilaflı iki eyaletin (Schleswig ve Holstein) statüsü yüzünden Danimarka ile yapılan 1864 Savaşı, Prusya Kralını Alman ulusal hareketin başına geçirdi. 1866’da (alternatif hegemonya adayı) Avusturya ile yapılan savaş, Almanya üzerindeki Habsburg etkisini ortadan kaldırarak Prusya egemenliğinde yeni bir Kuzey Almanya Konfederasyonu yarattı. Geleneksel düşman Fransa ile yapılan 1870-71 Savaşı, daha küçük Alman devletlerini, şu ya da bu ölçüde kendi istekleriyle Prusya egemenliğindeki yeni imparatorluğa dahil etti.</p>

      <p class="paragraf-4">Sonuçta, bu 7 yıllık sürede Prusya Almanya’yı fethetti. Yeni düzen, hesaplanmış bir siyasi oyunla resmen başlatıldı. Prusya Kralı, 18 Ocak 1871’de Versay Sarayı’nda düzenlenen büyük bir törenle Almanya İmparatoru ilan edildi. <span class="char-style-override-9">Junker</span> kral, düşmanın fethedilen başkentinde, modern Alman milliyetçiliğinin bayrağını kuşanmış oldu.</p>

      <p class="paragraf-4"><span>1871 siyasi-askerî zaferini, 40 yıllık hızlı bir sanayileşme takip etti. 1870-1914 arasında Almanya’nın kömür üretimi 34 milyon tondan 277 milyona, pik demir üretimi 1,3 milyon tondan 14,7 milyona ve çelik üretimi 0,3 milyon tondan 14 milyona yükseldi. Ruhr’un Essen şehrindeki Krupp çelik ve silah fabrikaları tesisi, 1873’te 16.000, 1900’de 45.000 ve 1912’de 70.000 kişi çalıştırarak Avrupa’nın en büyük sanayi işletmesi oldu.</span></p>

      <p class="paragraf-4">Banka kredileri, devlet ihaleleri ve koruyucu gümrük vergileri, sanayinin büyümesini mümkün kılmıştı. Alman bankalarında tutulan toplam mevduatlar, 1907-08 ile 1912-13 arasındaki 5 yıllık sürede %40 arttı. Bankalar, sanayi yatırımları için para ödünç vererek sanayi hisselerinin en büyük sahibi oluyordu.</p>

      <p class="paragraf-4">Devletin demiryollarına ve silahlanmaya yaptığı harcamalar, sınai patlamaya destek oluyordu. En büyük devlet işletmesi (Prusya Devlet Demiryolları İdaresi), en büyük özel şirketle (Deutsche Bank) aynı büyüklükteydi. Hükümetin ordu ve donanma için yaptığı harcamalar, 1870-1914 arasında 10 kat arttı.</p>

      <p class="paragraf-4">1879’da Almanya, ilk yeni gümrük vergilerini uygulamaya koydu –esasen yabancı malların iç pazarda fiyatını artırarak yerli sanayileri korumak üzere tasarlanmış ithalat vergileri. 1914’e gelindiğinde, ithal mallardan ortalamada %13 gümrük vergisi alıyordu.</p>

      <p class="paragraf-4">20. yüzyılın başında Almanya, 19. yüzyılın ortasında hâkim küresel ekonomi olan Britanya’nın yerini almıştı. Almanya’nın kömür üretimi 1914’te Britanya’nınki ile neredeyse eşitti; pik demir üretimi üç katı, çelik üretimiyse iki katı düzeydeydi. Alman kapitalizminin yeni kimya ve elektrikli ürün sanayilerindeki ilerlemesi çok daha belirgindi. Alman firmaları, 1914 itibariyle dünya genelinde sentetik boya üretimine hâkimdi ve tüm dünyada elektrikli aletlerin neredeyse yarısını satıyordu.</p>

      <p class="paragraf-4">Alman burjuvazisinin (mutlak monarşi, soylu devlet görevlileri ve zorunlu asker olan köylüler eliyle gerçekleştirilen) yukarıdan devrimi, aşırı hızlı sınai dönüşümün önünü açmıştı. Sonuç, hem Alman toplumunun hem de Avrupa devlet sisteminin istikrarsızlaşması oldu.</p>

      <p class="paragraf-4">Prusyalı <span class="char-style-override-9">Junkerler</span> ve Renanya kapitalistleri, karşılıklı bağımlılığı temel alan zorlu bir siyasi ittifak yaptılar. Öte yandan, hızla büyüyen Alman işçi sınıfı, tüm toplumsal düzene karşı ölümcül bir tehdit oluşturuyordu. Aynı zamanda, Alman kapitalizminin hammaddelere, yeni pazarlara ve ya<span>tırım mahreçlerine yönelik giderek şiddetlenen talebi, onu diğer Avrupalı güçlerle (hepsinden önemlisi de hâkim emperyalist güç olan Britanya ile) çatışır duruma getirdi. Fransa-Prusya Savaşı’nın üzerinden çeyrek yüzyıl geçmeden bu iki çatışma (ülke içinde sınıf mücadelesi ve dışarıda emperyalist mücadele), yeni Almanya’yı dehşet verici bir krize doğru sürüklüyordu.</span></p>

      <p class="ara1" xml:lang="en-GB"><span>Paris Komünü</span></p>

      <p class="paragraf-4"><span>Fransa-Prus</span>ya Savaşı’nın tek sonucu Almanya’nın birleşmesi olmadı. İki önemli sonucu daha vardı. Birincisi, Louis-Napolyon Bonapart’ın (1852’den sonra kendi taktığı ismiyle III. Napolyon) köhne diktatörlüğünün sonunu getirdi. İkincisi, tarihteki ilk proleter devrimi ortaya çıkararak işçi devletinin neye benzeyeceğini tüm dünyaya gösterdi. Paris Komünü yalnızca iki ay yaşayabildi ama onu savunanlar, Marx’ın ifadesiyle, “dünya çapında öneme haiz bir kalkış noktası” sunarak “gökyüzünü fethetti”ler.</p>

      <p class="paragraf-4">Amcasından ayırt edebilmek için Marx’ın “Küçük Napolyon” dediği Louis-Napolyon, Paris’in her zaman başı çekeceği ama Fransa’nın geri kalanının genellikle arkasından gitmeyeceği, Galya’ya özgü aksak devrim geleneğiyle iktidara geldi. 1848 patlamasının ileri yürüyüşü, General Cavaignac’ın askerlerinin, devrimci öncüleri yani doğu Paris’in çalışan insanlarını kuşatıp üzerlerine ateş açarak öldürdüğü Haziran ayında durdurulmuştu. O Aralık ayında yapılan başkanlık seçiminde, Louis-Napolyon Fransa genelinde halkın %75’inin oyunu alarak ezici bir zafer kazandı. Başarısının sırrı kofluğu idi: Hiç kimse için bir şey ifade etmediğinden herkes için bir sürü şey olabilirdi. Düzen, adalet ve refah vaat eden, şöhretli ismiyle “güçlü bir lider” idi. 3 yıl başkanlık yaptıktan sonra Aralık 1852’de kendini imparator ilan etti ve Eylül 1870’te Sedan’da yenilinceye kadar iktidarda kaldı.</p>

      <p class="paragraf-4"><span>III. Napolyon yönetimi siyasi bir paradokstu. Devrimci istikrarsızlığın bürokratik fosilleşmesini temsil ediyordu. Dışarıdan diktatörlük iktidarı görüntüsü, iki karpuzu bir koltuğa sığdırma çabasını gölgeliyordu. 1848 Haziran günlerinden sonra, hâlâ başkent üzerine odaklanan Fransa’nın aktif siyasi kuvvetleri, bir yanda monarşistler, ruhban kesim ve diğer muhafazakârların oluşturduğu gerici blok ile diğer yanda cumhuriyetçiler, liberaller ve demokratların oluşturduğu ilerici blok arasında dengeli şekilde bölünmüştü. Aralık 1848 devlet başkanlığı seçimleri sırasında köylü oylarının büyük ağırlığıyla bu bölünmeler önemsizleşti. Louis-Napolyon, ezici çoğunlukla seçildi. Bundan böyle, Üçüncü İmparatorluk rejiminin bürokrasi aygıtı, Paris’teki hizipleşmeleri kontrol altında tuttu.</span></p>

      <p class="paragraf-4"><span>Marx’a göre Bonapartist devletin rolü, “sınıf mücadelesinde ateşkesi zorlamak”, “temellükçü sınıfların parlamentodaki gücünü kırmak” ve böylece “eski düzene soluklanma fırsatı sağlamak” idi. Ama eğer devlet sivil toplumdan yarı müstakil olursa, eğer siyasi seçkinler sorgulanıp hesap verme yükümlülüğünden kaçabilirse, bu durumda yolsuzluk bürokrasi aygıtının her yanına sirayet edebilir. Spekülatörler ve imparatora yakın girişimciler devlet ihaleleriyle kendilerini zenginleştirirken, diğer kapitalistler bu tılsımlı saadet halkasının dışında bırakıldıkları için rahatsızdılar. Bu arada, kısmen rejimin ulusal ve hanedanlık iddialarını güçlendirmek için tasarlanmış olan İtalya ve Meksika askerî maceraları geri tepti. Ekonomi büyüse de (sanayi üretimi Louis-Napolyon döneminde iki katına çıkmıştı), Paris’in ve diğer büyük şehirlerin banliyölerinde yoksulluk kol geziyordu; diktatörün polis ve muhbirlerinden herkes nefret ediyordu.</span></p>

      <p class="paragraf-4">Bismarck, Haziran 1870’de III. Napolyon’u savaşa sürüklemekte zorlanmadı. Prusya Şansölyesi, Fransız imparatorunu aşağılamak niyetiyle tasarlanmış diplomatik bir kabalık yaptığında, iktidarın elinden kaydığını fark eden rejim itibarının zedelenmesi riskini göze alamazdı. Savaş, rejimin çürümüşlüğünü tüm çıplaklığıyla ortaya çıkardı: Fransız ordusu ezici bir yenilgi aldı; İmparator yakalanıp tahttan indirildi; yeni burjuva-cumhuriyetçi hükümet Paris’te iktidarı ele geçirdi.</p>

      <p class="paragraf-4">Bismarck, Prusya’nın kesin zaferinden sonra cezalandırıcı tazminatlar talep etti: Fransa’dan, doğu sınırındaki Alsas ve Loren eyaletlerini verip çok büyük bir savaş tazminatı ödemesi talep edildi. Cumhuriyetçi hükümet bunu reddedince Paris beş ay boyunca Prusya ordusu tarafından kuşatıldı. Bu savaşın demokratik evresiydi. Ulusal ordu yenilmiş ve yerini Parisli milis güçler almıştı. Yeni kurulan Milli Muhafız Teşkilâtı’nın mevcudu çok geçmeden 300.000’i geçmişti. Mücadele, ulus devletler arası bir savaş olmaktan çıkıp devrimci bir savunma savaşına dönüşmüştü.</p>

      <p class="paragraf-4">Halk devrimi heyulası, Fransız yönetici sınıfı üzerinde kol geziyordu. Daha radikal güçlerin, cumhuriyetçi hükümeti devirme amaçlı iki girişimi başarısız oldu ama hükümet liderleri güç kaybettiklerini anladılar. “Silahlı Paris demek, silahlı devrim demektir”, diye yazıyordu Marx. Öyle gözüküyordu ki Prusyalılar ile devrim arasında seçim yapmak gerekiyordu. Burjuva cumhuriyetçiler şehri düşmana teslim etmeyi seçtiler.</p>

      <p class="paragraf-4">1871 Ocak ayı sonuna doğru Prusyalılar ile ateşkes anlaşması yapıldı. Ardından, hiç vakit geçirmeksizin genel seçimlere gidildi. 1848’de olduğu gibi amaç, pasif durumdaki kırsal seçmenleri, devrimci başkente karşı harekete geçirmekti. Sonuçta, geri dönen 675 milletvekilinden 400’ü monarşistti. Deneyimli bir muhafazakâr siyasetçi olan Auguste Thiers, yeni hükümetin başına getirildi.</p>

      <p class="paragraf-4">Thiers, Mart’ın 18’inde, Paris Milli Muhafızlarını silahsızlandırmaya başlamak üzere birliklerini gönderdi. Askerler, bu kararı protesto etmek için toplanan kalabalığa ateş açmayı reddettiler. Kontrolü yitiren Thiers hükümeti, o gün öğleden sonra başkentten kaçtı. İktidar ilk önce Milli Muhafızlar Merkez Komitesine geçti. On gün sonra, Paris’in devrimci halkını temsilen yeni seçilen Komün iktidarı devraldı.</p>

      <p class="paragraf-4">Komün, tarihteki ilk demokratik meclislerden biriydi. Her yerel birimdeki tüm erkeklerin katılımıyla seçilen Komün üyeleri, kendilerine tanınan yetkileri aşmaları halinde anında geri çağrılabiliyordu; ortak kararları gerçekleştirmekle yükümlüydüler ve vasıflı bir işçinin ortalama ücretinden daha fazla ödeme yapılamıyordu. Komün, tarihin sırlarından birini ifşa etti: bir işçi devletinin almak zorunda olduğu gerekli biçimi.</p>

      <p class="paragraf-4">Burada yeni tür bir iktidar vardı. Toplumun üzerinde yükselen, yönetici sınıfların kontrol ettiği ve protestoların bastırılması için silahlı polis-asker gruplarından oluşan baskıcı bir devlet değildi bu. Hem seçilmiş organların hem de silahlı milislerin, kitlesel ve katılımcı bir halk demokrasisinin ifadeleri olduğu, bizzat toplumun içine gömülmüş bir devlet.</p>

      <p class="paragraf-4">Marx, Komün’ün bastırılmasından sonra şöyle yazmı<span>ştı:</span></p>

      <p class="alinti">“Komünal yapı, o güne değin toplumun sırtından geçinen ve onun özgür hareketini kötürümleştiren asalak devletin kendinde topladığı tüm kuvvetleri topluma geri verecektir ... O özünde bir işçi sınıfı hükümeti, üreticiler sınıfının temellükçüler sınıfına karşı mücadelesinin ürünü, emeğin iktisadi kurtuluşunun gerçekleşmesini sağlayan nihayet bulunmuş siyasi biçim idi.”</p>

      <p class="paragraf-4"><span>Ko</span>mün mükemmel değildi. Mücadelenin başından sonuna kadar çok önemli bir rol oynamalarına karşın kadınlara seçme-seçilme hakkı tanımadı. Kadınlar, 18 Mart’ta devrimin ilk gösterisine öncülük ettiler. Komün’ün yenilgisinden sonra devrimci eylemci Louis Michel’in mahkemede söyledikleri, kadınların son sahne alışı olarak kabul edilebilir: “Kendimi savunacak değilim. Kimse savunmayacak beni. Kendimi bütünüyle devrime adıyorum. Yaşamama izin verirseniz intikam haykırışlarım asla dinmeyecek”. Komün’ün programı ve stratejisi de yeterince cüretkâr değildi. Komün, devrimi Paris’in ötesine taşımak için siyasi ve askerî taarruza geçmek yerine karşı-devrimin kendine gelip kuvvetlerini toplamasına izin verdi.</p>

      <p class="paragraf-4">21 Mayıs’ta şehre giren Thiers’in birlikleri, sonraki hafta şehri geri almak için sokak sokak savaştılar. Devrimci Paris’in doğu tabyasının düşmesini bir katliam dalgası takip etti. İlk iki günde yaklaşık 2.000 kişi vuruldu. Sadece 30 saniye süren sokak “mahkemeleri”nden sonra, sırf yoksul olduklarından birçoğu hemen oracıkta idam edildi. Sonunda, 20-30.000 kişi öldürüldü ve 40.000 kadarı da yargılanmayı beklemek üzere hapishane gemilerine tıkıldı.</p>

      <p class="paragraf-4">Paris Komünü, dünya tarihinde yeni bir sayfa açtı. Kapitalist şiddet ile proleter devrim arasındaki, barbarlık ile sosyalizm arasındaki mücadele 1871’de başlamış oldu.</p>

      <p class="ara1" xml:lang="en-GB"><span>1873-96 Uzun Bunalımı</span></p>

      <p class="paragraf-4"><span>1848-73</span> arasında Avrupa ekonomisi eşi görülmemiş bir ekonomik büyüme yaşadı. Britanya’nın pamuklu mallar ihracatı, 1850-60 arasını kapsayan 10 yıllık sürede daha önceki 30 yılın toplamı kadar büyüme gösterdi. Belçika’nın demir ihracatı 1851-57 arasında ikiye katlandı. Sonuçta, 1800-40 döneminde ancak iki katına çıkan dünya ticareti 1850-70 arasında %250’den daha fazla büyüdü. 1850’de Avrupa’da yalnızca 23.335 km demiryolu varken, 1870’de bu sayı 102.000 km’ye çıkmıştı. Britanya buharlı gemilerinin taşıdıkları tonaj, 1850-80 arasında 16 kat arttı –dünyanın geri kalanından kat fazla.</p>

      <p class="paragraf-4">Tüm endeksler yükselişte idi. 1840’ların ticari depresyonu ile devrimci kaynaşmasından sonra yeni bir güven, büyüme ve sonsuz fırsatlar çağı doğuyormuş gibi gözüküyordu. Eric Hobsbawm, 1845-75’e “Sermaye Çağı” der. Çöküntü geldiği zaman, aynı şekilde şok edici oldu. Mayıs 1873’te Viyana Borsası’nın çökmesi, para arzının daralmasıyla birlikte bir dizi banka iflasına neden oldu. Panik hızla yayıldı. Almanya’da spekülatif balonu patlatan Bethel Henry Strousberg’in demiryolu imparatorluğunun çökmesiydi. Daha sonraki 4 yılda Alman şirketlerinin hisse senetleri %60 değer kaybetti.</p>

      <p class="paragraf-4">Eylül 1873’te, demiryollarında önemli yatırımı bulunan, Amerika’nın önde gelen bankalarından Jay Cooke &amp; Company iflas etti. Bu iflas paniği tetikleyerek 98 bankanın, 89 demiryolu şirketinin ve 18.000 kadar başka işletmenin batmasına yol açtı. 1876’ya gelindiğinde her yedi Amerikalıdan biri işsiz kalmıştı.</p>

      <p class="paragraf-4">Ne olmuştu? Bu soruya iki düzeyde yanıt verilebilir. İlk elde mesele, Avrupa ile Amerika’nın hızla büyüyen ekonomileri fazla sermayeye boğulmuş olmasıydı; bunlar spekülatif yatırımlara yönelerek varlık değerlerini şişiriyordu. Bunda siyaset rol oynamıştı.</p>

      <p class="paragraf-4">Fransa-Prusya Savaşı’nda Bismarck’ın zafer kazanması, birleşik Alman devletinin yaratılması ve Fransa’dan gelen tazminat ödemeleri, Almanya’da insanı çabucak zengin yapan spekülatif patlamanın üzerine benzin döktü. Amerikan İç Savaşı’nda Birliğin zaferi ve 1865-77 Yeniden İnşa döneminin devlet destekli kapitalizmi, ABD’de de benzer bir etki yapmıştı. Hem Avrupa’da hem de ABD’de, siyasi birliğin sağlanması ve demiryolu patlaması piyasanın coşmasına katkıda bulundu.</p>

      <p class="paragraf-4">Ama finansal çöküntüyü sürüncemeli bir düşüşe çevirecek daha derin etkenler iş başındaydı. Kapitalizm plansızdır. Genişleme sırasında kapitalistler kârlı işletmelere yatırım yapmak için birbirleriyle yarışırlar ama eğer çok fazla kapitalist aynı sanayiyi tercih ederse, sonuçta aşırı kapasite ve mallarla hizmetler satılamadığında iflas dalgası ortaya çıkar.</p>

      <p class="paragraf-4">İşçi sınıfının sınırlı alım gücü, genişlemenin istikrarsızlığını iyice şiddetlendirir. Kapitalistler ücretleri en aza indirip kârları olabildiğince artırmayı amaçladığından işçiler, emekleriyle ürettikleri tüm mal ve hizmetleri satın alacak gelirden yoksundurlar. Aşırı üretim ve eksik tüketim, her kapitalist krizin ikiz özellikleridir. Finans piyasası balonları ve çöküşleri, daha geniş ekonomi sisteminin derinlerde yatan işleyiş bozukluğu bağlamında meydana gelir hep.</p>

      <p class="paragraf-4">Kârlar ve fiyatlar, 1873’ten sonra tepetaklak aşağı gitti. Birçok küçük ve orta ölçekli firmadan oluşan bir dünyada daralan piyasalarda rekabetin şiddetlenmesi, fiyatlarda ve kâr marjlarında sert düşüşlere yol açtı. 1873-96 Uzun Bunalımı’nın ayırt edici özelliği enflasyon değil deflasyon idi.</p>

      <p class="paragraf-4"><span>1850-73 ile 1873-90 yılları karşılaştırıldığında büyüme hızla geriledi –yıllık olarak Almanya’da %4,3’ten %2,9’a, ABD’de %6,2’den %4,7’ye ve Britanya’da %3,0’dan %1,7’ye. Bu demek oluyordu ki 1930’ların Büyük Bunalım’ının aksine Uzun Bunalım görece yavaş ve yüzeyseldi. Birçok firma iyi iş yaptı ve birçok işçinin hayat standardı yükseldi; bunun bir sebebi ücretlerinin fiyatlara paralel düşmemesiydi. Kimyasal maddeler ve elektrikli ürünler gibi yeni sanayiler süratle serpildi. Yeni sermaye birikimi merkezleri, “dünyanın eski atölyeleri”nin önüne geçti. Ama tarımsal fiyatlar bir kuşak boyunca düşük kaldı ve kitlesel işsizlik kalıcılaştı. Dünya kapitalizmi, liberal iktisatçı John Maynard Keynes’in daha sonra “eksik istihdam dengesi” dediği duruma yerleşti. Sistemin her zaman büyümediği ortaya çıktı. Piyasa kendi kendini düzeltemiyordu. “Gizli el”in sürekli büyüme kadar sürekli durgunluk getirmesi de muhtemeldi.</span></p>

      <p class="paragraf-4">Engels, 1886’da manzarayı inceleyerek dünyanın “sürekli ve kronik bir depresyonun umutsuzluk batağında” olduğu sonucuna varmıştı. Bunun ölçütü, işsizlerin kötü haliydi: “Birbirini izleyen her kış, şu soruyu yeniden gündeme getiriyor: ‘İşsizleri ne yapmalı?’ Ama işsizlerin sayısı yıldan yıla kabarırken, ortada bu soruya cevap verecek hiç kimse yok; biz, işsizlerin sabırlarını yitirerek kaderlerini kendi ellerine alacakları anı neredeyse hesaplayabilecek durumdayız.”</p>

      <p class="paragraf-4">Burjuvazi, kapitalist sistemin ilk büyük krizine nasıl tepki gösterdi? Üç eğilimi tespit edebiliriz. Birincisi, sermayenin hızla merkezîleşmesi ve yoğunlaşması söz konusuydu. Küçük ve orta ölçekli şirketler duvara tosladı, piyasalar dev şirketlerin hâkimiyetine girdi ve bu şirketler de fiyatlarla kârları koruyacak şekilde rekabeti yönetmenin bir yolu olarak tröstler ya da karteller şeklinde yeniden yapılanma yoluna gittiler. Devlet ihalelerine ve banka kredilerine fazlasıyla bel bağlayan sanayi devleri, devlet, finans kapital ve sanayi sermayesi arasında sıkı bir rabıta yarattı. “Klasik kapitalizm”, günümüzde Marksist yorumcuların “tekelci sermaye”, “devlet kapitalizmi” ya da “finans kapitalizmi” dedikleri şeye yöneliyordu: Aslında aynı anda üçü birdendi. Sürecin en ileri olduğu Almanya ile ABD artık Britanya’nın önüne geçerek dünyanın önde gelen ekonomik süper güçleri haline geliyordu.</p>

      <p class="paragraf-4">Yeni kapitalizmin temel bir özelliği korumacılıktı. Britanya yalnız başına serbest ticarete bağlı kalmaya devam etti. 1914’te ithal ürünlerden alınan ortalama gümrük vergisi Almanya’da %13, Avusturya-Macaristan’da %18, Fransa’da %20, Rusya’da %38 ve ABD’de (1897’deki %57’lik şaşırtıcı düzeyinden gerileyerek) %30 idi.</p>

      <p class="paragraf-4">İkinci eğilim sömürgecilikti. Süper güçler, ucuz hammadde, tutsak piyasalar ve yeni yatırım mahreçleri arayışıyla “azgelişmiş” dünyanın büyük kısmını jeopolitik savaş alanına çevirdiler. Uzak Doğu, Orta Asya, Ortadoğu, Afrika ve Balkanlar’da sömürgeci düşmanlıklar patlak verdi. 1876’da Afrika’nın sadece %10’u Avrupa’nın yönetimi altındaydı. 1900’e gelindiğinde %90’dan fazlası sömürgeleştirilmişti.</p>

      <p class="paragraf-4">Demiryolları bir kez daha olayların merkezindeydi. Avrupa’da piyasa doymuş olduğundan dünyanın dört bir yanında demiryolları inşa edildi. Almanya, Avusturya-Macaristan, Balkanlar ve Osmanlı İmparatorluğu’nu birbirine bağlaması düşünülen Berlin-Bağdat demiryolu ünlü bir örnektir. Bu hat, önemi giderek artan Ortadoğu’da Britanya ile Fransa’nın çıkarlarına doğrudan tehditti.</p>

      <p class="paragraf-4">Korumacılık ve sömürgecilik rekabetçiydi. Bu, Uzun Bunalım’ın üçüncü sonucunu açıklar: Süper güçler arasında gerilimin tırmanması ve artan silah harcamaları. Kendi başına ekonomik etkisi olan bu gelişme, belli başlı kapitalist devletler içindeki yeniden düzenlenmiş güç ilişkisinin parçası haline geldi: Hükümetler, generaller ve silah üreticileri, sonradan “askerî-sınai kompleks” denilecek yapının içinde birbirleriyle bağlantılı oldular. Örneğin 1870’li ve 1880’li yıllarda istikrarlı seyreden Britanya’nın askerî harcamaları, 1887’de 32 milyon sterlin iken 1914’te 77 milyon sterline yükseldi. Britanyalı yöneticiler, Avrupa genelinde gözlenen silahlanma yarışına, özellikle de büyüyen Alman donanması tehdidine yanıt veriyorlardı. 1890’ların ortalarında 90 milyon mark olan Alman donanması harcamaları, 1914’te 400 milyon marka yükseldi. Savaş gemisi 7’den 29’a çıkan Alman filosunun gerisinde kalmamak için Britanya filosu 1899’da 29 olan savaş gemisi sayısını 1914’te 49’a çıkardı.</p>

      <p class="paragraf-4">Uzun Bunalım, tıpkı Büyük Bunalım gibi artan askerî harcamalarla sona erdirildi. Devletin silah ihaleleri sayesinde Britanya’daki Armstrong-Whitworth gibi şirketler dev işletmelere dönüştü. Şirket, tüm makine işçilerinin %40’ını çalıştırdığı Tyneside şehrine hâkim oldu. Çoğaltan etkisi oldukça büyüktü. 1.500 kadar küçük firma Armstrong-Whitworth’un doğrudan taşeronluğunu yaparken, binlerce firma da 200.000 kişilik büyüyen sanayi şehrinin gereksinim duyduğu mal ve hizmetleri temin ediyordu.</p>

      <p class="paragraf-4">Uzun Bunalım, yeni bir emperyalist kapitalizm biçimi yarattı –böylelikle de I. Dünya Savaşı’na geri s<span>ayımı başlattı.</span></p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-7-backlink" id="footnote-225-7">7</a> <span class="char-style-override-9">Sepoy</span>: İngiliz ordusunda görev yapan Hint asker <span class="char-style-override-9">–çev</span>.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-8-backlink" id="footnote-225-8">8</a> <span class="char-style-override-9">Gelişmede çözülme (de-development)</span>: Bir ekonominin kendi dinamiklerinden koparılarak başka bir ekonominin talepleri/ihtiyaçları doğrultusunda şekillendirilmesi sonucu yapısal değişiklik/reform yapamayacak kadar zayıflaması <span class="char-style-override-9">–çev</span>.</p>
        </div>
      </div>
    </div>
  </div>
</body>
</html>
