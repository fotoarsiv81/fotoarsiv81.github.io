<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>8-3.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x8-3.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1-1">2</p>

      <p class="resimciz-1"><img alt="4.png" class="image" height="9" src="../Images/4_fmt2.jpeg" width="181" /></p>

      <p class="anabaslik-2" id="toc_marker-4">İLK SINIFLI TOPLUMLAR</p>

      <p class="tarih">ykl. MÖ 3000–1000</p>

      <p class="resim-4"><img alt="3.png" class="image" height="21" src="../Images/3_fmt3.jpeg" width="57" /></p>

      <p class="paragraf-4">MÖ 3000 civarından itibaren dünyanın belli yerlerinde, özellikle de Mezopotamya, Mısır, Pakistan ve Çin’in verimli nehir vadilerinde tam gelişmiş ilk sınıflı toplumlar ortaya çıktı. Rahipler, askerî liderler ve devlet görevlileri, konumlarından istifade ederek artıklar üzerindeki kontrolü tekellerine alıyor, otoritelerini toplumun geri kalanına dayatıyor ve kendi çıkarları doğrultusunda başkalarının emeğini sömürüyorlardı.</p>

      <p class="paragraf-4">Arkeologların Tunç Devri dedikleri bu dönemde madenler silahlara, süs eşyalarına ve ıvır zıvıra şekil vermekte kullanılıyor ama gündelik çalışmanın başlıca araçları taştan, ağaçtan ve kemikten yapılmaya devam ediyordu. Bu nedenle üretkenlik düşük, artıklar küçük ve uygarlığın yayılması sınırlı kalmış; imparatorluklar yükselip çökerken, insanlığın çoğu onların etki alanı dışında yaşamaya devam etmişti.</p>

      <p class="paragraf-4">Tunç Devri seçkinlerinin muhafazakârlığı yüzünden teknik yenilikler, dünya sisteminin merkezinde değil de çevresinde oldu; yaklaşık olarak MÖ 1000 yılına geldiğimizde bu yeniliklerden biri, eski imparatorlukların devrilip ekonomik bir devrimin başlatılmasına yardımcı olacaktı: Demiri işleme.</p>

      <p class="ara1" xml:lang="en-GB">İlk Yönetici Sınıf</p>

      <p class="paragraf-4">Tarih öncesi Sümer’in kurulduğu güney Irak’ın Fırat-Dicle Deltası’ndaki topraklar, bataklık ve çölden oluşuyordu. Ama Neolitik dönem öncüleri, MÖ 3000’lerde mitlere konu olan Cennet Bahçesi’nin gerçek dünyada bir benzerini burada yaratmışlardı.</p>

      <p class="paragraf-4">Bataklıkları kurutup bunlar arasındaki kum yığınlarını suladılar. Bunu yaparak, fevkalade verimli araziler yarattılar. MÖ 2500’e geldiğimizde, bir arpa tarlasının ortalama rekoltesi ekilen tohumun 86 katıydı. Bunu, pişirilmiş kil tabletlere düşülen kayıtlardan biliyoruz. Sümerler, yarattıkları karmaşık, kentli, sınıf temelli toplumun ayrıntılı kayıt tutmayı gerektirmesi yüzünden yazıyı icat ettiler –özellikle vergi ve diğer harçlarla ilgili kayıtlar.</p>

      <p class="paragraf-4">Eski Sümer kabaca günümüz Danimarka’sı ile aynı büyüklükteydi. Zengin toprakları, işlenmeye başladığı zaman muazzam tarımsal ürün fazlaları sağlayabiliyordu. Bu, köylerde yaşamdan şehirlerde yaşama doğru niteliksel geçişi mümkün kıldı. Sümer, iki dünya savaşı arasında büyük bir ün kazanan tarihçi Gordon Childe’ın “Kent Devrimi” dediği şeyi başardı.</p>

      <p class="paragraf-4">Bu devrimin başlıca arkeolojik işaretleri Sümer (ve Ortadoğu’nun diğer yerlerinde bulunan) “höyükleri”dir –binlerce yıllık yerleşim sonucunda oluşmuş, üstü düzleşmiş yapay höyükler. Düzlenmiş, kerpiçten binaları temsil eden toprak katmanları, burada yaşayanların kuşaklar boyu süren hikâyesini anlatır. Bakır Devri köylerinin, MÖ 4. ve 3. bin yıllar arasında genişleyerek Tunç Devri şehirlerine dönüştüklerini gösterirler.</p>

      <p class="paragraf-4">Kazılar, ziggurat denilen büyük tapınak ve yapay höyüklerin hâkim olduğu şehirleri ortaya çıkarmıştır. Erken Hanedanlar döneminde (yaklaşık olarak MÖ 2900-2300) inşa edilen Uruk’taki bir ziggurat kerpiçten yapılmış, 10 m yüksekliğinde, topraktan yapılma binlerce kadeh kaplı ve üzeri asfalt bir platformla kapatılmış bir yapıydı. Şehir, ikamete ve sanayiye ayrılmış bölgeleriyle 5 km<span class="char-style-override-10">2</span>’lik bir alanı kaplıyordu. Tapınaklar ve şehri çevreleyen kırsal alandaki araziler, tanrılara aitti. Lagaş bölgesi, 20 ilah arasında paylaştırılmıştı. Tanrıça Bo’nun 44 km<span class="char-style-override-10">2</span> toprağı vardı. Bunun bir kısmı ailelere tahsis edilirken, bir kısmıysa ücretli emekçiler, yarıcılar ve geleneksel hizmetleri yerine getiren “klan üyeleri” tarafından Bo’nun kişisel mülkü olarak işleniyordu.</p>

      <p class="paragraf-4">Bo’nun yokluğunda, mülkü onun adına tapınak rahipleri idare ediyordu. Bo halkının çoğu 0,32-1 hektar arası büyüklükte bir toprağı işliyordu. Ama önde gelen bir tapınak yetkilisinin 14,4 hektar arazisi olduğu biliniyor. Dolayısıyla, hem kendi arazilerinden özel servetleri, hem de tapınak mülkleri üzerindeki ortaklaşa denetimleri sayesinde rahipler, toplumun seçkin tabakasını oluşturuyorlardı.</p>

      <p class="paragraf-4">Zenginlik onları güçlü kılıyor ve güçlerini de daha fazla servet biriktirmekte kullanıyorlardı. “Başlangıçtan beridir var olduğu haliyle” Lagaş’ın eski düzenini yeniden tesis etmeyi amaçlayan bir kararnamede, rahiplerin yoksullardan çaldıkları, türlü yollarla para sızdırdıkları, tapınağa ait toprakları, hayvanları, malzemeleri ve hizmetçileri, kendi mallarıymış ya da köleleriymiş gibi kullandıkları belirtilir.</p>

      <p class="paragraf-4">Şehir yöneticileri (daha sonranın kralları), rahipler arasından çıkardı. Lagaş’ta şehir yöneticisi, hem baş tanrının yüce rahibi, hem de yurttaş ordusunun başkomutanı idi. Bo’ya ait arazilerin 246 hektarlık kısmını kullanma ayrıcalığına sahipti. Sümer farklı şehir devletlere bölündüğünden, Lagaş şehri yöneticisi bir sürü yöneticiden sadece birisiydi. Bu şehirler sıklıkla savaşa tutuşuyordu. Ur Sancağı’nda (geçmişi yaklaşık olarak MÖ 2600’e uzanan bir kral mezarında bulunan fazlasıyla süslü bir kutu), düşmanları ezip geçen dört tekerlekli savaş arabaları, miğfer ve maden işlemeli pelerinler giyen mızrakçılar, kralın önünde bekleşen çıplak mahkûmlar resmedilir.</p>

      <p class="paragraf-4">Her yönetim birimi, komşularından korkarak yaşardı. Her birinin koruması gereken toprağı, hayvan sürüleri, tahıl ambarları, hazinesi ve iş gücü vardı. Askerî güç, savunmanın olmazsa olmaz unsuruydu. Ama askerî güç, bir kere elde edildiği zaman inisiyatifi ele alacak şekilde kullanılabiliyordu. Önleyici saldırı, gelecekte güvenliği güvence altına alabilecek en iyi yöntem olabilirdi. Yağmacı saldırı, hükümdarın zenginliğini ve gücünü büyütebilirdi. Askerî gücün içeride de işlevi vardı. Devlet (hükümdar, rahipler, memurlar ile kâtiplerden oluşan bürokrasi, bunların komuta ettikleri silahlı gruplar), şehrin yeni toplumsal düzenini koruyup sürdüren mekanizmaydı. Bürokrasi zaten sınıf iktidarının aracıydı. Şehir toplumunun karmaşıklığı, kayıt tutulmasını, ticaret için standart hale getirilmiş ağırlıklarla ölçüleri, toprağın ölçülmesi için geometriyi ve aritmetiği gerektiriyordu. Giderek karmaşıklaşan ve sınıf hâkimiyetinin hüküm sürdüğü bir toplumda, neye kimin sahip olduğundan kimin neye ihtiyacı olduğuna kadar her şeyin ölçülmesi, yazıya dökülmesi ve uygulatılması gerekiyordu.</p>

      <p class="paragraf-4">Bu sanatlarda yeni tür uzmanlar yetiştirildi. Aldıkları eğitim olağan dışı ve bu kesime özeldi. Devlet hiyerarşisi onlara otorite ve statü kazandırıyordu. Daha eski uzman kategorileri (tüccarlar ve zanaatkârlar) de bu yeni sınıfsal yapının içine gömülmüştü. Serbest pazar diye bir şey yoktu. Antik şehrin ekonomisi, siyasi düzenin içine gömülüydü. Hükümdarlar, neyin ticaretinin yapılacağını, nerede ve kim tarafından satılacağını kontrol ediyorlardı. Özellikle, başta tunç ve altın olmak üzere madenleri tekellerinde tutuyorlardı.</p>

      <p class="paragraf-4">Kısacası, Erken Hanedanlar dönemi Sümer’i, dünyanın tam anlamıyla gelişmiş ilk sınıflı toplumuydu. En altta köleler vardı. Onların üzerinde önemsiz konumdaki halk tabakası bulunuyordu. Özgür yurttaşlar onların hemen üzerindeydi. Bir pişmiş kil tabletinde, muhtemelen merkezî bir dokuma tesisinde çalıştırılan 205 köle kızla çocuktan bahsedilir. Bir diğerinde, Lagaş’ın Bo tapınağında karşılaşılan mesleki hiyerarşi anlatılır. En tepede kâtipler, memurlar ve rahipler vardı. En aşağıda fırıncılar, bira yapımcıları ve (çoğu kadın ve köle olan) tekstil işçileri vardı.</p>

      <p class="paragraf-4">Eşnunna’da gün ışığına çıkarılan evler, belirgin sınıfsal farklılıkları gözler önüne serer. Ana yollar üzerindeki büyük evler en az 200 m<span class="char-style-override-10">2</span> alanı kaplarken, çoğu kez sadece 50 m<span class="char-style-override-10">2</span> kadar büyüklükte olan ve dar vadiler boyunca sıralanan daha küçük evlerin sayısı çok daha fazlaydı.</p>

      <p class="paragraf-4">Sınıfsal eşitsizliğe öfke duyuluyor ve karşı çıkılıyordu. Sümer tabletlerinde, gerilimlerden üstü kapalı bir biçimde bahsedilir. Toplum düzeni, uzlaşıya dayanmıyordu. Zorla dayatılıp sürdürülmesi gerekiyordu.</p>

      <p class="paragraf-4">Azınlık, kendisini çoğunluğun üzerinde konumlandıracak gücü nasıl elde ediyordu? Küçük bir grubun, geriye kalan büyük bir kesim pahasına servet biriktirmesini mümkün kılan neydi?</p>

      <p class="paragraf-4">Sınıf, hem zenginle yoksul arasında toplumsal bir ilişkidir, hem de iktisadi sömürü ve artık biriktirme sürecidir. Sürekli olarak yeniden üretilmesi gerekir. Çekişmelere açık olduğundan sınıf mücadelesini içerir. Hükümdarların servet ve güç sahibi olma çabası, yoksulluk ile mülkiyet bileşiminden beslenir –sanayi öncesi toplumların hepsini bir mengene gibi sıkıştıran bir bileşim.</p>

      <p class="paragraf-4">Yoksulluk, genel bir koşuldur. Geleneksel tarım ekonomilerinde, herkese bolluk sağlayacak kadar üretim yapılmaz. Üretim kimi zaman zorunlu ihtiyaçların karşılanmasına bile yetmez. Mülkiyet, kıt kaynaklar üzerindeki ayrıcalıklı, önsel [<span class="char-style-override-9">a priori</span>] bir haktır. Zenginliği belirli bireyler, aileler, toprak sahipleri, tapınaklar, kabileler ya da şehir devletleri arasında pay eder. Mülkiyet özel veya kolektif [<span class="char-style-override-9">ortaklaşa</span>] olabilir ama asla genel olamaz.</p>

      <p class="paragraf-4">Bu çelişkili ikilik (yoksulluk ve mülkiyet), sınıfsal eşitsizliği, devlet iktidarını ve savaş halini ortaya çıkarır. Tarih öncesi Sümer’de askerî ve dinî uzmanlara, görevlerini bir bütün olarak toplum adına yerine getirebilsinler diye artığı kontrol etme gücü verilmişti. Konumları ilk başlarda halkın onayına bağlıydı. Ama artık üzerindeki kontrolleri onları güçlendirdi ve otoriteleri pekiştikçe, bunu kullanarak halkın onayı <span class="char-style-override-9">olmaksızın</span> servetlerine servet katabileceklerini ve konumlarını koruyabileceklerini anladılar. Bu yolla, şehirli Sümer’in yüce rahipleri, savaş ağaları, şehir yöneticileri ve küçük kralları, artığı kendi çıkarına biriktiren ve tüketen sömürücü bir yönetici sınıfa dönüştü: Artık topluma <span class="char-style-override-9">ait</span> bir güç olmaktan çıkıp, toplum <span class="char-style-override-9">üzerinde</span> bir güç oldu.</p>

      <p class="ara1" xml:lang="en-GB">Uygarlığın Yayılması</p>

      <p class="paragraf-4">Başka birçok yerde de, hemen hemen aynı zamanda ya da biraz daha geç bir tarihte benzer bir şey oldu. Uygarlık, tek bir merkezden doğup dışarı doğru yayılmadı: Koşulların elverdiği yerlerde bağımsız olarak ortaya çıktı.</p>

      <p class="paragraf-4">Sümer’de rahipler yönetici sınıfın çekirdeğini oluşturuyordu; zenginliklerini, tapınak mülklerinden ve en heybetli anıtları olan tapınak zigguratlarından elde ediyorlardı. Şehir yöneticileri ve savaş liderleri, teokrasiden toplanıyordu. Mısır’da tersi doğruydu. Şahin klanının şefi ve efsanevi ilk firavun olan Menes, Nil Deltası’nı (Aşağı Mısır) ve Nil Vadisi’ni (Yukarı Mısır) askerî fetihle birleştirdi. Merkezî bir devlet yaratmasının ardından kendisini tanrı-kral (firavun) ilan etti. Rahipler, memurlar, tüccarlar, zanaatkârlar ve köylüler, hepsi firavunun emri altındaydı. Yönetici sınıf (rahipler ve memurlar), mülk ve konumlarını, firavunun himayesine borçluydular. Eski Mısır Krallığı’nın (MÖ 2705-2250) simgeleşmiş anıtları olan piramitler, birer tapınak değil kral mezarıydı.</p>

      <p class="paragraf-4">Sümer rahipleri ve şehir yöneticileri gibi firavunlar da Kent Devrimi’nin kültürel ön koşullarını geliştirip güçlendirdiler: sulama işleri, uzun mesafeli ticaret (özellikle madenler, kereste ve taş), okuryazarlık ve arşivcilik, rakam sistemi ve geometri, standart ağırlık ve ölçü birimleri, takvim ve zamanı kaydetme, astronomi bilimi.</p>

      <p class="paragraf-4">Bu şehirli bohçası, devletin ve seçkinlerin ihtiyaçlarını yansıtıyordu. Nil sularının kontrol altına alınması, hasadın verimli, artıkların fazla ve iş gücünün sağlıklı olmasını sağlıyordu. Silah üretimi, anıtsal mimari ve lüks tüketim için gereken hammaddeler, resmî ticaret heyetleri sayesinde elde ediliyordu. Okuma yazma bilen ve matematikten anlayan bürokrasi, devlet gücünün dayandığı haraç ve işçi hizmetlerini idare ediyordu.</p>

      <p class="paragraf-4">Başka birçok yerde de bağımsız Kent Devrimleri yaşandı. Bu, tüm insanların en üstün şeyleri başarmaya muktedir olduğunu gösterir. Diğerlerine öncülük edecek “üstün ırklar” ya da “uluslar” yoktur. Tarihsel farklılıkları belirleyen, kültür ve koşullardır –biyoloji değildir. Yaklaşık MÖ 2600’de, modern Pakistan’ın İndus Vadisi’nde kent uygarlığı doğdu. Mohenjo-daro’nun büyük anıtları ve yerleşim yerleri 2,6 km<span class="char-style-override-10">2</span>’lik bir alanı kaplıyordu. Harappa’nın duvarlarla çevrili sınırları 4 km uzunluktaydı. Kazılarak işlenmiş damga mühürler, standart ağırlık ve ölçü birimleri, karmaşık bir idarenin varlığına işaret ediyor.</p>

      <p class="paragraf-4">Kuzey Çin’in Sarı Nehir bölgesindeki Antik Anyang, uzunluğu 10 km, genişliği 4 km’yi bulan ve duvarlarla çevrili olmayan bir yerleşim yeriydi. Muhtemelen, MÖ 13. yüzyılda Şang Hanedanı’nın başkentiydi. Kazılar sonucunda zengin kral mezarları, işlenmiş büyük tunç stokları, kırılmış ve kazınarak üzerine yazılmış on binlerce “kehanet kemiği” bulundu.</p>

      <p class="paragraf-4">Zamanda biraz ileri gidecek olursak, başka yerlerde de aynı kalıbı görürüz. Meksika’daki Teotihuacan, en şaşaalı dönemini sürdüğü MS 450-650 yıllarında, 20 km<span class="char-style-override-10">2</span> alanı kaplayan, 150.000 kişinin yaşadığı bir şehirdi. Merkezinde, dev piramitlerin öne çıktığı bir anıtlar kümesi bulunuyordu. Güneş Piramidinin taban seviyesinde alanı 210 m<span class="char-style-override-10">2</span>, yüksekliği 64 m idi.</p>

      <p class="paragraf-4">Afrika’nın kalbindeki Büyük Zimbabve (MS 1100-1500) şehrinde 20.000 kişi yaşıyordu. Şehrin zenginliği, büyükbaş hayvancılığa, ürün ekimine, altın, bakır, fildişi ve köle ticaretine dayanıyordu. Zambezi ve Limpopo ırmakları arasında kalan 100.000 km<span class="char-style-override-10">2</span>’yi aşan bir alana hükmediyordu.</p>

      <p class="paragraf-4">Eskiden uygarlığın tek bir merkezden yayıldığına inanılıyordu. Bilim insanları, “Antik Doğu’dan yükselen ışık”tan bahsediyorlardı. Bu, 19. yüzyıldaki “Beyaz Adamın Yükü” anlayışına uygundu: Avrupalı emperyalistlerin “uygarlaştırma görevi”. Arkeoloji, farklı bir gerçeği ortaya çıkarmıştır: Uygarlık, farklı zamanlarda ve farklı yerlerde bağımsız olarak gelişti. Burada, tüm insanların ortak bir insanlığı ve eşit yaratıcı potansiyeli paylaştıkları mesajı verilir.</p>

      <p class="paragraf-4">Ama uygarlığın ana merkezlerinin, etraflarındaki topluluklar üzerinde etkisi oldu. “Merkez” (daha gelişmiş ana bölgeler) ile “çevre” (iktisadi açıdan merkeze bağımlı olan, daha azgelişmiş bölgeler) arasında bir etkileşim vardı.</p>

      <p class="paragraf-4"><span>Mısır firavunu, odunu Lübnan’dan, bakırı Kıbrıs’tan ve altını Sudan’dan alıyordu. Bazen bu barışçıl mübadeleyle oluyordu. Lübnan’ın Biblos şehri, kereste ticaretiyle zenginleşmişti. Yerli tüccarlar, Mısırca bilen kâtipler çalıştırıyordu. Kültürel bir etkileşim söz konusuydu. Ama kimi zaman işin içine fetih girebiliyordu. Kuzey Sudan fethedilip firavuna altın haracı ödemeye zorlanmıştı. Dolayısıyla, merkez ile çevre arasındaki etkileşim çok yönlüydü –iktisadi, siyasi, askerî ve kültürel boyutları vardı.</span></p>

      <p class="paragraf-4">Ticari talepler, tüccarları, deniz kaptanlarını ve gemi yapımcılarını teşvik etti. Kürekçilerin çektiği uzun tekneler, yaklaşık olarak MÖ 3000’den itibaren Ege’de kullanılıyordu. Troy hisarı (II. Troy olarak bilinir), kuzeybatı Türkiye’de Çanakkale Boğazı’nın girişinde limanı korumak üzere MÖ 2700’de inşa edildi. Minos’un Talassokrasisi (deniz gücü), Girit’in Doğu Akdeniz’deki merkezî konumu ve adalıların derin gövdeli, yüksek kapasiteli, yelken gücüyle giden yük gemilerinin çığır açan tasarımı sayesinde yaklaşık MÖ 1950-1450’de hâkimiyet kurdu. Minos yöneticileri, geniş alana yayılmış, taştan yapılmış ve fresklerle süslenmiş saraylarda yaşadılar; dev seramik kaplarla tıka basa dolu ambarları vardı.</p>

      <p class="paragraf-4">Yunanlı şair Homeros, Odise’nin yolculuklardan bitap düşmüş halini tasvir ederken, onun “hantal bir gemide, dışarıya giden malından kaygılanan ya da eve aşırı kârlarla döndüğünde gözünü yükünden bir an bile ayırmayan bir tüccar tayfasının kaptanı” gibi olduğunu söyler. Denizciler ve tüccarlar, çoğu Tunç Devri toplumunun bilindik şahsiyetleridir.</p>

      <p class="paragraf-4">Ticaret, büyük imparatorlukların çevre bölgesinde değişikliğe yol açtı. Keza savaş tehdidine de. Akad Kralı Sargon, MÖ 2300’den sonraki bir tarihte Mezopotamya şehirlerini birleştirerek, Basra Körfezi’nden Akdeniz’e kadar uzanan bir imparatorluk kurdu. Eski Krallık firavunları, bakırı yüzünden Sina’yı işgal ettiler. Süper gücün militarist politikasının tehdidiyle karşı karşıya kalan çevrenin daha küçük devletleri ve kabileleri savaşa hazırlandılar. Savaşçılar, silahlar ve savaş filoları, Tunç Devri dünyasına hâkim oldular. Silahlanma yarışı, yüzyıllar boyunca hızlanarak devam etti. Fresklerde, mallarla yüklü ticaret gemilerinin yanı sıra silahlı adamlarla dolu savaş gemileri de resmedilir.</p>

      <p class="paragraf-4">Gerek ticaret ve savaş sayesinde, gerekse malların, insanların ve fikirlerin hareketi sonucunda çevre ve merkez toplulukları birbirlerini etkilediler. Kültürün paylaşılması ve yayılması, arkeologların difüzyon dedikleri şeydir. Bu, bilgi ve üretkenliğin ilerlemesini sağlayan başlıca mekanizmalardan biridir. İlerlemeye engeller ket vururken, köprüler kolaylaştırdı.</p>

      <p class="paragraf-4">Ama birbirleriyle çekişip duran seçkinlerin ve düşman orduların dünyası, israf ve gerileme potansiyelini de içinde taşıyordu. Göreceğimiz üzere Tunç Devri uygarlığının çelişkileri, insanlığı tekrar tekrar krize ve barbarlığa sürükleyecekti.</p>

      <p class="ara1" xml:lang="en-GB">Tunç Devri’nde Kriz</p>

      <p class="paragraf-4">Tunç Devri imparatorlukları yükselip gerilediler. 140 yıllık bir tarihi olan Irak merkezli Akad İmparatorluğu, MÖ 2190 civarında birdenbire çöktü. Bundan kısa bir süre önce, yaklaşık MÖ 2250’de Mısır’daki Eski Krallık firavunlarının alaşağı edilmesi de yine aniden olmuştu.</p>

      <p class="paragraf-4">Erken Tunç Devri uygarlığı neden başarısız oldu? Ayrıntıları bilmiyoruz ama Mısır kaynaklarında açlıktan, devletin parçalara bölünmesinden, batıda Libyalı akıncıların ve doğuda Nübyelilerin saldırılarından bahsedilir. Bu olayların neden yaşandığı açık değildir. Piramitler inşa eden o güçlü merkezî devlet neden artık halkını doyuramamış, otoritesini sürdüremeyip sınırlarını savunamamıştı?</p>

      <p class="paragraf-4">Bu yükseliş ve gerileyiş kalıbı tekrarlandı. Erken Tunç Devri krizinin doğurduğu kaostan yeni imparatorluklar ortaya çıktı. MÖ 1600-1200 arasında, Doğu Akdeniz bir kez daha rakip imparatorluklar arasında bölündü –Yeni Mısır Krallığı, Anadolu Hititleri (Türkiye), kuzey Mezopotamya Mitanni devleti (Irak) ve Miken Yunanları. Ancak Geç Tunç Devri’nin bu jeopolitik sistemi de MÖ 12. yüzyılın kargaşası ve çekişmesi içinde çöktü. Savunma durumundaki Yeni Krallık firavunları, Libyalılar ile “her yerden biten kuzeyliler”in eşgüdümlü saldırılarından bahsederler. Kuzeyliler çok daha tehlikeliydi. Çeşitli etnik yapılardan oluşan Deniz Kavimleri, büyük korsan filoları oluşturdular. “Aynı anda”, diyordu III. Ramses, “bu insanlar harekete geçiyorlar. … Hiçbir ülke onların karşısında duramaz”.</p>

      <p class="paragraf-4">Rakipsiz denizciler ve savaşçılar olan Yunanlılar, bu Deniz Kavimleri arasındaydı. Muhtemelen Homeros’un <span class="char-style-override-9">İlyada</span> ile <span class="char-style-override-9">Odise</span>’si, MÖ 1190 civarında yaşanan gerçek olayların dilden dile anlatılmasına dayanıyor. Kaleminin ustalığı sayesinde efsanevi kahramanların cesaretini anlatan masallara dönüştüler. Truva Savaşı hakkındaki hakikatin özü, yağma peşindeki Yunanlı korsanların yaptıkları çok büyük bir deniz saldırısıymış gibi gözüküyor.</p>

      <p class="paragraf-4">Böylece, Geç Tunç Devri imparatorlukları aynen Erken Tunç Devri imparatorlukları gibi dağılıp gittiler. Akdeniz’in ötesine, uygarlığın farklı zamanlarda geliştiği yerlere baktığımızda da aynı yükseliş ve gerileyiş kalıbını görürüz.</p>

      <p class="paragraf-4">Pakistan’daki Mohenjo-daro ile Harappa’da gelişen İndus uygarlığı, yaklaşık MÖ 1900’de çöktü. Arkeologlar, büyük Mohenjo-daro şehrinin en üst katmanlarında, aniden ve vahşice öldürülmüş çok sayıda insanın gömülmemiş kalıntılarını buldular.</p>

      <p class="paragraf-4">MÖ 2. bin yılı Şang döneminden MS 1644-1911 Mançu dönemine kadar Çin tarihi, birbirlerini takip eden, uzun ömürlü imparatorluk hanedanlarının yükselişini ve gerileyişini anlatır – araya kimi zaman yüzyıllar süren bölünme ve iç savaş dönemleri girer. Bu zaman boyunca, etkileyici teknik başarılara ve üretimle nüfustaki büyük artışlara rağmen Çin uygarlığı esasen muhafazakâr olagelmiştir. Toplumsal-iktisadi düzen, kuşaktan kuşağa, bir hanedanlıktan ötekine hep kendi kendini tekrarlamıştır. Çin, Antikçağ uygarlığının döngüsel rotasını gösteren uç bir örnektir.</p>

      <p class="paragraf-4">Yani, iki tarihî sorunumuz var. Antikçağ imparatorlukları neden yükselip gerilediler? Bu çelişkili toplumsal biçim neden uzunca bir süre boyunca kendini durmaksızın yineledi?</p>

      <p class="paragraf-4">Antik dünyanın ayırt edici özelliği, tekniğin durgunluğu idi. Birçok örnekte insanlar, mevcut “üretim tarzı”nın (iktisadi ve toplumsal sistemin) çelişkilerinden onu dönüştürerek kurtuldular. İklim değişikliği, Geç Paleolitik dönem avcılarının besin kaynağı olan büyük hayvanların yaşam alanlarını tahrip etti. Buna verilen yanıt (Tarım Devrimi ya da Neolitik Devrim), ürün ekimi ile hayvan yetiştirmenin benimsenmesiyle üretkenlikte, üretim düzeyinde ve nüfusta büyük artışlar sağladı. Toprak yorgunluğu ve nüfus baskısı, bu Erken Neolitik dönem üretim tarzında kriz yarattı. Kent Devrimi’nde çelişkiler, toprak ıslahına, sulama sistemlerine ve toprağın sürülmesine dayanan ikinci bir atılımla çözüme kavuşturuldu. Ama Kent Devrimi, ilerlemenin önüne bir engel de dikti: Yönetici sınıfın varlığı. Bu sınıfın ortaya çıkışını kabaca resmetmiştik. Kökenlerinin, gerek uzmanlaşmış dini, askerî ve siyasi işlevlerde, gerekse ilkel ekonomik sisteme içkin kıtlıklarla güvensizliklerde yattığını belirtmiştik: İlk yöneticiler, toplumsal rolleri sayesinde kıt kaynakları kontrol edenlerdi. Neden yönetici sınıf yeni fikirlerin önünde engel oluyordu? Artığı büyütmek için teknikleri geliştirmek kesinlikle onların çıkarına değil miydi? Hem evet hem hayır: Toplumsal hayattaki her şey gibi ortada çelişkili baskılar söz konusuydu.</p>

      <p class="paragraf-4"><span>Yeni yönetici sınıflar koltuklarında rahat değildi. Kendi aralarında bölünmüşlerdi: Aileler ailelere, şehirler şehirlere, kabileler kabilelere ve imparatorluklar imparatorluklara düşmandı. Önde gelen aileler, yönetim içindeki rakiplerini bertaraf etmek için sadık kulları ile muhafızlardan oluşan bir maiyeti besliyordu. Yabancı düşmanlara karşı ordulara ve kalelere ihtiyaçları vardı. Yöneticiler, sömürüldükleri için isyan etme potansiyeli taşıyan, dolayısıyla da dikkatli bir cebir (zor kullanma) ve aldatma bileşimiyle sindirilmesi gereken halk kitlesinden de kopuk yaşıyorlardı.</span></p>

      <p class="paragraf-4">Cebir, soylu maiyetin ve devlet kuvvetlerinin sergilediği tehdit demekti. Aldatma, yöneticilerin vazgeçilmez bir rol oynadıkları ve halkın çıkarına davrandıkları ideolojik iddiasını ifade ediyordu. Her ikisi de, arkeolojik kayıtlarda öne çıkan büyük anıtlarda açığa çıkıyordu. Eski Mısır Krallığı piramitlerini ele alın. Piramitler, sonsuza kadar yaşamaları beklenen tanrı-kralların mezarıydı: Yöneticinin müthiş ve göz korkutucu güce sahip bir şahsiyet mertebesine çıkarıldığı yanlış bir ideolojinin anıtları. İnsanlara ait oldukları yeri öğretmek üzere tasarlanan piramitler, sınıf savaşının ideolojik silahlarıydı.</p>

      <p class="paragraf-4">Böylece Tunç Devri seçkinleri, kontrolleri altındaki artığı, tekniği iyileştirip üretkenliği artırmaya harcamadılar. Bunun yerine kaynakları, askerî rekabet, itibar kazandıran anıtlar ve elbette lüks yaşam tarzları uğruna çarçur ettiler. Güç, propaganda ve ayrıcalık (ama üretkenlik değil), Tunç Devri köylülerinin emekleriyle yaratılan artıkları tüketti. Aslında yenilik, fırsattan çok muhtemelen tehdit olarak görülüyordu. Yönetici sınıf elini kirletmiyordu; üretici çalışmayı, sıradan insanlar sağlıyordu. Bu nedenledir ki (eğer olursa) yeni icatların aşağıdan gelmesi daha muhtemeldi; sıradan insanların elini güçlendiriyor, yerleşik ekonomik düzenlemeleri aksatıyor ve belki de toplumsal düzeni istikrarsızlaştırıyordu. Bu yüzden yenilikler şüpheyle karşılanıyorlardı.</p>

      <p class="paragraf-4">Tunç Devri yöneticileri, askerî bir uygulaması olmadıkça yeni teknolojilere nadiren ilgi duyuyorlardı. Rekabetçi bir jeopolitik sistem içinde güç biriktirmeye odaklanıyorlardı. Zenginlerin asla doymak bilmeyen açgözlülükleri bundan ötürüdür. Eski anıtların ihtişamı, daha sonra gelenlerin aşmasını gerektiren standardı belirliyordu. Yöneticiler, sarayların şatafatı, türbelerin görkemi, büyük şehirlerin sanatı ve mimarisi konusunda birbirleriyle yarışıyorlardı. Ama hepsinden önemlisi, rakip devletler genişleyip birbirleriyle çatıştıkları için askerî bir rekabet içindeydiler. Delicesine olmasa da silahlanma yarışının varlığı, Geç Tunç Devri dünyasında tespit edilebilir. MÖ 1600 ile karşılaştırıldığında MÖ 1200’de, daha güçlü kaleleri savunan, daha iyi donanımlı çok daha fazla sayıda asker vardı. Dünya giderek askerîleşiyordu.</p>

      <p class="paragraf-4">Teknik bu nedenle durağandı ama artık tüketimi yükseliyordu. Savaş, anıtlar ve lüks tüketimi yüzünden sömürü düzeyinin artması gerekiyordu; toplumun tarımsal tabanının bozulması, tepedeki bu aşırı birikimin aynadaki yansımasıydı. Geç Tunç Devri’nin mağrur savaş ağaları, ekonomik maliyeti giderek sürdürülemez hale gelen, asalak bir toplumsal seçkinler tabakasıydı. MÖ 12. yüzyılda dünyalarının çökmesinin temel nedeni buydu.</p>

      <p class="paragraf-4">Bu sorunun sistem içerisinde bir çözümü yoktu. Teknik durağanlık, toplumsal-iktisadi muhafazakârlık anlamına geliyordu. Eski toplumun içinde yeni güçler gelişmiyordu. Dolayısıyla, işgalci güruhların barbarlığı ile eski (başarısız) imparatorluk uygarlıklarının yeniden dirilmesi arasında bir seçim yapılacaktı. İnsanlık yine açmaza girmişti. Ama bu kez, sınıflarla devletlerin varlığı, insan yaratıcılığının ve ilerlemenin önüne aşılmaz engeller dikmişti.</p>

      <p class="ara1" xml:lang="en-GB">Tarih Nasıl İşler?</p>

      <p class="paragraf-4">Tunç Devri açmazı, biraz soluklanıp bir durum değerlendirmesi yapmamız için uygun bir fırsat sunar. Karmaşık bir toplumun tüm unsurları artık yerli yerindeydi; tarihin nasıl işlediğini sormak için uygun bir durum.</p>

      <p class="paragraf-4">Tarihsel süreci yönlendiren üç motor vardır: İlki, tekniğin gelişmesi. İlerlemeyi, doğanın daha iyi denetlenmesini mümkün kılan, emek üretkenliğini artıran ve insan ihtiyaçlarının karşılanmasında kullanılabilecek ekonomik kaynakları çoğaltan bilgi birikimi olarak tanımlayabiliriz.</p>

      <p class="paragraf-4">Bu anlamıyla ilerleme kaçınılmaz değildir. Söz gelimi Şang Çini’nde, Miken Yunanistanı’nda ya da Norman İngilteresi’nde birbiri ardına tarih sahnesine çıkan köylü kuşakları, ne tarımda ne de evde kullandıkları araç gereçte önemli yenilikler olmaksızın yaşamlarını geçirdiler. Marx açıkça ifade eder: “Eski üretim tarzlarının olduğu gibi korunması … daha önceki tüm sanayici sınıfların ilk varoluş koşuluydu”.</p>

      <p class="paragraf-4"><span>Kapitalizm öncesi toplumda ilerleme rastgeleydi, toplumsal-iktisadi sistemin dinamiğine içkin değildi. Sınıflı toplum öncesinde, örneğin insan gruplarının varlığını tehdit eden ekolojik kriz muhtemelen çok önemliydi. Neolitik Devrim, iklim değişikliğine ve av hayvanlarının hızla azalmasına verilmiş bir tepki gibi gözüküyor. Öte yandan, ilk sınıflı toplumlarda tekniğin gelişimi, daha çeşitli etkilere tabi idi; bunlardan bazıları yeniliği kolaylaştırırken, bazılarıysa ilerlemeye engel oluyordu. Bunu anlamak için tarihsel sürecin diğer iki motoruna bakmamız gerekiyor.</span></p>

      <p class="paragraf-4">İkinci motor, yöneticilerin zenginlik ve güç uğruna birbirleriyle rekabete tutuşmalarıdır. Bu, yönetici sınıflar <span class="char-style-override-9">içinde</span> (örneğin rakip soylu grupları arasında) çatışma ve yönetici sınıflar <span class="char-style-override-9">arasında</span> (rakip devletler ile imparatorluklar arasındaki savaşlarda olduğu gibi) çatışma biçimini alır.</p>

      <p class="paragraf-4">Modern kapitalist toplumda, bu rekabetin hem iktisadi hem de siyasi-askerî boyutları bulunur. Yaşadığımız iki dünya savaşı, esas itibariyle rakip ulusal-kapitalist bloklar arasındaki savaşlardı. Bunun aksine, kapitalizm öncesi sınıflı toplumlarda yöneticiler arasındaki rekabet esasen siyasiydi ve birbiriyle yarışan askerî birikim biçimini alıyordu. Dünya, rakip gruplara ve idari yapılara bölünmüştü. Siyasi güvencesizlik, daimî bir koşuldu. Sonuç askerî rekabetti –rakiplerinden daha hızlı bir şekilde, hiç durmadan asker ve silah yığmak, tahkimat yapmak.</p>

      <p class="paragraf-4">Tarihsel sürecin üçüncü motoru, sınıflar arasındaki mücadeledir. Antik dünyada, rekabet halindeki askerî birikim, yönetici sınıfın sömürü oranını yükseltip köylülerin elinden daha fazla artığı çekip almasını gerektiriyordu. Ama bu sürecin iki sınırı vardı. Birincisi, köylülüğün ve iktisadi sistemin kendi kendini yeniden üretebilmesi gerekliydi: Aşırı vergi alınması, toplumsal düzenin maddi temellerini tahrip edecekti (kimi zaman yaşandı bu). İkincisi, köylülerin sömürüye gösterdikleri dirençti.</p>

      <p class="paragraf-4">Tunç Devri sınıf mücadelesi hakkında pek az şey biliyoruz. Mısır’ın Teb şehrinde (günümüzün Luksor’u) bulunan, MÖ II. bin yılından kalma belgeler bir istisnadır. Seçkinlerin tapınaklarını ve lahitlerini yapan vasıflı taş ocağı işçileri, taş ustaları ve marangozlarla ilgili olan bu belgelerde, sınıfsal bir gerilimden bahsedilir. Her ne kadar ustalar görece dolgun ücret alıyor ve makul sürelerde çalıştırılıyor olsa da, zorba idareciler zaman zaman onlar üzerindeki baskıyı artırmaya çalışıyorlardı. Bir keresinde, “fazlalık” olarak görülenler zorla çalıştırılmak istenmişti. Ama sömürülenler de kimi zaman karşılık veriyordu. Belgelerden birinde, MÖ 1170’te, yiyecek paylarının dağıtılması gecikince aileleri açlıkla karşı karşıya kalan ustaların, eşlerinin de desteğiyle greve gittikleri yazılıyor –tarihte kayıtlara geçmiş ilk örnek.</p>

      <p class="paragraf-4">Böylece, tarihin üç motorunu iş başında görüyoruz: Tekniğin gelişmesi, rakip yöneticiler arasındaki rekabet ve sınıflar arasındaki mücadele. Her motor oldukça farklıdır. Her biri farklı bir kesitte, değişen hızda ve sürekli olmayan etkiyle çalışır. Tarihsel süreç, bu nedenle son derece karmaşıktır. Her motorun başlı başına bir çelişkiler odağı olması yetmezmiş gibi her üç motor da eşzamanlı çalışarak kimi zaman aynı yönde, kimi zamansa ters yönde etki yapar. Bu sebepten ötürü, her tarihsel durum emsalsizdir. Her biri, iktisadi sorunların, toplumsal gerilimlerin, siyasi uzlaşmazlıkların, kültürel farkların ve kişisel etkilerin kendine özgü bir konjonktürüdür. Konjonktür, tarihsel eylemin içinde gerçekleştiği bağlamı oluşturur. Ama bağlam sonucu belirlemez. Tarihin gelecekte izleyeceği yönü belirleyen şey, toplumsal güçlerin (örgütlü insan gruplarının) çarpışmasıdır.</p>

      <p class="paragraf-4">Şimdi, Tunç Devri uygarlığının birbirini takip eden krizlerine geri dönebiliriz. Üretken tekniklere ayrılabilecek kaynakları kurutan boşa harcamalar, deneyimi ve yeniliği boğdu. Dahası var: Gerek büyü, din ve diğer gizemselleştirme biçimleri, gerekse yönetici sınıfın, anlamadığı ve huzurunu kaçıracağından korktuğu şeylere karşı içten içe duyduğu şüphe, bilginin gelişmesinin önünü tıkadı.</p>

      <p class="paragraf-4">İlerleme, “doğru bilince” bağlıdır – dünyanın bilgisi, dünya hakkındaki bilgimiz, dış gerçekliğe uygun düştüğünden insan eylemi için etkili bir kılavuzdur. “Yanlış bilinç” –örneğin tanrı-krallara, vahye ya da ritüelin işe yaradığına inanma, tersi etkiye sahiptir: Bilginin, pratik çalışmanın, dolayısıyla da toplumsal ilerlemenin önünde engel teşkil eder. Tekniği ve üretkenliği geliştirmek üzere gerçek dünyada teori ile pratiğin etkileşime girmesi yerine imparatorluk uygarlıklarında ikisi (zihin ve madde, edebî kültür ve emek) birbirinden ayrılır. Mısır rahipleri toprağı değil yıldızları incelediler ve doğa bilimleri üzerine değil mumyalamayla ilgili kitapçıklar yazdılar. Mısır köylülerinin ürettiği zenginlik, gizemciliğin anıtlarında çarçur edildi. Mısırlı zanaatkârların becerileri, elle yapıldığı için hor görüldü.</p>

      <p class="paragraf-4">Böylece, eski uygarlıklarda ilerlemenin önü tıkandı. Bu açmazı çözebilecek yeni kuvvetler desteklenmedi. Tarihin enerjisi, imparatorlukların yükseliş ve gerileyiş çarkını döndürmekle israf edildi.</p>

      <p class="paragraf-4">MÖ 1200’ler civarında dünya sisteminin merkezi eğer toplumsal-iktisadi muhafazakârlığın durağan derinlikleri üzerinde ortaya çıkan jeopolitik kargaşanın köpüğü olarak görülebilirse, çevre daha dinamikti. Burada, kral, rahip ve bürokratların denetiminden görece azade olan Tunç Devri dünyasının göçebeleri, çiftçileri ve zanaatkârları, bilgiyle becerinin sınırlarını zorluyorlardı.</p>

      <p class="paragraf-4">Birçok yenilik yapılıyordu ama bunlardan biri çok ama çok önemliydi. Tunç pahalıydı, soylulara hitap ediyordu, güçlü alet ve silahlar yapmak için fazlasıyla yumuşaktı. Ucuz, sert ve herkesin kolayca ulaşabileceği bir maden dünyayı fethedecekti.</p>

      <p class="paragraf-4">Geç Tunç Devri krizinin kargaşası ve didişmesi içinde Kuzey’den yeni istilacılar gelecekti: demir adamlar.</p>

      <p class="ara1" xml:lang="en-GB">Demir Adamlar</p>

      <p class="paragraf-4">Küresel sistemin merkezinden ziyade çevrede birçok devrim meydana gelir. Çevrede yaşam daha tekinsiz, daha değişime açık, dolayısıyla daha yenilikçidir.</p>

      <p class="paragraf-4">El emeği, Tunç Devri’nin imparatorluk uygarlıklarında hem sömürüye maruz kalıyor hem de hor görülüyordu. Gasbedilen muazzam artıklar, savaşa, anıtlara ve lükse harcanarak ziyan ediliyordu. Geriye yeni teknolojilere yatıracak pek bir şey kalmıyor, kalanı da bu amaçla kullanmak akıl kârı olmuyordu. Yenilik, yeni olasılıkları düşünmek, sorgulamak, hayal etmek demekti. Yani insanın yaratıcılığı, kullanabileceği maddi kaynaklara ulaşmasının engellenmesinin ötesinde, rahiplerin büyülerinin ve gizemciliğinin etkisiyle uyuşturulmuştu.</p>

      <p class="paragraf-4">Ara sıra görülen yaratıcılık kıvılcımları, durgunluk ortamına karşı çıkar. Mısırlılar cam işçiliğini, Babilliler muhasebeyi, Fenikeliler alfabeyi keşfettiler. Kuralın istisnaları anlamlıdır: lüks bir meta, zenginliği ölçmenin bir yolu ve onu kayda geçirmek için bir kodlama biçimi. Bu tür icatların çiftçilere ya da zanaatkârlara faydası sınırlıydı. Bunlar zenginliğin üretilmesiyle değil, tüketilmesi ve denetimiyle ilgilidir. Öğrenme dünyasının, emek dünyasından ayrıldığı bir toplumu yansıtırlar.</p>

      <p class="paragraf-4">Çevrede böyle değildi. Burada, yaklaşık MÖ 1300 tarihinde dünyayı dönüştürecek bir sanayi devrimi başlamıştı. Tam olarak nerede başladığını bilmiyoruz; ama kudretli yöneticilerin ellerinin ulaşamadığı bir yerde olduğu kesin.</p>

      <p class="paragraf-4">Arkeolojik kayıtlar şüpheye yer bırakmıyor: Bu tarihten sonra madenî nesnelerin miktarı, çeşidi ve karmaşıklığında âdeta patlama oldu. Maden çıkarma teknolojisi, bakır, kalay ve altın arzını sürekli artıracak şekilde gelişme gösteriyordu. Döküm teknikleri iyileşmişti. Çeşitli kalıplar ve kaybolan mum tekniği kullanmaya başlayan madenî eşya yapımcıları, daha önce görülmemiş karmaşıklıkta nesneler üretiyorlardı. Sardinya’dan tunç savaşçı heykelcikleri, Danimarka bataklıklarından tunç trompetler, göğüs kasına benzeyecek şekilde kalıba dökülmüş tunç göğüslükler, tunç kalkanlar, kılıçlar, kınlar, ok başları, baltalar, at koşumları, bıçaklar ve daha pek çok şey var bugün elimizde. Bu tür şeyler, kimi zaman büyük yığınlarda bulunuyor. Arkeologlar, Geç Tunç Devri’nden kalma, sayısı binlerle ifade edilebilecek gömüler buldular. Cambridgeshire, Isleham’da bulunan bir gömüde madenden yapılmış 6.500 nesne vardı.</p>

      <p class="paragraf-4">Çok geçmeden daha da önemli bir şey oldu: Dökümcüler, demiri, fazlasıyla direngen cevherinden ayırmak için denemelere giriştiler.</p>

      <p class="paragraf-4">Demir yeni bir şey değildi. İşlenmiş demirden yapılmış kaba saba aletler yüzyıllardır kullanılıyordu. Ama kaliteli demir eşyaları ekonomik bir maliyetle ve büyük miktarlarda üretecek teknikler henüz gelişmemişti. Bu, antik çağların unutulmuş bir döneminde Kafkas Dağları’nda yaşayan barbar bir kabilenin başarısı olabilir. Öyle gözüküyor ki bu yeni teknoloji oradan Anadolu (Türkiye) Hitit İmparatorluğu’na geçmişti. Hitit yönetici sınıfının, demirden silah yapımını tekeli altında tutmak istemesi, bu tekniğin daha fazla yayılmasını geciktirmiştir.</p>

      <p class="paragraf-4">Tunç Devri imparatorluklarının çöktüğü, demir işlemeciliğinde sıçramanın yaşandığı MÖ 1200’e gelinceye kadar demirden eşyalar yaygınlaşmadı. Bunlar yaşanırken, teknikte, üretkenlikte ve üretimde en büyük ilerlemeler, büyük güçlerin çevresinde ve bu güçler arasındaki ara bölgelerde görüldü. Demir işlemeciliği bir iktisadi, toplumsal ve siyasi değişim silsilesini de başlattı. Tunç pahalı ve görece yumuşak olduğundan Tunç Devri çiftçileri tahtadan ve taştan yapılmış aletlerle çalışmayı sürdürdüler. Demir bol, ucuz ve sertti ama erime noktasının yüksek olması, o güne kadar kullanılmasına engel olmuştu.</p>

      <p class="paragraf-4">Döküm, özel haddehaneler (çok yüksek sıcaklıklara ulaşmak için havayı, demir cevheri ile kömür arasından geçirmek üzere körüklerin kullanıldığı ocaklar) gerektiriyordu. Tekniğin icat edilmesinden sonra artık sıradan çiftçiler bile kendi haddehanelerini kurup madenî aletler üretebiliyordu. Demirin üretkenlikte yol açtığı artışa kuşkuyla bakanlar, toprağı tahtadan bir kürekle kazmayı ya da odunu taş ağızlı bir baltayla parçalamayı deneyebilirler. Üç bin yıl önce demir tarımda, sanayide ve savaşta devrime yol açtı. Etkisi, buhar gücünün 19. yüzyıldaki etkisi kadar dönüştürücüydü. Ayrıca, toplumsal dünyayı altüst olmakla tehdit eden bir gelişmeydi. Tunç, soyluların ayrıcalığıydı. Tunç Devri dünyası, pahalı silah ve zırhlara sahip, atlı savaş arabasına binen savaş ağalarının hâkimiyeti altındaydı. Bu soyluları, ilkel aletler kullanarak hiç durmaksızın kan ter içinde çalışmaya mahkûm köylü yığınları destekliyordu.</p>

      <p class="paragraf-4">Demir mükemmel bir doğrayıcı ve kesiciydi. Demirden baltaları olanlar, yeni çiftlikler kurmak üzere sık ormanları temizleyebilirdi. Yine, demir sabanlar sayesinde ağır killi toprakları sürebilirlerdi. Demir teknolojisi, yeni bir tarım öncüleri ve özgür köylüler dalgasını doğurdu.</p>

      <p class="paragraf-4">Demir aynı zamanda demokratikti. Tunç ustaları saraylara, demircilerse köylülere çalışıyordu. Demir, sokaktaki insana mızrak, hatta kılıç kullanma olanağı sağladı. Eğer diğerleriyle omuz omuza durursa (falanks oluşturursa), atlı savaş arabası saldırısını engelleyebilirdi. Bunu yapabildiği takdirde toprak ağasını da öldürebilirdi. MÖ 1000’in demircileri aslında devrimin kalıbını döküyorlardı.</p>

      <p class="paragraf-4">Küçük şeflerin yönetimi altındaki yerleşim alanları arasında gidip gelen, mallarını ve sahip oldukları becerileri satan Erken Demir Devri madenî eşya yapımcıları, yeni dünya düzeninin habersiz öznesiydi. Sunduğu hizmetler için rakip şeflerin birbirine düşmesi onun ekonomik değerini, toplumsal konumunu ve hem kendine hem de yaptığı işe verdiği değeri artırdı. Sonuçta bu da, yenilik yapan kişi olarak ona ödüller, bağımsızlık ve özgüven kazandırdı.</p>

      <p class="paragraf-4">Homeros, bu gelişmenin bir kısmını yakalar. <span class="char-style-override-9">İlyada</span> ile <span class="char-style-override-9">Odise</span>’nin hikâyesi dört yüzyıla yayılır. Amaç MÖ 12. yüzyılda yaşanan olayları anlatmaktı ama ağızdan ağıza aktarıldığından son biçimlerini 8. yüzyılda aldılar. Homeros kimi zaman Geç Tunç Devri’ni, kimi zaman da kendi Antikçağ’ını anlatır. “Kâhin, doktor, şarkıcı ve ustalar her yerde sıcak karşılanacağından emindir” derken imparatorluklar çağı sonrasında, MÖ 8. yüzyılın “Karanlık Çağ”ında, küçük şeflerle gezgin demircilerin dünyasında işlerin nasıl yürüdüğünü anlatır bize. İlk kez barbar kuzeyde ortaya çıkan yeni özgür zanaatkârlar sınıfı, Homeros’un zamanına geldiğimizde, Doğu Akdeniz’de varlığını uzunca bir süredir sürdürüyordu.</p>

      <p class="paragraf-4">MÖ 12. yüzyılda Geç Tunç Devri imparatorlukları yıkıldılar, birbirlerine karşı giriştikleri askerî mücadeleler yüzünden yolun sonuna geldiler ve gerek içerideki direnişlerin gerekse dış saldırıların sonucunda parçalandılar. Onların yerini alan jeopolitik sistem, daha küçük yönetim birimlerinden oluşan bir mozaikti –Mısır gibi küçülmüş eski imparatorluklar, Ugarit gibi ticaretle uğraşan şehir devletler ve Filistin gibi barbarların yaşadığı yerleşim alanları. Demir işlemeciliği bu yeni, daha açık ve yukarıdan-aşağı niteliği daha sınırlı olan dünyada gelişme gösterdi. Deniz ticaretinin merkezi olan Kıbrıs, Doğu Akdeniz’de 12. ve 11. yüzyıllarda demire dayalı sanayi devrimine öncülük etti. Eski yükseliş-gerileyiş döngüsü, yani Tunç Devri uygarlığının tekrarlanıp duran ritmi kırıldı. Yeni bir teknoloji artık yeni bir ekonomi, yeni toplumsal ilişkiler ve yeni siyasi biçimler yaratıyordu. Tarih, oyarak kendine yeni kanallar açıyordu.</p>
    </div>
  </div>
</body>
</html>
