<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>8-7.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x8-7.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1-1">4</p>

      <p class="resimciz-1"><img alt="4.png" class="image" height="9" src="../Images/4_fmt4.jpeg" width="181" /></p>

      <p class="anabaslik-2" id="toc_marker-6">ANTİK ÇAĞLARIN SONU</p>

      <p class="tarih para-style-override-14">ykl. MÖ 30–MS 650</p>

      <p class="resim-4"><img alt="3.png" class="image" height="21" src="../Images/3_fmt5.jpeg" width="57" /></p>

      <p class="paragraf-4">MÖ ilk binyıllık dönemde tarih sahnesine çıkan Demir Devri uygarlıklarının en önemli başarılarının somutlaştığı Roma İmparatorluğu’nun gerileyişi ve yıkılışı, dünya çapında bir olaydı. Emperyal süper gücün parçalanmasından, Ortaçağ Avrupası’nın temelini oluşturacak yeni toplumsal güçler ve jeopolitik düzen ortaya çıktı.</p>

      <p class="paragraf-4">Demir Devri imparatorlukları, harita üzerinde büyüklükleriyle dikkati çekseler de Tunç Devri öncellerinin birçok zayıf yönünü paylaşıyorlardı. Siyasi birlik, iktisadi, toplumsal ya da kültürel homojenliğin değil askerî gücün bir işleviydi. İmparatorluk yöneticileri, artık biriktirip bunu savaşlarda boşa harcamak için sömürüyü artırıyorlardı. Toplum, statü gruplarının katı ve tepeden aşağı sıralanması temelinde örgütlenmişti. Yaratıcılık ve yenilik bastırılıyor, sıradan halk vasıfsız iş gücüne indirgeniyordu. Teknoloji durağandı, yoksulluk irin toplamış bir yaraydı ve yabancılaşma yayılıyordu. Demir Devri imparatorluklarının, Tunç Devri’ndekiler kadar muhafazakâr olduğu açıkça ortadaydı.</p>

      <p class="paragraf-4">İşte bu nedenledir ki her ne kadar Roma İmparatorluğunun çökmesi aslında bir toplumsal düzenin tümüyle ortadan kalkışını temsil etse de bu süreç, insanlığı daha yüksek bir kültür düzeyine çıkarabilecek yeni kuvvetler ortaya çıkarmamıştır. Tek sonucu, Marx’ın deyişiyle “çatışan sınıfların ortak yıkımı” oldu. Bu bölümde, Roma İmparatorluğunun kaçınılmaz sonunu hazırlayan iç çelişkileri, onun yerini alan (esasen Cermen, Got ve Arap kökenli) yönetici sınıfların karakterini ve tek tanrılı üç büyük dinin, yani Yahudiliğin, Hristiyanlığın ve İslamın (Roma’nın krizi bağlamında) ortaya çıkışını inceleyeceğiz.</p>

      <p class="ara1" xml:lang="en-GB">Geç Antikçağ’ın Krizi</p>

      <p class="paragraf-4">Roma İmparatorluğu, yurttaşlık ile emperyalizmin güçlü bir kaynaşmasını temsil ediyordu. Yurttaşlık, düzenden çıkarı olanlar ile askerlerden meydana gelen, giderek genişleyen bir toplumsal taban sunuyordu. Fethedilen yerlerin seçkinleri zamanla düzenin parçası haline geliyor, kültürel anlamda asimile oluyordu: “Romalı” olmalarına ve emperyal idarenin nimetlerini paylaşmalarına izin veriliyordu.</p>

      <p class="paragraf-4">Aynı zamanda emperyalizm sürekli bir ganimet, köle ve toprak akışı sağlıyordu. Bu, devleti güçlendiriyor, yönetici sınıfı zenginleştiriyor, tabi seçkinlerin sadakatini güvence altına alıyor ve yandaş grupları sisteme bağlayan himaye ilişkisini sürdürecek mali kaynağı sağlıyordu.</p>

      <p class="paragraf-4">Ama bunun ağır bir bedeli vardı. İmparatorluk ve uygarlık pahalıdır. Bazıları kazanırken, diğerleri kaybeder. Roma idaresi, mülkiyeti ve gücü koruma altına alıyordu. Ama ordunun, kentlerin ve villa sahiplerinin zenginliği, sömürü sistemine bağlıydı –vergiler, kiralar, faiz ödemeleri ve işçi hizmetleri, bu sistemde kırsal nüfustan çekilip alınıyordu.</p>

      <p class="paragraf-4">Roma İmparatorluğu sınırları içinde yaşayanların çoğunluğu köylü, işçi, serf ya da köle olarak toprakta çalışıyordu. Bu kesimler, imparatorluk ile uygarlığın külfetini çeken yük hayvanlarıydılar. İlk başlarda bu yük (sömürü oranı), görece ılımlı ve sürdürülebilir düzeydeydi. Ürettiklerinin epey bir kısmına el konuyordu ama geriye kalanlar, köylü ailelerinin karınlarını doyurmasına, tarlalarını ekmesine, otlaklarını korumasına ve Demir Devri kırsal yaşamının gereken şeylerini yerel pazardan almasına yetiyordu. Başkaları çok daha ağır bir bedel ödediğinden bu mümkündü. İmparatorluk, fetih savaşlarıyla besleniyordu. Muzafferler, mağlup ettiklerini soyarak zenginleşiyordu. Devleti, orduyu ve zenginleri desteklemenin maliyetini büyük ölçüde kurbanlar karşılıyordu. İmparatorluk genişlemeye devam ettiği müddetçe ülke dışında yapılan soygun, içerideki soygunu hafifletiyordu.</p>

      <p class="paragraf-4">Sistem özü itibariyle genişlemeciydi. Yabancı ülkelerin artıklarına askerî yollarla el konmasıyla besleniyordu. Dolayısıyla gücü, bu artıkların sürekliliğine bağlıydı. Her emperyal atılımdan sonra durgunlukla ve krizle karşılaşmamak için yeni bir atılım gerekiyordu. Ama yabancı ülkelerin artıkları, sonsuz bir kaynak değildi. MS 1. yüzyıla geldiğimizde Roma askerî emperyalizmi, daha fazla genişlemesine ket vuracak sınırlara ulaşmak üzereydi.</p>

      <p class="paragraf-4">Greko-Romen emperyal uygarlığın sınırları, Demir Devri tarımının sınırlarına denk düşüyordu. Demir Devri teknolojisi, güney Britanya’dan Suriye’ye, Avrupa’da Ren ve Tuna nehirlerinden Kuzey Afrika’nın Atlas dağlarına kadar uzanan bir coğrafyada sabana dayalı ekstansif [<span class="char-style-override-9">yaygın</span>] tarım yaratmıştı. Burası, ekili arazilerle, köylerle ve canını dişine takarak çalışan köylülerle dolu, bereketli bir topraktı. Artıklar, yani ürün fazlaları büyüktü. Bu artıklara el koymak üzere örgütlenenler, ordular ve şehirler kurabilirdi. Ama ekilebilir toprakların ötesinde bakir bir dünya uzanıyordu: Kuzey Britanya’nın tepelik bölgeleri, Almanya’nın ormanları, Arabistan ve Kuzey Afrika çölleri. Yaban hayatın hüküm sürdüğü bu topraklara adım atan emperyal ordular, boyun eğdirilmeleri mümkün olsa bile bundan kazanç sağlanamayacak kadar yoksul olan, geniş bir alana dağılmış ve ele geçirilmesi zor hasımlar karşısında, kazanılması imkânsız gerilla savaşlarına saplanıp kaldılar.</p>

      <p class="paragraf-4">MÖ 53’te Suriye’deki Carrhae [<span class="char-style-override-9">Harran</span>] Muharebesi’nde Part ordusunun atlı okçuları, 30.000 kişilik bir Roma ordusunu yok ettiler. MS 9’da Teutoburg Ormanı Muharebesi’nde Cermen kabileleri, 30.000 kişilik bir başka Roma ordusunu ortadan kaldırdılar. MS 208-11’de, Romalıların kuzey Britanya’yı ele geçirmeye yönelik son girişimleri, gerilla direnişi karşısında bozgunla sonuçlandı. Roma imparatoru Septimius Severus, insanın kanını donduran şu emri veriyordu: “Son nefesini ellerimizde vermekten hiç kimse kurtulamasın. … Erkek olabilir diye ana rahmindeki bebek bile kaderinden kaçamasın”. Ama kurtuldular. Severus York’ta öldü ve İskoçya asla fethedilemedi. Kuzey Britanya’nın bataklık bölgelerinde ve dar vadilerinde, sisin ve çiseleyip duran yağmurun içinde sağa sola saldıran o emperyal canavar, yüzlerini maviye boyamış avcı çeteleri karşısında umutsuzluğa kapılmıştı.</p>

      <p class="paragraf-4">Yani, Roma İmparatorluğu’nun sınırları vardı. Temel taşı, Demir Devri tarımı idi. Orduyu, yönetici sınıfı ve (yollar, kaleler ve şehirlerden oluşan) temel altyapıyı desteklemek için gereken büyük artıkların elde edilmesi, ekili topraklara ve bol emek gücüne bağlıydı. Savaş, sabanın işlediği yerde kârlıydı. Bu olmadığında israf demekti ve ordular bakir topraklara girdiği zaman imparatorluk aşırı büyümüştü.</p>

      <p class="paragraf-4">Yayılma, MÖ 2. ve 1. yüzyıllarda sınırlarına dayandıktan sonra MS 1. yüzyılın başından itibaren aniden yavaşladı ve MS 2. yüzyılın başında durma noktasına geldi. Savaş ganimetleri akışı kesildi. Dışarıdan gelen ek kaynaklar durdu. Roma İmparatorluğu tamamen kendi içinde ürettiği kaynaklara bağımlı hale geldi.</p>

      <p class="paragraf-4">Ne var ki imparatorlukla uygarlığın maliyeti azalmadı. Binlerce kilometrelik sınırları savunmak için güçlü bir ordu ve yaygın tahkimatlar gerekiyordu. İmparatorluk seçkinleri ile onların besleme gruplarının (her şeyden önce de ordunun sıradan askerlerinin) sadakati arasındaki uyum, lüks tüketime ve devletin alicenaplığına bağlıydı.</p>

      <p class="paragraf-4">MS 1. yüzyıldan itibaren imparatorluk sürekli mali krizlerle boğuştu ve bu krizler, özellikle 2. yüzyılın sonlarından itibaren giderek ağırlaştı. Bu krizlere yanıt olarak siyasi-askerî altyapıyı muhafaza etmek üzere tarımsal artığın daha fazlasının çekilip alınması, geriye döndürülemez bir iktisadi gerileme sarmalına yol açtı. Artan vergiler, zorla çalıştırma ve askerî amaçla el koymalar, kıt kanaat geçinen köylü çiftçileri mahvetti. Böylece vergi tabanı da daraldı –öyle ki bir sonraki aşamada vergilerin daha da yükseltilmesini gerektirerek, bir kısım çiftçinin daha sefalete sürüklenmesine yol açıyordu. Bu böyle devam etti. Giderek askerî ve totaliter bir niteliğe bürünen Geç dönem Roma emperyal devleti, temel giderlerini karşılama çabasıyla kendi toplumsal-iktisadi tabanını aşındırdı. Askerî yırtıcı hayvan sonunda bir yamyama dönüştü.</p>

      <p class="paragraf-4">Bu baskıların siyasi olarak üç temel etkisi oldu. İlk olarak, yönetici sınıf, sürekli olarak bölgesel çizgiler temelinde bölündü; her grup, kendi üretim fazlaları ile askerlerinin kontrolünü elinde tutmaya çabaladı. İmparatorluğun farklı yerlerindeki rakip imparatorların başını çektiği ordu grupları arasında habire iç savaşlar patlak verir oldu.</p>

      <p class="paragraf-4">İkinci olarak, yabancı güçlerin istilaları sıklaştı ve giderek tehditkâr bir hal aldı. Avrupa sınırlarında büyük barbar kabilelerle, Doğu’da İran ve Irak temelli dinamik Sasani İmparatorluğu ile mücadele ediliyordu. Roma’nın askerî gerileyişinin simgesi iki meydan muharebesidir. MS 378’de Trakya’daki Adrianople’de (bugünkü Edirne), Doğu Roma İmparatorluğu’nun tüm sahra ordusu Gotlar tarafından yok edildi. On altı yıl sonra, İtalya’nın kuzeydoğu sınırındaki Julian Alpleri’nden geçen Frigidus nehri kıyısında, yeniden oluşturulan Doğu Roma İmparatorluğu ordusunun büyük bir kısmı Gotlu paralı askerlerden meydana geliyordu. Roma İmparatorluğu mali kaynak ve insan gücü açısından öylesine derin bir iç krize girmişti ki “barbar” askerlere bağlı hale gelmişti.</p>

      <p class="paragraf-4">İmparatorluğun mali krizinin üçüncü sonucu, sınıf mücadelesinin yeniden canlanmasıydı. Askerî-bürokratik devletin talepleri altında ezilen, serf konumuna gerileyen ve giderek ağırlaşan sömürüye maruz kalan yerel köylüler, karşı koymanın yollarını buldular. Birçok çiftlik terk edildi. Kırsal kesimde sosyal eşkıyalar kol gezer oldu. Vergi tahsildarlarına, zorla asker toplama bölüklerine ve icra memurlarına direnme yaygınlaştı. Memnuniyetsizliğin kimi zaman iyice artması, köylü ayaklanmalarına ve kır komünlerinin yaratılmasına yol açıyordu.</p>

      <p class="paragraf-4">Antikçağ’ın soylu sınıfa mensup yazarları, <span class="char-style-override-9">bagaudae</span> denilen gizemli köylü isyancılardan bahsederler; bunların yönetimi altındaki insanlar halk yasalarına göre yaşıyor, köylüler konuşmalar yapıyor, ölüm cezaları bir meşe ağacının altında infaz ediliyor ve kemik parçaları üzerine kaydediliyor, “her şeyin mubah olduğu” bir yaşam devam ediyordu. Anlaşılan <span class="char-style-override-9">bagaudae</span> idaresi altında “Bretonlar, kendi hizmetçilerinin kölesiydiler”. Pek anlaşılmamış ve belli belirsiz tasvir edilmiş olmakla birlikte sanki karşımızda baş aşağı dönmüş bir dünya, toprak ağalarının ve vergi tahsildarlarının olmadığı bir dünya var.</p>

      <p class="paragraf-4">Bölünme, istila ve iç isyan: İmparatorluğun gerileyişinin bu belirtileri, sistemin kokuşmuşluğunu yansıtıyordu. Sonuçta, barbar kafilelerinin ardı arkası kesilmeksizin toprak parçalarını ele geçirmesiyle MS 410-476 arasında Batı Roma İmparatorluğu parçalanarak tümüyle dağıldı.</p>

      <p class="paragraf-4"><span>5. yüzyılın sonuna geldiğimizde Avrupa, bağımsız proto-devletlerden oluşan bir yamalı bohça görünümündeydi. Geç Antikçağ’ın ateş fırtınalarında yeni bir dünya düzeni şekillenmişti. Bu dönüşümün asli özneleri, Orta ve Doğu Avrupa ile Orta Asya’dan gelen kabile konfederasyonlarıydı.</span></p>

      <p class="ara1" xml:lang="en-GB">Hunlar, Gotlar, Cermenler ve Romalılar</p>

      <p class="paragraf-4">Avrasya bozkırı, Macar Ovası’ndan Pasifik Okyanusu’na kadar uzanan, yüzlerce kilometre genişliğinde bir kuşaktır. Sert iklim koşullarının hüküm sürdüğü ağaçsız bir çayırlık olarak, tarih öncesinden 9. yüzyıla gelinceye kadar esasen hayvan besleyen göçebelerin yaşadığı bir yerdi. Avrupa, Türkiye, İran, Hindistan ve Çin tarihi, anayurtlarından kopup gelen bozkır göçebelerinin akınlarının neden olduğu askerî krizlerin izlerini taşır. Ama MS 370’ler ile 450’ler arasında Batı Roma İmparatorluğu’nun çöküşünü hızlandıran, Hunlar oldu.</p>

      <p class="paragraf-4">Hunlar, avcılıkla toplayıcılığı, at, inek, koyun ve keçi gütmekle birlikte yürütüyordu. Bozkırın çoraklığı ve yaşam tarzlarının ilkelliği, hem sayıca az ve dağınık olmaları, hem de gevşek ve hiyerarşik olmayan bir toplumsal örgütlenmeye sahip olmaları anlamına geliyordu. Uzmanlaşma çok ileriydi. Birinci sınıf biniciler olan Hunlar, kompozit yay, kement ve kılıçla silahlanmış hafif süvariler olarak kabile savaşları yapıyorlardı. Yay ve kement, bozkırın başlıca araç gereciydi; kılıç, değer verilen bir ticari maldı.</p>

      <p class="paragraf-4">Hunların MS 4. yüzyılın ortalarında neden batıya göç etmeye başladıklarını kesin olarak yanıtlamak imkânsız. Ama yoksullukları, ihtiyat paylarının olmadığı anlamına geliyor: Kıtlık, bozkırda ölüm demekti. Dolayısıyla, muhtemelen ekolojik bir kriz yüzünden harekete geçtiler. Şiddet, boyun eğdirme ve batıya doğru yayılma, takati kalmamış ve aşırı kalabalık anayurttan kaçış yoluydu.</p>

      <p class="paragraf-4">Ukrayna’ya geldiklerinde Ostrogotları (Doğu Gotları) ezip geçtiler. Batıya doğru ilerlemeye devam ettikçe Vizigotları (Batı Gotları), Doğu Roma İmparatorluğu’nda sığınacak yer aramak zorunda bıraktılar. Gotlar ile Romalılar arasındaki gerilimler savaşla sonuçlandı ve Konstantinopol merkezli Doğu Roma Ordusu, MS 378’deki Adrianople Muharebesi’nde yok oldu. Bozkır göçebeleri, dolaylı olarak eski dünyayı yeniden şekillendirmeye başlıyorlardı. Bunu yaparken kendileri de dönüştüler. Daha batıda Roma İmparatorluğu’nun Ren ve Yukarı Tuna sınırlarında yaşayan Cermen kabileleri gibi Gotlar da hali vakti yerinde köylü-çiftçilerdi. Hunların buraları fethetmesinden sonra yeni efendilerine haraç ödemek zorunda kaldılar. Tarımsal üretim fazlalarıyla zenginleşen bozkır göçebeleri, bu artıkları, askerî maiyetlerini genişletmekte, dolayısıyla da yeni fetihlere kalkışma imkânlarını artırmakta kullandılar.</p>

      <p class="paragraf-4">Ama Roma İmparatorluğu’nun kendi içinde onları daha büyük ödüller bekliyordu. Gotların Adrianople’da göstermiş oldukları üzere imparatorluk askerî açıdan epey zayıf düşmüştü. Roma eyaletlerinde yaşayan köylüler serfleşmişti. Sömürü ve yabancılaşma, Roma askerî emperyalizminin geleneksel insan gücü kaynağını kurutmuştu. Roma imparatorları, sınırları savunmak üzere yurttaş-lejyonerler yerine giderek rüşvete ve barbar paralı askerlere bel bağlamak zorunda kalıyorlardı. Zaman zaman Hunlar da parayla Roma müttefiki oldular. Kimi zaman da rüşvetle susturuldular. Her iki durumda da, Roma hazinesi Gotların ödediği haraçlara eklenerek, Hunların kabile mensubu göçebelerden Avrupa geneline yayılan militaristlere dönüşmesine katkıda bulundu: Attila’nın MS 434’te Hunların kralı olarak tahta çıkması, bu dönüşüme işaret ediyordu.</p>

      <p class="paragraf-4">Attila’nın imparatorluğu, en şaşaalı günlerinde Baltık Denizi’nden Alplere, Ren nehrinden Hazar Denizi’ne kadar büyümüştü. Gerek imparatorluk içinden toplanan haraçlar, gerekse dışarıdan alınan mali destekler ve rüşvet paraları, yarı yerleşik köy, yarı göçebe kampı görünümündeki Hun başkentine akıyordu. Hunlar, daha yarım yüzyıl önce seçtikleri savaş ağalarının komutası altındaki birkaç yüz kişilik kabile güçleri olarak savaşıyorlardı. Savaş artık daimî bir durumdu; toplumsal dünyalarının askerîleşmesi tamamlanmış, başkumandanlarının iktidarı mutlak hale gelmişti.</p>

      <p class="paragraf-4">Hun savaş devleti, Demir Devri devriminin teknikte mümkün kıldığı artıkları hırsla yutan Roma İmparatorluğu’nun çöküşünden beslendi. Roma askerî emperyalizminin en parlak devrinde Roma üretim fazlaları, özgür köylü yurttaş-askerlerden oluşan orduları desteklemişti. Gerileme sürecinde ortaya çıkan paralı askerlere bağlı askerî emperyalizm, artıkla Macar Ovası merkezli korkunç bir göçebe imparatorluğunu besledi.</p>

      <p class="paragraf-4">Attila, bir savaş lideri olarak askerî artıkları kontrol ediyordu; savaş artık daimî bir hal aldığından otoritesi de aynı nitelikteydi. Kral, eskiden her bireyin gücünü sınırlayan kabile yükümlülükleri ile toplumsal kısıtlar zincirini koparabilirdi. Ama Attila’nın yandaş krallarını, tabi kabile şeflerini ve önde gelen maiyetini kendisine bağlayan geniş himaye ağları, haraçla mali desteklerin, ganimetle prestij mallarının kesintisiz akışına bağlıydı. Sonuç olarak Attila bir haydut baron, bir savaş kışkırtıcısı, hep daha fazlasını isteyen durmak bilmez bir fatihti. Dinamizm, Hun devletine içkin bir özellikti.</p>

      <p class="paragraf-4">Attila, geç dönem Roma yönetici sınıflarına göre “Tanrının kırbacı” idi. Yoksulların birçoğu ona farklı gözle bakıyordu. Hunlar ve Galyalı <span class="char-style-override-9">bagaudae</span>, MS 440’larda Romalı-Galyalı toprak ağalarına karşı zaman zaman ittifaklar kuruyorlardı. Ama Hun Krallığı, ilerici toplumsal değişimin gücü olamayacak kadar kaba, yağmacı ve istikrarsızdı. Attila MS 451’de Galya’ya (Fransa ve Belçika) saldırdığında, batıya yönelik hamlesinde diplomatik incelikten eser yoktu. Yabancılaşan <span class="char-style-override-9">bagaudae</span> harekete geçmemiş, Romalı-Galyalı toprak ağaları ile Vizigot özgür köylüler karşı güçlere katılmıştı. Böylelikle kısa bir süreliğine birleşen Batı, Chalons Muharebesi’nde Attila’yı kesin bir yenilgiye uğrattı. Orta Avrupa’daki anayurduna çekilmek zorunda kalan Attila iki yıl sonra öldüğünde imparatorluğu parçalandı; hem halefleri arasındaki toprak kavgaları, hem de tebaa halklar arasında aşağıdan yükselen isyanlar sonucunda yıkıldı.</p>

      <p class="paragraf-4"><span>Bozkır göçebelerinin müdahalesi ani ve yıkıcı olmuş ama tarihe olumlu bir katkı yapmamıştı. Batı Roma İmparatorluğu, Cermenlerin ya da Gotların yönettiği çok sayıda barbar krallığa bölündü. Doğu Roma İmparatorluğu kemikleşerek bürokratik, muhafazakâr ve durgun bir yapıya büründü. Ama Hun İmparatorluğu yeryüzünden bütünüyle silinip gitti.</span></p>

      <p class="paragraf-4">Yıkılması neden bu kadar ani ve toptan olmuştu? Hunlar, bir kuşaklık bir zaman dilimi içerisinde göçebe çobanlardan askerî yağmacılara dönüşmüştü. Kendi başlarına herhangi bir üretici güce sahip olmaktan çıkıp devletlerini ayakta tutmak için başkalarından haraç, mali destek ve ganimet almaya bağımlı duruma gelmişlerdi.</p>

      <p class="paragraf-4">Sayıca azdılar ama hükmettikleri alan uçsuz bucaksızdı; yani imparatorlukları, insan gücü kıtlığının had safhada olduğu, aşırı genişlemiş bir devletti. Korku ve kuvvet, güçlü gözüktüğü müddetçe sistemi sürdürebilmelerini sağladı. Ama genişlemenin sona ermesi, beylerden, maiyetlerden ve savaşçılardan oluşan devlet altyapısını sürdürmek için gereken, gasbedilmiş üretim fazlası akışını kesintiye uğrattı. Bu, kendi üretici tabanından yoksun ve şiddetle desteklenen dinamik bir hırsızlık sistemine içkin bir aşırı genişlemeydi. Ne var ki bu motorun devinim şiddeti, Cermenleri ve Gotları, Batı Roma İmparatorluğu’na doğru itmiş, imparatorluk devlet aygıtının nihayetinde çökerek yerini barbar krallarının yönettiği bir yeni devletler yamalı bohçasına bırakmasını sağlamıştı.</p>

      <p class="paragraf-4">Ancak değişim, gözüktüğünden daha azdı. Barbar krallar, antik uygarlığı büyük ölçüde kucakladılar; yani Roma, Ortaçağ dünyasının şekillenmesine fazlasıyla katkıda bulundu. Kültürel dönüşümün asli aracı, Hristiyan Kilisesi idi. Bunun önemini kavrayabilmek için geriye dönerek, tarih öncesi geçmişte kök salmış eski pagan kültürünün rahminde tek tanrılı dinin ortaya çıkışını analiz etmeliyiz.</p>

      <p class="ara1" xml:lang="en-GB"><span>Ana Tanrıçalar ve Güç Tanrıları</span></p>

      <p class="paragraf-4">Mit, ritüel ve din çok yönlüdür. En derinlerdeki kökleri, ilkel avcı-toplayıcı varoluşun güvencesiz şartlarına kadar uzanır. Yiyecek arayışıyla ilgili kaygılar, sanatta, dansta, müzikte ve kişisel süslerde avlanacak hayvanların büyülü simgeleriyle yatıştırılırdı.</p>

      <p class="paragraf-4">Doğanın iniş çıkışlarından aynı ölçüde etkilenen ilk çiftçiler, yeryüzünü bir ana tanrıça, bir bereket ve yiyecek kaynağı olarak görüyor; yakararak ya da rüşvet vererek onun cömert davranmasını sağlayabileceklerine inanıyorlardı. İlk çiftçilerin bereket tanrıları istisnasız dişi idi. Regl olan, doğum yapan ve emziren kadın, doğal doğurganlığın bariz bir simgesiydi. Ama dişi olmasının başka bir nedeni daha vardı: Kadınlar, sınıf öncesi toplumlarda güçlüydü. Soy sıklıkla anne tarafından (anne yoluyla) ilerliyordu, oturulacak yer anayerseldi (kocanın değil kadının köyünde) ve otorite anaerkildi (kadınların sesi baskındı).</p>

      <p class="paragraf-4">Niye böyleydi? Çünkü kadınlar, ortak emeğe ve kolektif mülkiyete dayalı basit toplumların değişmez noktalarıydı. Çocuk doğurup besleme işlevleri onları hem coğrafi hem de toplumsal bakımdan daha hareketsiz kılıyor; özel mülkiyetin ve bundan kaynaklı ayrıcalıkların olmaması, engellenmiş alternatif toplumsal güçleri ortaya çıkarıyordu. Kadınlar, toplumun ağırlık merkeziydi. Erkekler, onların etrafında dönen uydulardı. İlk çiftçilerin büyük toprak-ana tanrıçaları, toplumsal gerçekliğin aynadaki yansımasıydı.</p>

      <p class="paragraf-4">Özel mülkiyet, sınıfsal bölünme ve devlet iktidarı eş zamanlı olarak ortaya çıktı; biri diğerlerine bağlıydı. Paylaşma ve kabaca eşitlik olması, ortak mülkiyete özgü bir durumdu. Ama toprağın özel çiftliklere ya da ineklerin ayrı ayrı sürülere bölünmesi, bazılarının diğerleri aleyhine zenginleşmesine izin verdi. Bunun sonucunda ortaya çıkan gerilimler, toplumun parçalanmasının önüne geçecek bir çeşit denetimi gerekli kıldı. Mülkiyet temelli yeni statükoyu savunmak için devlet (silahlı erkek grupları) gelişti. Artık güce sahip olan erkeklerdi. Çünkü sürüyü güden ve sabanla tarlaları süren kadın değil erkekti. Hayvanlar ve tarlalar ortaklaşa kullanıldığında herkes faydalanıyordu. Özel ellere geçtiğinde ise yalnızca onları kullananlara zenginlik ve güç getiriyorlardı.</p>

      <p class="paragraf-4">Friedrich Engels’in “kadınların dünya-tarihsel yenilgisi” dediği şey, mit ve ritüellerde temsil edildi. Tahtlarından indirilen eski ana tanrıçalar yerlerini erkek güç tanrılarına bıraktılar. Zeus Yunan, Jüpiter Roma, Yehova Yahudi, Duşara da Arap cennetini idare ediyordu. Eski toprak anaların doğanın kuvvetlerini simgelemesi gibi yeni güç tanrıları da kabilelerin, şehir devletlerin ve imparatorlukların kuvvetini simgeliyordu. Gerçekte askerî bir üstyapı inşa edilirken, zihinlere de mitsel bir üstyapı aşılanıyordu.</p>

      <p class="paragraf-4">Antik Yunanistan’ın en kutsal yeri olan Olimpos’da en eski kültler, ana tanrıçalar olan Gaia, Rhea, Hera ve Demeter idi. Ama Klasik Çağ’a, MÖ 4.-5. yüzyıllara geldiğimizde çoktan yerlerinden olmuşlardı; artık Zeus’un şerefine en zengin adaklar sunuluyor, en büyük tapınaklar inşa ediliyor ve en ünlü oyunlar düzenleniyordu. “Devler Savaşı” mitinde Zeus, Titanlar (babası Kronos ve diğer eski tanrılar) karşısında yeni tanrıları zafere taşır. Zeus düzeni, ataerkilliği ve uygarlığı temsil eder. Kronos, barbarlığın cisimleşmiş halidir: Kaos ve anaerkillik dünyasıdır onunki. Anaerkillik, karmaşa dünyasının mitsel kodu haline gelir. Yunanlı kahraman Agamemnon, Truva Savaşı’ndan eve döndüğünde, başka bir erkeği aşığı ve kralı olarak seçen eşi Klytaimnestra tarafından vahşice öldürülür. Dünya altüst olur ve ahlak düzeni çöker. Ardından Agamemnon’un oğlu Orestes, babasının öcünü almak için Klytaimnestra’yı öldürür. Cinayet cinayeti doğurur. Kadın gücünün bedeli, sonu gelmeyen bir cinayetler döngüsüdür.</p>

      <p class="paragraf-4">Kadın düşmanı mitler, Yunan uygarlığının ataerkil düzenini kutsuyordu. Erkeğin idare ettiği <span class="char-style-override-9">oikos</span> (mülk sahibi hane halkı), toplumsal yapının temel yapı taşıydı. Şehir devleti, yurttaş erkeklerden, <span class="char-style-override-9">oikos</span> aile reislerinden, küçük mülk sahiplerinden oluşan meclisler yönetiyordu. Kadının siyasetten dışlanması, toplumsal ayrıma maruz kalması ve ev içinde baskı altında tutulması, Yunan demokrasisinin kaderini çizen çelişkilerden biriydi.</p>

      <p class="paragraf-4">Antikçağ halklarının mit dünyalarında başka gerilimler de ifade ediliyordu. Mitler, üzerinde düşünülecek şeylerdir. Toplumsal çelişkileri anlatma, aktarma ve analiz etme yolları sunarlar. Toplumsal normları [<span class="char-style-override-9">düzgü</span>] temsil edip yansıtırlar ama ihtilaf söz konusu olduğunda onları tartışmaya da açarlar. Biz kimiz? Nereden geldik? Kim dostumuz, kim düşmanımız? Bölünmüş bir dünyada bizi tanımlayan ve birleştiren şey nedir? Kültürel kimlikler, mücadele içinde şekil alırlar; antik dünyada onlara biçim ve ifade kazandıran mit, ritüel ve dindi.</p>

      <p class="paragraf-4">Roma, sınıfların önemli rol oynadığı, militarist ve emperyal bir devletti. Roma’da en önemli ilahın bir savaş tanrısı olmasına şaşmamak gerek. <span class="char-style-override-9">Optimus Maximus</span> (En İyi ve En Büyük) Jüpiter, Roma şehir devletinin ana tanrısıydı. Bu yüzdendir ki totemik kartal biçimiyle her Roma lejyonunun sancağında savaşa götürülürdü. Bu yüzdendir ki imparatorluğun her ordugâhında özel sunaklarda kendisine tapınılırdı. Yine bu yüzdendir ki muzaffer kıtalarla esir edilmiş tutsaklar şehirde geçit töreni yaparken ve yenilmiş düşman liderleri Forum’da düzenlenen ayinde boğazlanırken, her Roma zaferinin doruk noktasında ona kurbanlar sunulur ve onurlandırılırdı.</p>

      <p class="paragraf-4">Ama imparatorluğun şiddeti ile sömürüsünün dinî bir ifadesi vardıysa, ezilenlerin direnişinin de vardı. Mit hem toplumsal düzene meşruiyet kazandırabilir hem de ona karşı direnişe esin kaynağı olabilir. Antik bir inanış bu açıdan öne çıkar. Yüzyıllar boyunca süren mücadele sırasında karşı kültürel bir direnişin sopası şeklini almıştır –dirençli, kökü kazınamaz, Filistin’in sıradan insanlarının kalplerine ve akıllarına iyice kök salmış. Daha sonra, yine ideolojik mücadelenin silahları olan iki evlat daha doğuracak ve bu üç din, sonunda dünyanın yarısını fethedecektir: Musevilik, Hristiyanlık ve İslam. Son derece muhafazakâr ideolojiler olarak sonu olmaksızın yeniden kalıba dökülebilir olsalar da, antik dünyanın çelişkileriyle ortaya çıkan tek tanrılı bu üç büyük din, sıra dışı güçlerini, ezilenlerin mitlerine ve ritüellerine borçludur.</p>

      <p class="ara1" xml:lang="en-GB"><span>Musevilik, Hristiyanlık ve İslam</span></p>

      <p class="paragraf-4">MÖ 537’de, Babil’in (modern Irak) Persli yöneticisi Büyük Kyros, sürgünde yaşayan bir grup Yahudi soylusunun torunlarına anayurtlarına “geri dönme” izni verir. Kyros, imparatorluğun yeni fethedilmiş topraklarının kontrolünü kendisine sadık kişilere vermek istiyordu. Yahudi sürgünler, yeni yönetici sınıf olmaya hevesliydiler.</p>

      <p class="paragraf-4">Babil’deki esaret hayatından kurtulup geri dönülmesi, Musevi-Hristiyan tarih geleneğindeki en önemli olaylardan biridir. Gerçekte Yahudi seçkinler, emperyal bir süper gücün işbirlikçi idaresi olarak Filistin’e yerleştirilmişti. Ama beraberlerinde patlamaya hazır ideolojik bir barut fıçısı da getirdiler. Yahudilerin en önemli güç tanrısı Yehova kültü, on yıllardır süren bölünmüşlük, bozgun ve dört bir tarafa dağılmış olma halinin etkisiyle diğer tüm tanrıların varlığını reddeden hoşgörüsüz bir tektanrıcılığa dönüşmüştü.</p>

      <p class="paragraf-4">Geçmişte Yahudi peygamberler, sahte putlara karşı boş yere sövüp saymışlardı. Şimdi, sürgün edilmiş liderliğin hüsranını yansıtan milliyetçilik, Yehova’nın tüm dünyaya egemen olma iddiasında ifade buluyordu. Siyasi güçsüzlüğün, ilahi megalomanide [<span class="char-style-override-9">büyüklük hastalığı</span>] dinî kontrpuanı vardı. Birbiriyle savaşan ilahların oluşturduğu bir tanrılar cemaati yerine eğer mutlak güce sahip tek bir tanrı olursa, bu durumda tarih tek ilahi amaca doğru ilerler ve seçilerek Tanrının özel himmetine mazhar olanlar sonunda mutlaka kazanırlar –tabii ki sadık ve itaatkâr olmayı sürdürdükleri müddetçe.</p>

      <p class="paragraf-4">Hem İbrahim ile Musa mitleri, hem de Şaul, Davud ve Süleyman destanları, büyük ölçüde MÖ 6. yüzyılın kurgularıdır: Bu kahraman kurucuların soyundan geldiğini iddia eden, yeni iş başına getirilmiş Yahudi seçkinlerin zayıf iktidarlarına meşruiyet kazandırmak üzere tasarladıkları bir dizi yeni dinî “hakikat” ve Yahudi tarihinin yeniden yazılması. Bu, dünyada yerini bulmak için mücadele eden, savaş düzenine geçmiş seçkinlerin cenkçi mit-tarihiydi. Böylece, Yehova tek ve biricik tanrıydı, Yahudiler onun Seçilmiş Halkı ve Filistin de onlara Vaat Edilmiş Topraklar oldu. Aslında bu, restorasyoncu tutkusu dinî bir fantezi biçimi almış marjinal bir tarikatın, sürgünde yaşayan küçük bir grubunun görüşüydü. Yalnız başlarınayken umut ve dua etmekten başka yapacak bir şeyleri yoktu. Onları tarihin unutulmuş sayfalarından dünya sahnesine çıkaran Pers emperyalizmi idi. Yeni Museviliği Filistin’e yerleştiren ve orada serpilip gelişmesine izin veren Büyük Kyros oldu.</p>

      <p class="paragraf-4">Bu inanç karmaşık bir karışım olduğunu kanıtladı. Yahudiler, daha büyük halkların (Persler, Yunanlılar ve Romalılar) gölgesinde kalmıştı. Filistin, istikrarsız bağımsızlığını zaman zaman koruyabilse de ekseriyetle yabancı bir imparatorluğa tabi durumda varlığını sürdüren küçük bir ülkeydi. Bu nedenle Yahudi soyluları, bağımsızlık mücadelesi vermek ile emperyalizmle işbirliği yapmak arasında ikilemde kalıyorlardı. Kavgaya tutuşmanın riski yüksekti. Yenilgi her şeyin kaybedilmesi anlamına gelebilirdi –ama eğer kitlesel hareketlenme, bağımsızlık kavgası vermek için aşağıdan yükselen bir devrimci halk hareketini yaratabilirse sonuç zafer de olabilirdi. Yahudi köylüler de iki arada kalmışlardı –bir yanda otorite korkusu, güçsüzlük hissi, öte yanda sömürücüye karşı duyulan derin nefret. Böylelikle Musevilik, kimi soylu kökenli ve işbirlikçi olan, kimi halkçı, radikal olup açıkça direniş çağrısı yapan rakip hiziplere bölündü.</p>

      <p class="paragraf-4">Din, en azından dört olayda Yahudi kitlelerini güçlü bir devrimci kuvvet etrafında birleştirdi. Selevkos İmparatorluğunun Yunanlı kralı, halkı Yehova yerine Zeus’a tapmaya zorladığında ülke genelinde bir direnişin kıvılcımını çakmış oldu; MÖ 167-142 Makabi Ayaklanması sonucunda bağımsız bir Yahudi devleti kuruldu.</p>

      <p class="paragraf-4">Roma idaresinin sertleştiği dönemlerde Yahudiler üç kere daha isyan ettiler –MS 66-73, 115-117 ve 132-136. Her seferinde kavga uzun, zorlu ve kanlı oldu. Her seferinde on binlerce kişi öldürülürken, yüz binlercesi de yerinden yurdundan edildi. Son isyan öylesine soykırım boyutuna varan bir gaddarlıkla bastırıldı ki Yahudi nüfusu yok olmanın eşiğine geldi. Ondan sonra antik dünyanın 10 milyonluk Yahudi nüfusu, ağırlıklı olarak Doğu Akdeniz şehirlerinde yaşayan, dünyanın farklı yerlerine dağılmış bir halk haline geldi.</p>

      <p class="paragraf-4">Yahudi anti-emperyalist hareketini destekleyenler arasında Nazaret [<span class="char-style-override-9">Nasıra</span>] kasabasından İsa adlı bir vaiz de vardı. Karizmatik bir radikal olarak köylü yoksullardan takipçileri arttı, ardından tutuklanıp yargılandı ve idam edildi. Kurduğu grup küçük bir tarikat olarak varlığını sürdürdü ama çok geçmeden iki eğilime bölündü. Bir kısmı, Yahudi ulusal-devrimci hareketine sadık kaldı. Bu grup, MS 66-73 Birinci Yahudi İsyanı’nın bastırılmasıyla yok oldu. Yunan eğitimi almış bir Yahudi tüccar olan Tarsuslu Paul’un [<span class="char-style-override-9">Pavlus</span>] önderliğini yaptığı diğer grup, maddi değil ruhani kurtuluşu savunan muhafazakâr bir ideoloji benimsemişti. Pavlusçu Hristiyanlara göre bu yalnızca Yahudilere değil tüm insanlığa yönelik bir mesajdır.</p>

      <p class="paragraf-4">İsa’nın yaptıklarını ve Kilise’nin ilk dönem tarihini anlatan Yeni Ahit, Birinci İsyanın bozguna uğraması sonrasında Yahudi diasporasına mensup Pavlusçu Hristiyanların yazdıkları revizyonist bir eserdir. İsa hem insan hem tanrı olarak gösterilir; krallığı, yaşadığımız yeryüzünün değil cennetin krallığıdır; mesajı, devrimci olmaktan ziyade evrensel ve ruhanidir. Müjde’yi yazanlar, isyanın ardından Roma İmparatorluğu’nu kasıp kavuran “teröre karşı savaş”ta ayakta kalabilen, siyasetle bağı koparılmış ve ulusal vasfını yitirmiş bir İsa yarattılar.</p>

      <p class="paragraf-4">Yine de aslından bir şeyler kaldı. Mutlak güç sahibi ve alabildiğine müşfik olan Hristiyan tanrısı, pagan inanışının dehşetli güç tanrılarının yapamadığını, Marx’ın deyişiyle “kalpsiz bir dünyanın kalbi” olmayı başardı –Roma İmparatorluğu’nun ezilen kesimlerine oldukça cazip gelen bir mesaj.</p>

      <p class="paragraf-4">Pavlusçu Hristiyanlık etkili bir sentezdi. Yahudilerin peygamberlik ve halka vaaz verme anlayışı ile esasen bir Yunan geleneği olan kurtuluş kültünün kaynaşmasını temsil ediyordu. Yahudi peygamber İsa, evrensel kurtarıcı-tanrı İsa’ya dönüştürüldü. Her ikisi de dinin Yahudi devrimci hareketteki köklerinden gelen, Hristiyanlığa özgü iki unsur buna eklendi: Roma toplumunun katı sınıf hiyerarşilerinin aksine eşitlikçi ve demokratik bir topluluğun ideal olarak sunulması; anayolcu paganlığın meşru gördüğü hırs ve şiddet yerine şefkate ve işbirliğine vurgu yapılması.</p>

      <p class="paragraf-4">Roma İmparatorluğu’nun sömürü ve baskısı, milyonları sefalete sürüklüyordu ama devletin şiddeti çoğunlukla etkili bir direnişi engelliyordu. Bu, Hristiyan Kilisesi’nin durmaksızın büyümesini sağlayan çelişkiydi. Köleler, kadınlar ve yoksullar arasından kendine taraftar toplayan Kilise derin bir kuşkuyla karşılandı ve defalarca baskıya maruz kaldı. Ama bu işe yaramadı. Erkeklerle kadınların yakılması, hayvanlara yem edilmesi, ağaçtan çarmıhlara çivilenmeleri, tarihte İlk Dönem Kilisesi’nin etkileyici bir şehitler listesine sahip olmasına yol açtı.</p>

      <p class="paragraf-4">MS 4. yüzyılın başlarına gelindiğinde, imparatorluğun dört bir yanına uzanan ve gizlice sürdürülen rahipler, dinî toplantılar ve toplanma yerleri ağıyla Akdeniz dünyasının en güçlü ideolojik aygıtı olmuştu. Birçok subay, devlet görevlisi ve zengin toprak sahibi nihayetinde bu yeni dine geçti; MS 312’de İmparator Konstantin, dini yasal hale getirmek ve devleti Kilise’nin hem koruyucusu hem de hamisi yapmak üzere Hristiyanlığı benimsedi. Halefi Büyük Theodosius, aynı yüzyıl içerisinde paganlığı yasa dışı ilan edecek ve tapınak mülklerini Kilise’ye devredecekti.</p>

      <p class="paragraf-4">Musevi-Hristiyan tektanrıcılığı, bir devlet iktidarı, imparatorluk ve savaş ideolojisi olarak yeni bir kalıba döküldü. Roma imparatoru, barbarlar karşısında uygarlığın savunucu, Kilise’nin paganlıkla mücadelesinin hizmetkârı ve dinî sapkınlıklara karşı Hristiyan ortodoksisinin başlıca destekçisi haline geldi birdenbire. Sonuçta Hristiyanlık, içerdiği toplumsal çelişkiler yüzünden Yahudilik kadar kendi içinde bölündü. Bir yanda rakip hizipler ve devletler arasındaki rekabet, öte yanda uzlaşmaz sınıflar arasındaki gerilimler, tek ve evrensel Kilise ülküsünü tahrip etti.</p>

      <p class="paragraf-4">Konstantinopolis merkezli Doğu Roma İmparatorluğu ile Roma merkezli Batı Roma İmparatorluğu arasında siyasi bölünmenin şiddetlenmesi (bu bölünme, MS 395’ten sonra tamamlanacak ve daimî hale gelecekti), yansımasını doğu Ortodoks ve batı Katolik geleneklerinin birbirinden ayrılmasında buldu. Benzer şekilde, toprak sahipleri ile köylüler arasındaki sınıf mücadelesi de Kuzey Afrika’daki daha muhafazakâr Katolik ve daha radikal Donist Kiliseleri arasındaki ayrışmada ifadesini buldu. Farklı ve kimi zaman birbiriyle çatışan amaçların peşinden koşan her grup, mutlak güce sahip tanrının kendi yanında olduğunu iddia ediyordu. En aşırı durumda ideolojik mayalanma, aynen Museviliğin Hristiyanlığı ortaya çıkarmasında olduğu gibi bütünüyle yeni bir evlat doğurabilirdi. Böyle bir gelişme, başka bir büyük dünya dinini yaratacaktı.</p>

      <p class="paragraf-4">Çölün eski pagan gelenekleriyle Yahudi ve Hristiyan inanışlarının karıştığı, kervanların uğrak yeri olan Arabistan’ın iki şehrinin meydana getirdiği kültürel kaynaşma potasında, yeni bir tektanrıcılık sentezi ortaya çıktı: İslam. Bu inanç, Arap Çölü’nün tüccarlarıyla göçebe kabilelerini bir araya getirerek onları, birkaç yıllık bir askerî seferin sonucunda antik Doğu Roma ve Pers imparatorluklarını devirmeye muktedir devrimci bir kuvvete dönüştürdü. Ardından bu fetihçiler, Arabistan’ın diliyle dinini, antik çağlardan miras alınmış şehirler, teknikler, ilimler ve sanatlarla kaynaştıracak yeni bir uygarlık kuracaklardı.</p>

      <p class="ara1" xml:lang="en-GB"><span>Araplar, Persler ve Bizanslılar</span></p>

      <p class="paragraf-4">Kargaşa, düşünsel açıdan verimli bir ortamdır. Büyük dinlerin her birini ortaya çıkaran şey kargaşaydı. Musevilik, MÖ 6. yüzyılda Filistin’de kendine bir yer bulmaya çalışan yönetici sınıfın mücadelesinde şekillenmişti. Hristiyanlığın kökenleri, MS 1. yüzyılda Roma İmparatorluğu yönetimi altında ezilenlerin çektikleri acılarda yatar. İslam, aynı gövdeden filizlenen üçüncü daldı. MS 620’lerdeki ilk doğuşu, tarihin keskin bakışları altında gerçekleşti –orta-batı Arabistan’ın Hicaz bölgesindeki iki ücra çöl şehrinde yaşanan ufak tefek didişmeler. Ama şiddetli yükselişi dünyayı ilelebet değiştirecekti.</p>

      <p class="paragraf-4">Hunlar arkalarında şehirler, tüccarlar ve şehir kültürü bırakmayan göçebelerdi. Bozkırın yaşam tarzından koparıldıklarında önemsizdiler. Bundan ötürüdür ki acımasız askerî akınları, can çekişen antik uygarlıkları bir bıçak gibi kesti ve geride iz bırakmaksızın yok olup gitmeleri de aynı ölçüde ansızın oldu. Araplar için böyle olmadı. Koyun ve keçi çobanları, deve ve at yetiştiricileri olan çöl göçebeleri, Hunlara oldukça benziyorlardı. Ama ilk defa MÖ 1000 gibi evcilleştirilen deve, uzayıp giden çölü taşıdığı ağır yükle aşabiliyordu ve deve yetiştiricilerinin birçoğu tüccar olmuştu. Irak ve Körfez bölgesinde, güney Arabistan ve Kızıl Deniz’de ticaretini yaptıkları lüks malları, kervanlarla batıya ve kuzeye taşıyorlardı. Mekke, Medine ve diğer Arap şehirleri, ticaretle zenginleşmişti. Çöl yolları boyunca uzanan vaha köyleriyle birlikte şehirler, zanaatkâr ve ekici topluluklarına ev sahipliği yapıyordu.</p>

      <p class="paragraf-4">Kısacası, Orta Asya bozkırlarının aksine Arabistan’da karmaşık yerleşim yerleri, toplumsal sınıflar ve şehir kültürü vardı. Özellikle, çöl göçebelerinin kabile örf ve âdetleri, sözlü gelenekleri ve çok tanrılı inanışlarıyla bir arada varlığını sürdüren, tüccarlarla şehirlilerin yazıya dökülmüş Arap ve Musevi-Hristiyan dini vardı.</p>

      <p class="paragraf-4">Sıklıkla çatışma da oluyordu. Uzun mesafeli ticaret, akrabalık ve kabile bağlarına göre ilerliyordu. Çöl baskınları kabile üyesi için ganimet, tüccar için soygun demekti. Kabile temelli kan bağları yerel akrabalara koruma sağlarken, uzak bir şehirdeki bir tüccar için hiçbir şey ifade etmiyordu.</p>

      <p class="paragraf-4">Göçebelerle köylülerin mal değiş-tokuş yaptıkları, kabile üyeleriyle tüccarların ağız dalaşına tutuştukları, çölle şehrin geleneklerinin çarpıştığı Mekke ve Medine gibi yerlerde erkeklerle kadınlar, dünyada neler olup bittiğini –daha doğrusu nasıl olması gerektiğini– tartışıyorlardı. Bunu yaparken meselelere dinî bir çerçeveden bakıyorlardı. Çünkü erken dönem Ortaçağ dünyasında bu gibi şeyler üzerine kafa yormak, Tanrı’nın amacına leke sürmek demekti.</p>

      <p class="paragraf-4">Mekkeli sıradan bir tüccar ailesinin genç bir ferdi, bu karışıklığın ortasında ve bunu deruni bir manevi acı olarak hissederek ortaya çıktı. Vizyon sahibiydi ve tanrının (Arapça Allah’ın) doğrudan kendisiyle konuştuğuna inanıyordu. Küçük bir taraftar grubunu bunun doğru olduğuna ikna etti ve bunlardan bazıları, Allah’ın kendisine söylediğini belirttiği sözleri yazmaya başladılar. İsmi Muhammed idi ve aktardığı Allah kelamı Kur’an olacaktı.</p>

      <p class="paragraf-4">İslam, Musevi-Hristiyan mitlerin ve geleneklerin pek çoğunu muhafaza etti. İbrahim ve Musa, Yahudiler, Hristiyanlar ve Müslümanlar için aynı şekilde peygamberlerdi. Keza, evrensellikleri üç dinin de ortak bir noktasıydı. İslam, hem kabile kurallarını hem de sınıfsal farklılıkları delip geçiyordu. Rakip kabilelerin birbiriyle rekabet eden çok sayıda tanrısı yerine artık tek bir ulu ilah vardı. Klan sadakatinin ve kan bağının hüküm sürdüğü bir yerde artık evrensel davranış kuralları vardı. Ezilenlere (kadınlar, köleler, yoksullar, marjinal kesimler) yapılanların görmezden gelinmesi yerine şefkat, hayırseverlik ve koruma artık ahlaki buyruk olmuştu. Müslümanlar, resmî eşitliği, evrensel hakları ve tek yasa külliyatını temel alan bir topluluk (<span class="char-style-override-9">ümmet</span>) kurmuşlardı. İslam, parçalanmış bir dünyada düzen yaratma girişimiydi.</p>

      <p class="paragraf-4"><span>Muhammed’in şiddetli bir muhalefetle karşılaşması şaşırtıcı değildi. Peygamberliği yaklaşık MS 620’de başladı ama MS 622’de Mekke’yi terk edip Medine’ye sığınmak zorunda kaldı. Bir kitle hareketine dönüşecek oluşumun çekirdeğini orada inşa etti. İlgili genç erkeklerle kadınlardan oluşan ve giderek büyüyen siyasi-dinî kadrosuna, ticari avantaj elde etmek isteyen tüccarlar, ganimet peşindeki kabile reisleri, barış ve düzen özlemi çeken şehirlilerle köylüler de katıldı. MS 630’da ordusuyla birlikte Mekke’ye geri dönüp zafer kazandı ve Müslümanlar, orta-batı Arabistan’ı kontrolleri altına aldılar. Muhammed MS 632’de öldüğünde kurduğu hareket dağılabilir, çöl kabileleri arasındaki geleneksel saldırılar ve husumetler yüzünden parçalanabilirdi. Ama böyle olmadı, çünkü ilk iki halife (halefler) Ebubekir ile Ömer, Arabistan’ın şiddet dolu enerjisini harici hedeflere yöneltmeyi seçtiler: Pers ve Bizans (Doğu Roma) İmparatorlukları.</span></p>

      <p class="paragraf-4">Arap-İslam ordularının saldırıları yaşlı imparatorlukları derinden sarstı. Antik uygarlıkların büyük şehirleri domino taşları gibi düşmanın eline düştü –MS 636’de Suriye’nin Şam, MS 637’de Irak’ın Ktesifon [<span class="char-style-override-9">Tizpon</span>], MS 639’da Mısır’ın Babil-Kahire ve MS 642’de yine Mısır’ın İskenderiye şehirleri. Ölümünün üzerinden daha 10 yıl geçmiş olmasına karşın Muhammed’in takipçileri devasa bir Ortadoğu İmparatorluğu yaratmayı başarmışlardı.</p>

      <p class="paragraf-4">Hunlarla Gotların iki yüzyıl önce Avrupa’da yaptıkları gibi Araplar da yaşlı imparatorlukların, o kadar azamet ve gösterişlerine karşın kof olduğunu gördüler. Pers ve Bizans, yüzyıllar boyunca büyük ve sonuç vermeyen savaşlarda çarpışmışlardı. Bunlardan MS 613-628 arasında yaşanan en sonuncusu, her ikisini de bitap düşürmüş, hazinelerini boşaltmış, insan kaynaklarını tüketmişti; vergiler, zorunlu askerlik ve müsadereler insanları canından bezdirmişti.</p>

      <p class="paragraf-4">İmparatorlukların tahkimatları, zırhlı savaşçıları ve gelişmiş silahları vardı. Arapların çölü ve devesi vardı. Arap Çölü kuzeye doğru ilerler, batıda Suriye ile doğuda Irak arasında kum ve çakıldan oluşan bir çıkıntı meydana getirir. Bu ıssız topraklarda en önemli şey devedir ve develere binmiş ordular, denizdeki gemiler gibi ilerleyebilir. Araplar, çölün derinliklerinden birdenbire ortaya çıkarlar. Hafif teçhizatlı ve oldukça hareketli bir şekilde saldırdıklarında, karmaşık manevraların kaldırdığı toz bulutu içinde kendilerine karşı konuşlandırılmış, safları sıkı piyadeler ile koşum atlarından oluşan hantal orduları yok ederler.</p>

      <p class="paragraf-4">Suriye ile Irak’ın asık suratlı köylüleri, efendilerinin yenilmesine aldırmadılar. Arapları sıklıkla kurtarıcı olarak karşıladılar. Eski toprak ağalarının çoğu kaçıp gitti. Vergiler düşürüldü. Museviliğe, Hristiyanlığa ve Pers Zerdüştlüğüne hoşgörü gösterildi; birçoğu çok geçmeden İslam dinine geçti. Arap yönetimi genellikle bir nebze de olsa daha iyi bir yaşam anlamına geliyordu.</p>

      <p class="paragraf-4">Arap fetihleri devam etti. Kuzey Afrika sahilini süpürüp geçen ordular, Libya, Tunus, Cezayir ve Fas’ı ele geçirdikten sonra Akdeniz’i aşıp İspanya’yı işgal ettiler –tümüyle fethedilmesi MS 711’i bulacaktı. Diğer ordular doğuya doğru ilerlediler: Kabil, MS 664 gibi erken bir tarihte İslam ordularının eline geçti.</p>

      <p class="paragraf-4">İslam ordularının ilerleyişi, tarihteki askerî fetih seferlerinin en kapsamlı, ani ve dönüştürücü olanlarından biriydi. Ama dünyayı dönüştürürken fetihçiler kendilerini de dönüştürdüler; her iki süreç de son derece çelişkili ve ihtilaflıydı. Çöl insanları (göçebeler, tüccarlar ve akıncılar), önce Ortadoğu ile Kuzey Afrika’nın ötesine açıldılar ama antik uygarlıkların zenginliklerini miras aldıktan sonra bu sefer kendi içlerinde hırçınlığa, katliama ve iç savaşa gömüldüler.</p>
    </div>
  </div>
</body>
</html>
