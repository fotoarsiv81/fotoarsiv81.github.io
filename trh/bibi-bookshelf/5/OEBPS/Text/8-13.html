<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>8-13.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x8-13.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1-1">7</p>

      <p class="resimciz-1"><img alt="4.png" class="image" height="9" src="../Images/4_fmt7.jpeg" width="181" /></p>

      <p class="anabaslik-2" id="toc_marker-9">İLK BURJUVA DEVRİMLERİ DALGASI</p>

      <p class="tarih">1517–1775</p>

      <p class="resim-4"><img alt="3.png" class="image" height="21" src="../Images/3_fmt8.jpeg" width="57" /></p>

      <p class="paragraf-4">Ortaçağ Avrupası toplumunun bağrında büyüyen yeni kuvvetler, 16. yüzyılın başına gelindiğinde dönüştürücü kritik eşiği aşmıştı. Yine de bu, tüccar kapitalizminin zaferini garanti etmiyordu. Varlığını uzun zamandır sürdüren toplumsal ve siyasi yapılara kök salmış güçlü çıkar çevreleri, onun ölü doğmasına neden olabilirdi. Tarihin çürümüş toplumsal sınıflar ve miadını doldurmuş ideolojiler yığınını temizlemek için devrimci eylem gerekliydi. Ancak bu yolla eski düzen devrilerek, insanlığın üretken kapasitesinin artık mümkün kıldığı ticaret ve birikim patlamasına alan açılabilirdi.</p>

      <p class="paragraf-4"><span>Bu, 16. ve 17. yüzyıllarda dünya kapitalizminin ilk evresinde, Reform Hareketinin, Hollanda Devrimi’nin ve en önemlisi de 1637-60 İngiliz Devrimi’nin derinlerde yatan anlamıydı. Bu olaylar, tüccar kapitalizmini, kuzeybatı Avrupa’nın büyük bir kısmında hâkim iktisadi biçim yaptı. 18. yüzyıl boyunca sonuçları kölelik, sömürgecilik ve küresel savaşlar olacaktı.</span></p>

      <p class="ara1" xml:lang="en-GB"><span>Reform Hareketi</span></p>

      <p class="paragraf-4">18. yüzyıldan önce dinî inanç neredeyse evrenseldi ve ilahiyat, erkeklerle kadınların yalnızca Tanrı ile değil, aynı zamanda birbirleriyle ilişkilerini de tartışmalarını sağlayan dili sağlıyordu. Uyumlu davrandıklarında, bunu “Tanrı’nın takdiri” olduğu için yapıyorlardı. İsyan ettiklerinde bu da “Tanrı’nın takdiri” idi. Uyumlu olmayı bırakıp başkaldırdıklarında, sebep Tanrı’nın fikrini değiştirmiş olması değildi; dünyanın değişmiş olmasından ötürüydü. İlahiyat, siyasi söylemin lügatini tanımlıyordu.</p>

      <p class="paragraf-4">Katolik Kilisesi, bin yıl boyunca Batı Avrupa’ya egemen oldu. Din adamlarının otoritesine ve dogmalarına karşı çıkışlar hep ezilmişti. Birbirini izleyen sözde sapkınlar ve kâfirler, işkence edilip yakılarak öldürülüyordu. Geriye yalnızca gizli direniş akımları kalıyordu. Avrupa şehirlerindeki Waldensiyanlar, Bohemya’daki Hussitler ve İngiltere’deki Lollardlar gibi dinî radikallerden oluşan gizli ağlar vardı. Bunların her biri, zamanında kitlesel bir halk hareketi olmuştur. Ama hiçbiri, Reform Hareketinin 1521’den sonra yaptığının (Kilise ile devleti birbirinden ayırma) yanına yaklaşamamıştır. Bunu şimdi mümkün kılan, geç Ortaçağ Avrupası’nın içinde büyümekte olan yeni toplumsal kuvvetlerin olgunlaşmasıydı.</p>

      <p class="paragraf-4">Kriz ideolojik düzeyde başladı. Kilise yolsuzluğa bulanıp çürümüştü. Papalık, rakip İtalyan soylu ailelerinin uğruna mücadele ettikleri bir ödül haline gelmişti. Kardinaller ve piskoposlar, birden fazla görevi işgal ederek kendilerini zenginleştiriyorlardı. “Endüljanslar” (günahların affedilmesi), tıpkı mallar gibi parayla satılıyordu. Çoğu papaz lüks içinde yaşıyordu. Rahipler genellikle cahil ve tembeldi.</p>

      <p class="paragraf-4">Kilise’nin geniş toprakları vardı; başrahipler ve piskoposlar son derece zengindi. Krallar ve laik asiller de öyle. Feodal yönetici sınıfın bu ruhban kesimini özellikle savunmasız yapan, Kilise’nin yozlaşmasında saklı olan ikiyüzlülüktü –zenginlik ile misyon arasındaki çelişki.</p>

      <p class="paragraf-4">Fazla tanınmayan bir Alman papazı ve âlimi olan Martin Luther (1483-1546), 1517’de <span class="char-style-override-9">Doksan Beş Tez</span>’ini Wittenberg Katedrali’nin kapısına astığında, endüljansların satılmasına ve diğer suistimallere şiddetle karşı çıkması geniş destek buldu. Bu, ona devam etme gücü verdi. Papa, 1520’de kendisini aforoz etmekle tehdit ettiğinde, Wittenberg şehir meydanında “Deccal Fermanı”nı yaktı. Kutsal Roma İmparatoru, 1521’de gelip Worms Kurulu (yerel devlet parlamentosu) huzuruna çıkmasını emrederek sapkın olduğu gerekçesiyle kendisini yakmakla tehdit ettiğinde, Luther geri adım atmayı reddetti.</p>

      <p class="paragraf-4">Luther’in mesajını devrimci kılan, papazların otoritesini reddetmesiydi. Protestanları (zamanla taraflarına böyle denilecekti), İncil’i kendi başlarına okuyup yorumlamaya davet ediyordu. Luther’e göre kurtuluş, kiliseye gitmeye, rahibe itaat etmeye ya da hayırseverlik amaçlı bağışlara değil, Tanrı ile kişisel ilişki kurmaya dayanıyordu. Bu, her dinî fırtınanın göbeğinde neden matbaa makinesinin olduğunu açıklar. Ortaçağ’da kitaplar Latince yazılıyor, manastırlarda el yazısıyla çoğaltılıyor ve yalnızca münzevi hayatı süren birkaç kişinin okuyabileceği dinî kütüphanelerde saklanıyordu. Kitaplarda fikirler vardı ve fikirler huzur kaçırıcı olabilirdi; herkese açık olmamalıydı bunlar.</p>

      <p class="paragraf-4">Geoffrey Chaucer’in (yaklaşık 1343-1400) <span class="char-style-override-9">Canterbury Hikâyeleri</span>, bunun iyi bir örneğiydi. İngilizce olarak 14. yüzyılın sonlarında yazılan bu eserde keşişlerin, papazların ve kilise görevlilerinin eleştirilerek anlatılması, dinî radikallerin ilgisini çekmişti. Daha sonra, İngiliz matbaacılığının öncüsü William Caxton (yaklaşık 1420-92) tarafından basıldı ve kitabın kopyaları, daha geniş bir okur (ve dinleyici) kitlesine ulaşmış oldu.</p>

      <p class="paragraf-4">Bu çok kötü bir gelişmeydi. Öğretileriyle Reform Hareketinin habercisi olan, Lollardların lideri John Wycliffe’in (yaklaşık 1320-84) kitlelere tanıttığı İngilizce İncil, daha da huzur bozucuydu. İzinsiz bir kopyasını bulundurmak ölüm cezası demekti: Tanrı’nın sözleri, sıradan insanların anlayabileceği bir dilde söylenemezdi. İlk baskısı 1526’da Almanya’da yapılıp İngiltere’ye kaçak yollarla sokuldu. Yazarı İngiliz Protestan’ı William Tyndale (yaklaşık 1492-1536), daha sonra sapkın görüşleri yüzünden idam edildi. Reform Hareketi, başlıca silahları İncil’in konuşma dilinde yapılan tercümeleri ve matbu kopyaları olan bir fikirler savaşıydı.</p>

      <p class="paragraf-4">Reform Hareketinin ikinci evresinin önderliğini, aslen Fransız olup İsviçre’nin Cenova şehrine yerleştikten sonra orada teokratik bir diktatörlük kuran John Calvin (1509-64) üstlendi. Katolik Kilisesi’nden uzaklaşmasını mantıki sonucuna taşıyarak, piskoposlar hiyerarşisini bütünüyle reddetti ve bunun yerine, yaşlıların yönettiği bağımsız dinî toplantıları destekledi –aslında, yerel orta sınıfın yönettiği bir kilise.</p>

      <p class="paragraf-4">Dolayısıyla Reform Hareketinin özü, feodalizmin ana ideolojik payandasından kopmak ve özgürce sorgulayıp tartışmayı (kontrollü bir şekilde) yaygınlaştırmaktı. Protestanlık her şeyden önce orta hallilerin, yani Avrupa’nın gelişmiş yerlerinde kapitalist çiftçiliğe ve ticaretle sanayinin büyümesine öncülük eden insanların diniydi.</p>

      <p class="paragraf-4">Luther’in mesajı, Alman şehirlerini hiç gecikmeksizin kargaşaya sürükledi. Feodal harçlardan, kilise aşarlarından ve ticaret seçkinlerinin toplumsal hâkimiyetinden bıkan şehir loncaları, yeni dini canıgönülden desteklediler. Birçok şehir, ilk coşku dalgası (1521-22) sırasında Lutherciliği benimsedi. Nihayetinde, Alman şehirlerinin üçte ikisi onları takip etti.</p>

      <p class="paragraf-4">Güney Almanya’nın fakirleşen şövalyeleri de isyan ettiler (1522-23). Ancak, yönetimdeki prenslere mağlup oldular. Reform Hareketi daha başlangıçta yukarıdan direnişle karşılaşıyordu.</p>

      <p class="paragraf-4">Alman köylülerinin çok daha ciddi olan 1524-25 isyanı da bastırıldı. Bu isyan, toplumun en alt tabakalarından kaynaklanmasıyla feodal düzenin bütününe bir meydan okumaydı. Memmingen Bildirgesi’nin “On İki Madde”si (isyanın fiilî manifestosu), feodal harçlar alınmasına, ortak toprakların gasbına, keyfî adalet uygulamalarına ve serfliğe son verilmesini talep ediyordu. Radikal Protestan lider Thomas Münzer’in ifade ettiği üzere, “her türlü tefecilik, hırsızlık ve soygun, hükümdarlarımızla yöneticilerimizin başının altından çıkıyor … Yoksul çiftçileri ve zanaatçıları eziyorlar”.</p>

      <p class="paragraf-4">Ama Luther ve diğer anayolcu Protestan liderler, isyanı tasvip etmeyip toplumun seçkinler tabakasına itaat edilmesini vaaz ettiler. “Prenslerle yargıçlardansa tüm köylülerin ölmesi daha iyidir”, diyordu Luther. <span class="char-style-override-9">Cani, Hırsız Köylü Güruhlarına Karşı</span> başlıklı bir kitapçık yazarak feodal beylere, “nasıl ki kuduz bir köpeği öldürmek gerekiyorsa” köylü asileri de öyle öldürmelerini salık verdi.</p>

      <p class="paragraf-4">Birçok Alman prensi Reform Hareketini destekliyordu. Saksonya Elektörü, 1521’de Luther’i kurtarıp ona sığınma hakkı tanıdı. Aşağıdan yükselen halkın Reform Hareketine, yukarıdan dayatılan soyluların Reform Hareketi ile karşılık verildi. Prenslerin Reform Hareketini desteklemesi için birçok neden vardı. Çok güçlüydü ve birçoğu, kaplanla yüz yüze gelmektense “üzerine oturup onu idare etmeyi” denemenin daha akıllıca olacağını düşünüyordu. Soylu liderliği, daha radikal gelişmelerle baş edebilirdi belki. Ama Reform Hareketi, asil tutkuların güçlendirilmesi için de kullanılabilirdi. Protestanlık, laik ve dindar efendilerden kurtulmanın, soylu rakiplere karşı halk desteğini harekete geçirmenin ve kilise mülklerine el koymanın mekanizması haline geldi.</p>

      <p class="paragraf-4">Alman prensleri, hem Papaya hem de Kutsal Roma İmparatorluğuna diş biledikleri için Lutherci oldular –ama servetlerini ve iktidarlarını tehdit eder gibi gözüken daha radikal Protestanlara karşı acımasızca şiddete başvurdular. Üstelik Lutherci liderler de onlara arka çıktılar.</p>

      <p class="paragraf-4">Fransa’da da benzer şeyler yaşandı. Birçok asilzade, rakip aileler arasındaki amansız mücadelenin bir parçası olarak Protestanlığı seçti. Kalvinist liderler, bu yukarıdan Reform Hareketini desteklediler. Hem Almanya’da hem de Fransa’da sonuç, Katolikler ile Protestanlar arasındaki mücadelenin yerini nüfuz sahiplerinin rakip ittifakları arasındaki bir din savaşına bırakması oldu.</p>

      <p class="paragraf-4">Ama Protestanlık, halka hitap eden, feodalizm karşıtı bir isyanın ifadesi olmaktan çıkıp da bir soylu hizbinin bağlılık nişanına indirgenmesiyle birlikte hızını kaybetti. İmparator ve Kilise, güney Almanya’yı geri kazandı. Fransız Protestanlığı, mutlak monarşiyle yönetilen Katolik bir ülkede hep azınlık olarak kaldı.</p>

      <p class="paragraf-4">Alman Anabaptistlerinin yenilmesi, halkın ve soyluların Reform Hareketleri arasındaki keskin kopuşun simgesiydi. Hollandalı genç bir terzi çırağı olan Jan van Leyden’in önderlik ettiği Anabaptistler, neredeyse iki yıl boyunca (1534-35) Münster’i yönettiler. Katolik ve Lutherci seçkinler kovuldu, eşitlikçi bir komün kuruldu ve Anabaptistler, Mahşer Gününe hazırlanmaya başladılar. Ama o gün asla gelmedi. Aksine, yerel prens-piskoposun şehri açlığa mahkûm ederek teslim olmaya zorlamasından sonra yakalanan Anabaptist liderlere can verinceye kadar işkence edildi.</p>

      <p class="paragraf-4">Muhafazakâr ve radikal reformcular arasındaki kopuş, Reform Hareketinin hem Almanya’da hem de Fransa’da devrimci potansiyelini tahrip ederek, tekrar toparlanan feodal-mutlakiyetçi gericilik kuvvetlerine hamle yapma imkânı tanıdı.</p>

      <p class="ara1" xml:lang="en-GB">Karşı Reform Hareketi</p>

      <p class="paragraf-4">“Yarım devrim yapan kendi mezarını kazar”, demişti Fransız devrimci Louis-Antoine de Saint-Just. Sosyalist tarihçi R.H. Tawney, bir kaplanın postunu tırmalaya tırmalaya yüzemezsiniz derken aynı noktayı biraz farklı bir şekilde ifade ediyordu. Bu, halkın Reform Hareketinin yenilgisinde saklı bir tehlikeydi.</p>

      <p class="paragraf-4">Nasıl ki burjuva devrimi ideolojik bir dinî reform hareketi olarak başladıysa, karşı-devrimci tepki de Katolik ortodoksluğun dogmatik bir yeniden vurgusunu içeriyordu: Karşı Reform Hareketi.</p>

      <p class="paragraf-4">1545-1563 arasında toplanan Trent Konseyi, iki ana amacı gözeterek bir dizi karar aldı: Kilise’deki yolsuzlukların kökünü kazımak ve Katolik dogmayı yeniden güçlendirmek. Görevden kaytarma, birkaç görevi birden üstlenme ve dinî mevkilerin alınıp satılması yasaklandı. Yeni papaz okulları kuruldu. Böylece, Katolikliğin ideolojik cephe hattını oluşturan papazlarla piskoposların niteliği ve görev bilinci iyileştirilecekti. Aynı zamanda Konsey, Katolikliği Protestanlıktan ayrıştıran Ortaçağ öğretilerinin güçlendirilmesi konusunda kesinlikle taviz vermiyordu: Azizlerin kutsal sayılması; iyi ameller sayesinde kurtuluş; Yedi Sakrament [<span class="char-style-override-9">Kutsal Ayin</span>]; İsa’nın, kutsal Komünyon’da hazır bulunması (ayin ekmeği); papalık makamının yanılmazlığı (dinî diktatörlüğü).</p>

      <p class="paragraf-4"><span>Trent Konseyi, Kilise’nin savunma mekanizmalarını güçlendirdi. Karşı Reform Hareketinin diğer iki özelliği, saldırıya geçilmesiyle ilgiliydi.</span></p>

      <p class="paragraf-4"><span>1540’ta Papa III. Paul, eski bir İspanyol askeri olup bir çileci, mistik ve ilahiyatçıya dönüşen Ignatius Loyola’nın kurduğu bir tarikat olan İsa Cemaatini onaylamıştı. Özenle seçilen, çok iyi eğitilen ve katı disiplini ilke edinen Cizvitler, Karşı Reform Hareketinin “özel kuvvetleri” oldular. Katolikliğin merkez bölgelerinde, Kuzey-Güney Amerika ile Antiller’deki misyonerlik faaliyetlerinde etkili oldukları gibi Kuzey Avrupa’da yönetimi Protestanların üstlendiği devletlerde de gizli bir komplo şebekesi kurdular.</span></p>

      <p class="paragraf-4">Saldırının ikinci kolu Engizisyon idi. Bu uğursuz kurum, 13. yüzyılın başlarında Kilise’nin, güney Fransa’nın sapkın Katharcılarına karşı yürüttüğü Albigeois Haçlı Seferi sırasında ilk kez şekillenmişti. Ama yalnızca İspanya’da varlığını sürdürebilmişti –önce Mağribîlere (İspanya Müslümanları) karşı yürütülen feodal mücadelenin bir silahı olarak, ardından da yeni mutlakiyetçi monarşinin bir dayanağı olarak. Engizisyonun Avrupa genelinde etkili bir baskı vasıtasına dönüşmesi ancak İspanya, Avusturya ve Almanya’nın V. Charles (1519-56) yönetiminde birleşmesiyle ve Papa’nın 1542’de bu kurumu İtalya’da yeniden kurmaya karar vermesiyle oldu.</p>

      <p class="paragraf-4">Roma’da altı kardinalin yönettiği Kutsal Engizisyon, kararlarına itiraz edilemeyen bir karşı-devrimci mahkemeydi. Engizisyon üyeleri, sapkınları tutuklayıp işkenceden geçirme, mülklerini müsadere etme ve suçlu bulunanları idama gönderme yetkisiyle her Katolik ülkeye gidebiliyordu. Yakılması gereken kitapların belirtildiği ve düzenli olarak güncellenen Endeks’i de zorla dayatan Engizisyon, hükmünün geçerli olduğu yerlerde sanatı, bilimi, düşünce ve araştırma özgürlüğünü tehdit ediyordu. Rönesans’ın hümanist kültürü, geleneksel otoritenin kutsanmasına dönüşmüştü. Sanat ve mimari, Barok’un gücü, zenginliği ve mistisizmi [<span class="char-style-override-9">gizemciliği</span>] yücelten tarzına hapsolup kalırken, bilim insanları kitaplarıyla birlikte yakılarak öldürülebiliyordu.</p>

      <p class="paragraf-4">Kültürel potansiyel ile siyasi tepki (Rönesans ile Karşı Reform Hareketi) arasındaki tezat, İtalya’da tüm çıplaklığıyla görülüyordu. Burada şehir devletlerin geçmişi, daha büyük feodal dünyanın içindeki bağımsız ticaret ve iktidar merkezleri olarak 12. yüzyıla kadar uzanıyordu. 15. ve 16. yüzyıllarda, Rönesans’ın büyük sanatsal, mimari ve bilimsel başarılarının birçoğuna ev sahipliği yaptılar. Yine de, bu devletlerin her birinde embriyo halindeki tüccar kapitalizmi, doğum sırasında nefessiz kaldı. Yeni toplumsal-siyasi kuvvetler, geleneksel siyasi-askerî yapıları kırıp geçemedi. Ticari zenginlik, eski seçkinlerin kontrolünde kalmaya devam etti. Rönesans, zaman içerisinde Karşı Reform Hareketinin hizmetine tabi kılındı.</p>

      <p class="paragraf-4">İki etken belirleyici olmuştu. Birincisi, feodal loncaların ve düzenlenmiş piyasaların oluşturduğu yapı, şehir devletlerin ekonomilerini sınırlıyordu. Güçlü ticaret oligarşileri, birçok örnekte de tek bir aile bu yapıya hâkim oluyordu. Böylece tüccarlar ve bankerler, şehir idaresi üzerindeki denetimlerini ve loncaları, kendi konumlarını güçlendirip daha kapsamlı siyasi amaçları doğrultusunda bir zıplama tahtası olarak kullanan, şehirde yaşayan nüfuzlu kişilere dönüştüler. Örneğin Floransalı Mediciler, feodal toplumun en üst mevkilerine geldiler –ikisi papa, birisi Fransa kraliçesi.</p>

      <p class="paragraf-4">İkincisi, İtalya’nın bir sürü rakip idari yapıya bölünmüş olması nedeniyle feodal hizipler arasında savaşlar yaygındı ve yabancıların müdahalesine açık olan topraklar, büyük güçlerin savaş alanına dönüşmüştü. Papalığı destekleyen Guelfolar ile Kutsal Roma İmparatorluğunu destekleyen Ghibellinolar arasındaki mücadele, Ortaçağ’ın büyük kısmında sürdü. Benzer şekilde, 1494-1559 arasında kuzey İtalya, Fransa ile İmparator arasındaki uzun askerî sürtüşmenin ana sahnesi oldu.</p>

      <p class="paragraf-4">Böylece İtalya, tüccar prenslerin, paralı askerlik yapan yüzbaşıların (<span class="char-style-override-9">condottieri</span>) ve yabancı orduların esaretinde kaldı. Protestanlık çok az taraftar toplayabildi ve bunlar da çok geçmeden Roma’dan yayılan Karşı Reform Hareketi Haçlı Seferi’yle ezildiler.</p>

      <p class="paragraf-4">Öte yandan İspanya, birleşmiş bir ulusal devletti. Burada Karşı Reform Hareketi, kraliyet despotluğunun bir aracı olarak zafer kazandı. II. Philip [<span class="char-style-override-9">Felipe</span>] (1556-98), örnek bir Katolik yöneticiydi –sıkıcı, hantal, bürokratik, bağnaz, hayattan nefret eden. Kralların tanrısal yönetme hakkı olduğunu savunuyordu. Huzuruna çıkan herkes dizlerinin üzerinde durmak zorundaydı. <span class="char-style-override-9">Cortes</span>’in gücü elinden alınırken, asiller ise dalkavuklar zümresine indirgendi. Yerel yetkiler kısıtlanırken, otorite merkezîleştirildi. Tüyler ürpertici <span class="char-style-override-9">autos-da-fé</span>’yi (iman eylemleri) bizzat Kral idare ediyordu –Engizisyonun halka açık idam törenleri; İspanyol Protestanlığı, bu yolla on yıl gibi kısa bir sürede yok edildi. Mağribîler çok ağır baskılara maruz kaldılar: Arapça konuşmaları, yerel kıyafetler giymeleri, geleneksel evlenme ve cenaze âdetlerini sürdürmeleri yasaklandı. 1568’de isyan ettiklerinde toptan imha edilerek düzen yeniden sağlandı.</p>

      <p class="paragraf-4">Fransa farklıydı. İspanyol feodalizmi, ülke içinde Mağribîlere karşı verilen mücadele nedeniyle Ortaçağ’da en ileri merkezîleşme düzeyine erişmişti. Fransız monarşisi her zaman zayıf olmuştu. Fransa’nın bölgeleri, ekonomik bakımdan İspanya’dan daha gelişkindi. Bu nedenle, Protestan Reform Hareketi burada daha fazla yol alarak, Fransa’nın yaklaşık üçte birinde etkili oldu. 2.500 kadar kilisede sinod (kilise meclisi) düzenleniyordu. Başka yerlerde de olduğu üzere Fransız Reform Hareketi, orta hallilerin etkisiyle tabandan doğup güçlenmişti. Ama Fransız asillerinin bazı kesimleri, hanedanlıkla ilgili menfaatlerini korumak için mezhep değiştirerek Protestan cemaatinin (Huguenotlar) başına geçmeyi başardılar.</p>

      <p class="paragraf-4"><span>1562’de, Guise Dükü Francis’in hizmetindeki askerler, Protestanları topluca katlettiler. Protestanlığın önde gelen savunucularından Condé Prensi Louis, taraftarlarını ve dindaşlarını silah başına çağırdı. Yaklaşık 40 yıl süren, rakip soylu hizipleri arasındaki din savaşları Fransa’yı âdeta enkaza çevirdi. Ardından, Ağustos 1572’de bu Din Savaşları, planlı katliamların en acımasız haline büründü. Paris’te yaşanan Aziz Batholomew Günü Katliamını, Fransa’nın diğer büyük şehirlerinde de bir dizi benzer katliam takip etti. Engizisyon, İspanya’da güçsüz halkın Reform Hareketini yok etmişti. Fransa’da aynı rolü Katolik ölüm mangaları üstlendi.</span></p>

      <p class="paragraf-4">Ama savaş devam etti. Katliamlar savaşı daha acımasız yaptı ama soyluların kontrolünü de güçlendirdi, çünkü sıradan halk artık yerel asillerin himayesine girmeye çalışıyordu. Soylu hizipleri arasındaki savaşların ve dinî savaşların mantığı, Reform Hareketinin radikal potansiyelini iyice tahrif etmişti.</p>

      <p class="paragraf-4">Savaş sonunda tarafların karşılıklı tavizler vermesiyle bitti. Protestan lider Naverreli Henry, Fransız tahtına çıkarak Kral IV. Henry (1589-1610) oldu ama parçalanmış devleti yeniden birleştirmek için inancından vazgeçerek tekrar Katolikliği seçtiğini ilan etti (1593). Son direniş merkezleri de düştükten sonra Huguenotlara vicdan ve ibadet özgürlüğü tanıyan Nantes Fermanını yayınladı.</p>

      <p class="paragraf-4">Savaş, muazzam ekonomik tahribata yol açmıştı ve Reform Hareketinin yozlaşarak soylular arası hizipçiliğe dönüşmesi, ekonominin ilerleyişini durdurmuştu. Din Savaşlarının bu sonuçları, takip eden 200 yıl boyunca Fransız tarihinin seyrini belirleyecekti. 17. yüzyılda güçlü bir mutlak monarşi yükselecekti. Büyük feodal toprak sahiplerinin bölgesel güç üsleri olan şatolar, kraliyet ordusunun toplarıyla yıkılacak ve soylular, saray maiyetine dâhil edilecekti. Devlet-feodal rejim, toplumsal ilişkileri donduracak, ekonomik gelişmeyi aksatacak ve Fransız toplumuna muazzam bir askerî yük getirecekti. 1685 Nantes Fermanının geri alınmasıyla Huguenotların zulme uğrayan bir azınlığa dönüşmesi, mutlakiyetçi devletin sivil toplum karşısındaki zaferinin simgesi olacaktı. Halkın Reform Hareketinin yenilgiye uğramasının nihai sonucu, 1789 Büyük Fransız Devrimi’ni doğuran çelişkilerin birikmesi olacaktı.</p>

      <p class="paragraf-4">İspanya ile İtalya’da zafer kazanan Karşı Reform Hareketi, Almanya ile Fransa’da da önemli mevziler elde etmişti. Ama Reform Hareketi Kuzey Avrupa’da yaşamayı başardı –ve bu nedenledir ki bugün bu bölge, dünya tarihinin dinamosu haline gelmiştir.</p>

      <p class="ara1" xml:lang="en-GB">Hollanda Devrimi</p>

      <p class="paragraf-4">16. yüzyılda Alçak Ülkelerde 3 milyon kişi yaşıyordu –İngiltere ile Galler’deki ile aynı. Bunların yaklaşık yarısı şehirlerde oturuyordu. Brüj, Gent, Brüksel, Anvers, Utrecht, Leiden, Haarlem, Amsterdam ile birlikte diğer Flaman ve Hollanda şehirleri, Rönesans Avrupası’nın önde gelen ticaret merkezleri arasındaydı. Bu şehirlerden en az 25’inin nüfusu 10.000’nin üzerindeydi. Bölgeye suyolları hâkimdi –nehirler, haliçler, kanallar ve bentler. Avrupa’nın iç bölgelerinden doğan birçok nehir sistemi (Ren, Meuse/Mass ve Scheldt), Alçak Ülkelerden geçerek Kuzey Denizi kıyısında haliçlerden, adalardan ve çamurlu bölgelerden oluşan bir labirent meydana getirir.</p>

      <p class="paragraf-4">Para ile piyasanın feodal düzeni dönüştürmesiyle Alçak Ülkelerin coğrafyası, burayı ekonomik açıdan Avrupa’nın en dinamik bölgelerinden biri yaptı. Flaman ve Hollanda toplumuna tüccarlarla zanaatkârlar hâkim oldu. Kültür ve yurttaş örgütlenmesi gelişti. Güçlü loncalar, şehir hayatına hâkim oldu. Geleneksel özgürlükler ve imtiyazlar hiç taviz vermeden savunuluyordu.</p>

      <p class="paragraf-4">Reform Hareketi, bir kasırga gibi Alçak Ülkeleri etkisine aldı. Feodal efendilere ve kilise yolsuzluklarına, Avrupa’nın başka yerlerinden önce burada şiddetle karşı çıkıldı. Ama Alçak Ülkeleri, İmparatorluk İspanyası yönetiyordu; 150.000 kişilik güçlü İspanya ordusunu beslemek ve uzaklardaki Katolik Habsburg kralının tutkularını desteklemek için Flaman ve Hollandalı tüccarların servetlerinden alınan vergiler ağırlaştırıldı.</p>

      <p class="paragraf-4">Alçak Ülkeleri yöneten Flaman ve Hollandalı asiller, emperyal devletin talepleri ile Kalvinist ve Anabaptist şehirli halkın direnişi arasında sıkışıp kaldılar. 1564’te, İspanyol genel vali Kardinal Granvelle’nin görevden alınmasını sağladılar ama bu, yükselen muhalefeti yatıştıramadı.</p>

      <p class="paragraf-4">İki yıl sonra Katolik otoritelerin sapkın düşünceleri sert önlemlerle bastırma girişimi, görülmemiş bir direnişle karşılaştı. Silahlanan Protestanlar, Alçak Ülkelerin dört bir yanında kalabalık açık hava toplantıları düzenlediler. Gentli bir patrisyen ve vakanüvis, insanları 30-40 yıldır savundukları inançlardan döndürmek için 4-5 vaazın yeterli olduğunu hayretle belirtiyordu.</p>

      <p class="paragraf-4">O yılın Ağustos ve Eylül aylarında devrimci kalabalıklar, birbiri ardına şehirlerde eski düzeni devirdiler. “İkon kırıcılık furyası” sırasında Katolik kiliselere saldırıldı. Muhafazakâr şehir oligarşileri çöktü. Yönetici prensler, Luthercilerin ve Kalvinistlerin ibadet özgürlüğünü tanımak zorunda kaldılar. Anabaptistler de onlardan geri kalmadı. Orange’lı William’ın [<span class="char-style-override-9">Willem</span>] liderlik ettiği Hollandalı asillerin bir kesimi, devrimci hareketin başına geçmeyi başardı. Çoğunluk ya geri çekilerek pasif kalmayı tercih etti ya da İspanya Kralının uyguladığı karşı-devrimci şiddeti destekledi.</p>

      <p class="paragraf-4">Geniş bir alana yayılmış imparatorluğunu, onu tehdit eden Reform Hareketi ile devrim kuvvetlerini geri püskürtüp bir arada tutmaya kararlı olan II. Philip, Alçak Ülkeleri Avrupa’nın en önemli savaş meydanı haline getirdi. Hollanda Devrimi, talihin kâh bu tarafa kâh öbür tarafa güldüğü 40 yıldan daha uzun bir sürede, sürüncemeli bir milli savunma savaşı biçimini aldı. On binlerce İspanyol askeri gönderildi ve hazinenin büyük kısmı buraya harcandı. Yabancı askerler ve Engizisyon tam bir terör estirdi. Anvers’in Kasım 1576’de ele geçirilmesinden sonra, “İspanyol Hışmı” diye anılan günlerde 1.000 ev yerle bir edildi ve 8.000 kişi öldürüldü. Askerî terör, Flaman devrimini mağlup etti ve Belçika’da İspanyol idaresini yeniden kurdu. Ama Hollanda Devrimi’nin çok daha dirençli olduğu görülecekti.</p>

      <p class="paragraf-4">Hollanda’ya güneyden gelen yollar, yan yana sıralanan büyük nehirlerle parça parça bölünmüş, görece dar bir koridorda sıkışır. Toprak genellikle alçak, bataklık ve sayısız drenaj hendeğiyle çaprazlama bölünmüştür. Nehirler ve hendekler, doğal savunma hatları oluşturur. Hollanda’da nüfusun yerleşim yoğunluğu, bu etkiyi iyice artırıyordu. Surlarla çevrili birçok şehir vardı ve köyler bile siperlerle, barikatlarla ve koruganlarla savunması güçlü yerlere dönüştürülebilirdi. Sonuç, askerî teorisyenlerin “karmaşık arazi” dedikleri şeydi –gerek hareket etmenin ve ikmalin zor olduğu, gerekse işgalci orduların, doğal engeller, gizli mevziler ve iyi korunan yerler arasında batağa saplanıp kaldığı zorlu arazi koşulları. Hollanda kuvvetlerinin çekirdeğini oluşturan şehirli milis gücünün giderek profesyonelleşmesi, “Deniz Dilencileri” denilen güçlü donanmanın (Hollandalı Kalvinist asillerin birliği) faaliyetleri ve dindaşlarının yardımına koşan yabancı gönüllülerin hızla artması, işgalcilerin karşılaştıkları zorlukları iyice artırıyordu.</p>

      <p class="paragraf-4">Kalvinist ve Anabaptist cemaatlerin mensupları, devrimci bir partinin eylemcileri gibi çalıştılar. Savaş, devrimi radikalleştirdi. Çok geçmeden Birleşik Eyaletler (Hollanda bu adla anılacaktı), Avrupa’da Anabaptistlerin en yoğun yaşadığı yer olacaktı –bazı ilçelerde nüfusun yarısına ulaşıyordu oranları. Anabaptistler, siyasi demokrasiyi ve toplumsal eşitliği savunan kişilerdi.</p>

      <p class="paragraf-4">Aynı zamanda, Hollandalı sürgünlerin etkisiyle Almanya, Fransa, İngiltere ve İskoçya’daki Kalvinist kiliselerin bir tür devrimci “enternasyonal” işlevi üstlenmeleri, direnişe desteği güçlendirdi. Bunun en elle tutulur sonucu, Hollanda’da savaşan yabancı gruplar oldu –Hollanda Devrimi, Karşı Reform Hareketi ile mücadelenin ön cephesi haline geldiğinden fiilen bir Protestan “uluslararası tugayı”.</p>

      <p class="paragraf-4">1584’te İspanyolların üçüncü taarruzuyla Hollanda yenilginin eşiğini geldiğinde, İngiltere kraliçesi I. Elizabeth savaş ilan etti. İspanya İmparatorluğu’nun zafer kazanarak Manş Denizi’nin karşı kıyısının kontrolünü tamamen ele geçirmesi, İngiliz Protestan devletinin güvenliğini tehlikeye atacaktı. Hollandalıların savaşmaya devam etmesi İngiltere’nin çıkarınaydı. Üstelik bu politika, Tudor Hanedanı’nın tabanını oluşturan Protestan orta halliler arasında rağbet görüyordu.</p>

      <p class="paragraf-4">İngiliz müdahalesi, Philip’i büyük projesine hız vermeye teşvik etti: 1588 İspanyol Armadası. Kötü hava koşulları ile İngiliz donanmasının becerisi sonucu armadanın yenilmesi, dönüm noktası oldu. İspanya İmparatorluğu aşırı büyümüştü. Almanya’daki Katolik Habsburglu kuzenlerini destekliyor, İtalya’da yine onun menfaatlerini kolluyor, Akdeniz’de Osmanlılarla savaşıyor, Fransız Din Savaşlarına müdahale ediyor, Kuzey-Güney Amerika’daki uçsuz bucaksız topraklarını ve Atlantik ticaret yolları boyunca seferler düzenleyen hazine gemilerini koruyordu. İspanyol birlikleri, maaşları ödenmediğinden Hollanda cephesinde defalarca kazan kaldırıp isyan çıkardılar. Emperyal gücün üstün gayretlerine rağmen Hollandalılar direndi, İspanyollar sonunda bitap düştü ve devrim kendi kendini yeniledi. İspanya sonunda 1609’da pes etti. Hollanda Birleşik Eyaletleri, dünyanın ilk burjuva cumhuriyeti oldu.</p>

      <p class="paragraf-4">Marksist tarihçiler bile 1566-1609 Hollanda Devrimi’nin önemini bazen gözden kaçırırlar. Devrim uzun, karmaşık ve savaşlarla geçen bir süreçti. Üç ayrı siyasi-askerî direniş hamlesini kapsıyordu: 1565-68, 1569-76 ve 1576-81. Her birini İspanyolların karşı saldırısı izledi. Sonuncusu İngiliz desteğiyle püskürtüldü ve ondan sonra devrim, alışılagelmiş bir askerî mücadele olarak sürdü.</p>

      <p class="paragraf-4"><span>İleriki evrelerde hâkimiyeti giderek güçlenecek olan Orange Hanedanı’nın liderliği, savaşın devrimci niteliğini tahrif etse de değiştirmedi. Ticaret burjuvazisi zafer kazanmıştı. Zaferi mümkün kılan, küçük tüccarların, zanaatkârların ve emekçilerin oluşturduğu şehirli küçük burjuvaziydi. Kalvinistler ve Anabaptistler, devrimin liderliğini üstlenmişlerdi.</span></p>

      <p class="paragraf-4">Karşı Reform Hareketinin zafer kazandığı bölgelerin aksine 17. Yüzyıl, Hollandalılar açısından Altın Çağ idi. Ticaretleri, donanmaları ve denizaşırı imparatorlukları rakipsizdi. Şehirleri muhteşem binalarla dolmuş, Avrupa’nın en iyi sanatlarına ev sahipliği yapıyordu.</p>

      <p class="paragraf-4">Ama Hollanda çok küçüktü. Uzun vadede bunun, yeni devletin ekonomik büyümesi ve siyasi gücü önünde üstesinden gelinemez bir kısıtlama yaratacağı görülecekti. Eğer yeni dünya ekonomik düzenine kesinkes geçiş olacaksa, burjuva devriminin daha geniş ölçekte zaferler kazanması gerekecekti. Bu 17. yüzyılda olacaktı.</p>

      <p class="ara1" xml:lang="en-GB">Otuz Yıl Savaşları</p>

      <p class="paragraf-4">1609 itibariyle Emperyal İspanya, Hollanda Devrimi’ni ezmeye çalışırken mağlup olmuştu ve Hollanda, Protestan bir burjuva cumhuriyeti olarak gelişme gösteriyordu. Ama Hollanda Savaşı’nın sona ermesi, İspanya’nın Katolik Habsburglu yöneticilerine başka yerlerde harekete geçme fırsatı verdi.</p>

      <p class="paragraf-4">Kutsal Roma İmparatorluğunu Habsburgların başka bir kolu yönetiyordu. İmparatorun kuvvet üssü, aile mülklerinin yoğunlaştığı Avusturya idi ama gücü Almanya, Silezya, Bohemya, Moravya, Macaristan ve kuzey İtalya’ya kadar yayılıyordu. İmparatorluk, Orta Avrupa’nın çoğunu içine alan, hanedanlık temelli bir süper devletti. Ama derin bölünmelerle karşı karşıyaydı. Özellikle Almanya ile Bohemya’da Reform Hareketi etkiliydi. Yerel prensler, İmparatorun otoritesini zayıflatıyor ve yeni laik toprak sahipleri, Kilise’nin elindekilere sahip çıkıyorlardı.</p>

      <p class="paragraf-4">17. yüzyılın başlarında İspanya ve Avusturya Habsburgları, Alman Reform Hareketini hedef alan feodal, mutlakiyetçi bir karşı-devrim başlattılar. Çatışmanın planlanmamış sonuçları (Otuz Yıl Savaşları, 1618-48), Kıta Avrupası’nda Fransız Devrimi’ne (1789-1815) gelinceye kadar yaşanan tüm olaylardan daha radikal bir dönüşüme yol açtı.</p>

      <p class="paragraf-4">Kriz, Bohemya’da (günümüz Çek Cumhuriyeti) patlak verdi. Viyana’nın merkezîleştirme ve Katolikleştirme siyaseti, Çek soylu kesiminin bağımsızlığını ve zenginliğini tehdit ediyordu. Asiller, üç imparatorluk görevlisini bir şatonun penceresinden aşağı atarak yanıt verdiler (“Prag pencere vakası”); şans eseri bir gübre yığınının üzerine düştüler. Ertesi yıl (1619) asiller, yeni Katolik Habsburg İmparatoru II. Ferdinand’ı tanımayı reddedip Bohemya Krallığı tacını Almanya’nın önde gelen Protestan prenslerinden, Palatin Elektörü V. Frederick’e verdiler –feodal hanedanlık terimleriyle hem İmparatorluktan hem de Kilise’den bağımsızlığın ilan edilmesi.</p>

      <p class="paragraf-4">Bohemya, ekonomik açıdan Avrupa’nın en ileri bölgelerinden biriydi. Her ne kadar hâlâ feodal nüfuz sahiplerinin egemenliği altında olsa da, piyasalarla paranın beyler, tüccarlar ve köylüler arasındaki ilişkileri yeniden biçimlendirmesi nedeniyle toplum geçiş sürecindeydi. İlkel Protestan denilebilecek Hussit “sapkınlığı”, 15. yüzyılın başlarında Bohemya’da ortaya çıkıp güçlenmişti. Protestanlık ve dinî hoşgörü geleneği, Bohemya toplumunun değişen niteliğini yansıtıyordu.</p>

      <p class="paragraf-4">Ama 1620’de Katolik Birliği, Prag yakınında gerçekleşen Beyaz Dağ Muharebesi’nde Frederick’i bozguna uğrattı. İmparatorluk hükümeti yeniden kuruldu, Çeklere tanınan ayrıcalıklar iptal edildi, Bohemya tacının miras yoluyla Habsburg ailesine geçtiği ilan edildi ve Karşı Reform Hareketi tüm hışmıyla yayıldı. Bohemyalı asiller, iki yüzyıl önce Hussit İsyanında olduğu gibi çatışmayı bir halk savaşına dönüştürerek direnişi örgütlemeye teşebbüs edebilirlerdi. Sınıf menfaati bunu önledi –toplumsal devrim heyulasını yeniden canlandırmaya hiç niyetleri yoktu. Bunun yerine, boş yere diğer Protestan prenslerden yardım istediler.</p>

      <p class="paragraf-4">Kuzey Almanya Protestan Birliğinin fazla kuvveti yoktu. İmparator ve Katolik Birliği saldırıya geçmişti; savaş hızla yayılarak Hollanda, Danimarka, İsveç ve en sonunda da Fransa’yı içine çekti. Diğer güçler, Katoliklerin zaferini ve Avrupa’nın Habsburgların egemenliğine girmesini engellemek için müdahale ettiler. Dinî savaş böylelikle jeopolitik bir çatışmaya dönüştü. Prenslerin liderliği, Reform Hareketinin dönüştürücü kuvvetini başka yöne saptırarak onu alışılageldik bir rakip devletler arası askerî mücadeleye indirgedi.</p>

      <p class="paragraf-4">Katolik Birliği Almanya’da zafere her yaklaştığında yeni bir koruyucu ortaya çıkıyordu –Palatin Elektörü, Hollanda Cumhuriyeti, Danimarka Kralı Christian, İsveç Kralı Gustaf Adolf ve son olarak, Fransa Kralı XIII. Louis’in başbakanı Kardinal Richelieu. Bu yüzden sürüncemeli bir hal alan savaş Almanya’yı harap etti. Avrupa’nın en ileri ekonomilerinden biriyken güvensizlik, nüfusun azalması, ticaretin aksaması, mülkiyetin tahribi ve orduların yağması sonucunda enkaza döndü. Nüfusun 1618-48 arasında yarı yarıya azaldığı tahmin ediliyor.</p>

      <p class="paragraf-4">Önü kesilen Habsburgların mutlakiyetçiliği Avrupa geneline yayma girişimleri yenilgiye uğradı. Almanya, sıklıkla birbirleriyle savaşa tutuşan, gümrük duvarlarıyla ayrılmış ve dine göre bölünmüş bir küçük devletler mozaiği haline geldi.</p>

      <p class="paragraf-4">Katolik Birliğinin açıkça zafer kazandığı yerlerde önüne geçilemeyen tepkiler ortaya çıktı. Feodal sömürünün Bohemya köylüleri üzerindeki baskısı şiddetlendi; köylülerin ürünlerinin yarıdan fazlasını toprak ağalarına vermesi, çiftlikleri geliştirmek ve üretkenliği artırmak için gereken artıkların kırsal kesimden çekilip alınması demekti. Şehirlerin nüfusu giderek düştü. Çek dili gerileme gösterdi.</p>

      <p class="paragraf-4">Orta Avrupa ulusları, dilsel, etnik ve kültürel sınırlar dikkate alınmaksızın bölünmüş ya da bir araya getirilmişti. Almanya ancak 1871’de birleşti. Habsburg İmparatorluğuna tabi halkların kurtuluşu 1918’den önce olmadı. Bu, “yönü değişen” Reform Hareketi için ödenen bedeldi –halk devriminden soyluların hizipçiliğine dönüşmesi.</p>

      <p class="paragraf-4">Savaş, İspanya ile Fransa’yı da oldukça etkiledi. Mali kaynaklarını Avrupa ile Yeni Dünya’daki imparatorluklarından elde eden Habsburg İspanyası, 16. yüzyılın en ürkütücü askerî gücü olmuştu. Ama jeopolitik üstünlüğü, toplumsal-ekonomik durgunluğunu gizledi. Feodal toprak sahibi sınıf, İber yarımadasına hâlâ egemendi. Ticaret ve şehirler azgelişmişti. Bilim ve kültür, Habsburg mutlakiyetçiliği ile Kutsal Engizisyonun çifte baskısı altında canlılığını yitirmişti.</p>

      <p class="paragraf-4">16. ve 17. yüzyıllar geçiş çağıydı. Tüccar kapitalizmi ve burjuva devrimi, bazı toplumların diğerleri pahasına yükselmesini sağlıyordu. Bu bağlamda, Emperyal İspanya’nın siyasi-askerî emelleri, onun toplumsal-iktisadi geriliğiyle çelişiyordu. Otuz Yıl Savaşları sırasında, siyasi yerçekimi yasası kendini yeniden gösterdi. Kuzey Avrupa’daki Reform Hareketini ezmek amaçlı yüzyıllık mücadeleden sonra 1618-48 arasında kaynaklarının giderek azalması, Emperyal İspanya’nın askerî gücünün sonunda çökmesine neden oldu. Bu gerçekleştiğinde, Kıta Avrupası’nda jeopolitik hegemonya Fransa’ya geçti.</p>

      <p class="paragraf-4">16. yüzyılın sonlarına doğru Din Savaşlarının karşılıklı tavizler verilerek uzlaşmayla sonuçlanması, Fransız monarşisini 1620’li ve 1630’lu yıllarda Kardinal Richelieu’nun siyasi liderliğinde güçlü bir mutlakiyetçi rejime dönüştürdü. Güçlü oldukları yerleri kaybeden Huguenotlar devlet içinde devlet olma konumlarını yitirdiler. Asiller dize getirildi: Şatolar yıkıldı, düello yapılması yasaklandı ve komplo girişimleri ezildi. Asiller saray maiyeti haline geldi, yerel <span class="char-style-override-9">parlement</span>ler güçlerini kaybetti ve onların yerine kraliyet idarecileri (<span class="char-style-override-9">intendant</span>) ile gezici temsilciler yönetimi üstlendi.</p>

      <p class="paragraf-4">Krala sadakat gösterenler devlet makamlarıyla ve ayrıcalıklarla ödüllendirildi; Fransız soyluları, şımartılmış bir devlet görevlileri ve bağımlılar zümresi haline geldi. Yerel asillerin aldığı ölçüsüz feodal haraçlar ve monarşinin savaş makinesini beslemek için toplanan devlet vergileri, köylüleri ezici bir sefalete mahkûm ederken köy hayatının her yerde hissedilen umutsuzluğu ancak ara sıra patlak veren ama alın yazısı baştan çizilmiş ayaklanmalarla kesiliyordu.</p>

      <p class="paragraf-4">Mutlakiyetçi Fransa, Habsburg zaferini engellemek için 1635-1648 arasında Otuz Yıl Savaşlarına katıldı. Sonuçta Fransa Avrupa’da üstünlüğü ele geçirdi.</p>

      <p class="paragraf-4">Monarşi, sonraki yedi yılda yurtiçinde <span class="char-style-override-9">Fronde</span>lerle uğraşmak zorunda kaldı –halkın ağır savaş vergilerine karşı ayaklanmasını, soyluların mutlakiyetçiliğe karşı ayaklanması takip etti. Bir anlamda <span class="char-style-override-9">Fronde</span>ler, birbirine benzemeyen, tam olarak tanımlanmamış ve koordinasyondan yoksun kuvvetlerin ölü doğan devrimiydi. Yeni monarşi fırtınayı atlamıştı.</p>

      <p class="paragraf-4">Mutlakiyetçi Fransa, Kıta Avrupası’na yüz yıldan uzun bir süre hâkim olacaktı; monarşinin emrindeki milli kaynaklar da bu hâkimiyete paralel olarak genişleyecekti. Ama bu arada Britanya’nın, Fransa’nın en azimli ve etkinliğini giderek artıran rakibi olduğu anlaşılacaktı. Britanya, hem imparatorluk mücadelesinde hem de modern bir ekonomi inşa etme çabasında zafer kazanacaktı. Bunun nedenini anlamak için şimdi 17. yüzyıl Britanyası’na bakacağız. Çünkü burada Reform Hareketi ile Karşı Reform Hareketi arasındaki, burjuva devrimi ile mutlakiyetçilik arasındaki mücadelenin sonucu, Fransa, İspanya ve Almanya’dan oldukça farklıydı. Avrupa’nın kuzeybatı ucunda yer alan orta büyüklükteki bu ada, Reform Hareketinin devrimci vaadinin en fazla gerçekleştiği yer olacaktı.</p>

      <p class="ara1" xml:lang="en-GB">İngiliz Devrimi’nin Nedenleri</p>

      <p class="paragraf-4">Avrupa’da, 17. yüzyılın ilk yarısında karşı-devrim, Marx’ın deyişiyle “çatışan sınıfların ortak yıkımı”yla sona erdi. Katolik Habsburg’un ezici gücü, ancak 30 yıllık bir savaşın ardından durdurulabildi. Bu çaba, feodal-mutlakiyetçi İspanya’nın gücünü de frenledi ama aynı zamanda Almanya’nın gelişmiş ekonomisini de vurdu.</p>

      <p class="paragraf-4">Öte yandan İngiltere’de karşı-devrim girişimi, feodal mutlakiyetçiliğin yıkılmasına, kralın idam edilmesine ve burjuva cumhuriyetinin kurulmasına yol açtı. Bu farklı sonuç, on binlerce devrimcinin, 1640’ların önemli dönüm noktalarında eylemlerine kararlılıkla devam etmeleri sayesinde ortaya çıktı. Ama parçası oldukları kitle hareketinin kökleri, bir yüzyıl önceki İngiliz Reform Hareketinde yatıyordu.</p>

      <p class="paragraf-4">1530’larda yukarıdan Reform Hareketi, papalıktan kopuşu, kraliyet ailesinin İngiliz Kilisesi’ni kontrol altına almasını ve Manastırların Tasfiyesini (manastır mülklerinin kamulaştırılması) getirmişti. Bu olayları açıklarken pek çok tarihçi, Tudor rejiminin hanedanlığını sürdürme ihtiyacına odaklanır. VIII. Henry’nin (1509-47) boşanıp tekrar evlenerek meşru bir erkek varis dünyaya getirmek istediği doğrudur. Ama iki etken daha aynı ölçüde önem taşıyordu.</p>

      <p class="paragraf-4">İlk olarak, Tudor rejimi, kısmen de olsa küçük çiftçiler, tacirler ve zanaatkârlardan oluşan orta hallilerin desteğine dayanıyordu. İngiltere’nin görece ileri ekonomisinin öncüsü bu kesimdi; çoğu, yeni dini coşkuyla benimseyen ilk kişiler arasındaydı. Yün ticareti, İngiltere ekonomisinin o zamanki dinamizmi (dolayısıyla da ticari üretim yapan çiftçiler, tüccarlar ve gemi sahiplerinin maddi durumu) açısından büyük önem taşıyordu.</p>

      <p class="paragraf-4">1532-40 arasında VIII. Henry’nin başbakanlığını yapan Thomas Cromwell (1485-1540) bu sınıftan geliyordu ve sadık bir Protestan idi. Cromwell’in, Henry ile evlenmesine aracılık ettiği Anne Boleyn de Protestan idi. Henry aslında dindar bir muhafazakârdı ama oğlu VI. Edward’ın (1547-53) iktidarı sırasında İngiliz Kilisesi köklü bir reform geçirdi.</p>

      <p class="paragraf-4">İkinci olarak, kamulaştırılan manastır toprakları hızla satılıp elden çıkarıldı ya da hibe edildi. Bu, Norman İstilasından bu yana görülen en büyük toprak mülkiyeti devriydi. İngiliz eşrafını genişletip zenginleştirerek, toprak sahibi sınıf içerisinde hem Tudor Hanedanı’nı hem de Protestan dinini destekleyen güçlü bir taban yarattı.</p>

      <p class="paragraf-4">Bu nedenle, İngilizlerin yukarıdan Reform Hareketi, derinlere kök salmış dini, siyasi ve toplumsal bir değişim süreciydi. Henry’nin kızı Mary’nin (1553-58) yönetimi sırasında başlatılan Katolik restorasyon girişimi, bundan ötürüdür ki başarısızlığa mahkûmdu. Yine, I. Elizabeth’in Protestan rejiminin kalıcı olmasının ve halkça benimsenmesinin nedeni de budur. İspanyol Armadasının 1588’de yenilmesi, rejimin ne kadar güçlü olduğunun en açık göstergesiydi.</p>

      <p class="paragraf-4">Ama eski düzen kesin bir yenilgiye uğratılamamıştı. Özellikle kuzey ile batı bölgelerinde yerel nüfuz sahipleri hâlâ dikkate değer ölçüde güçlüydüler. Önde gelen soylular, onursal unvanlar elde etmek, yüksek makamlara atanmak, hibe toprak edinmek, iş sözleşmeleri yapmak ve tekelci haklara sahip olmak için saray nezdindeki konumlarını kullanıyorlardı. Bir zamanlar bir askerî kuvvet meselesi olan feodal rekabet, artık saray entrikalarına bağlıydı.</p>

      <p class="paragraf-4">1530’ların Reform Hareketi, İngiliz toplumunun temel çelişkisini çözümlemeden bırakmıştı. Aslında, yeni ekonomiyi güçlendirerek takip eden on yıllarda bu çelişkinin iyice derinleşmesine neden olmuştu. Giderek sarayın himayesine bağımlı duruma gelen eski soylular, ayrıcalıklarını güçlendirmek amacındaydı. Bu arada, daha küçük eşraf, küçük çiftçiler sınıfı (zengin köylüler), sanayiciler ve şehirli orta sınıf (şehirliler), çiftliklerini ve işlerini geliştirdiler.</p>

      <p class="paragraf-4">İngiltere nüfusu, 1500-1650 arasında iki kattan fazla büyüdü ki o zaman her on iki kişiden birisi şehirlerde yaşıyordu ve yüz binlerce kişi kırsal sanayilerde çalışıyordu. Girişimciliğin önündeki engeller, parlamentoda temsil edilen kırsal eşrafı ve şehirli orta sınıfı giderek kızdırıyordu. Kraliyet vergileri, gümrük tarifeleri ve ticaret tekelleri, aylak saray mensuplarını zenginleştirmek üzere tasarlanmış gibi gözüküyordu.</p>

      <p class="paragraf-4">Tudorlardan sonra iktidara gelen Stuartların ilk iki kralı olan I. James (1603-25) ve I. Charles (1625-49), parlamento ile sürekli çatışıyorlardı. Charles’ın 1692’de parlamentoyu lağvedip ülkeyi tek başına yönetmeye kalkışması, saray ile halk arasındaki ilişkilerde dönüm noktası oldu. On Bir Yıllık Tiranlık (1629-40), Kıta Avrupası’nda rastlanan türde bir mutlakiyetçiliği İngiltere’de kurma girişimiydi. Bu deneyim, İngiliz eşrafının ve şehirli orta sınıfının tüm sınıfsal kaygılarını yeniden canlandırdı. Keyfî vergilendirme, müsadereler ve asker ağırlama zorunluluğu, bu kesimin mülklerini tehdit ediyordu. Siyasi merkezîleşme, yerel seçkinlerin geleneksel otoritesini zayıflatıyordu. Ülke dışındaki Katolik güçlerle işbirliğine gidilmesi, şehrin ticari çıkarlarıyla çatışıyordu. Saray üzerindeki Katolik etkisi, müsadere edilmiş kilise topraklarıyla ilgili tapu senetlerinin güvenilirliğine hep gölge düşürüyordu. Charles’ın başbakanlığını yapan Strafford Kontunun kurduğu İrlanda Katolik ordusu, İngiltere’ye kralcı mutlakiyetçiliği getirmek üzere kullanılabilecek bir baskı gücü görünümündeydi.</p>

      <p class="paragraf-4">Kriz 1637’de patlak verdi. Konu dindi. Başpiskopos Laud’un Yüce Kilise Anglikanizmi, birçoklarına göre Katoliklikten neredeyse ayırt edilemeyen, tutucu bir Protestanlık koluydu. Dinî kurallara uyma, siyasi itaatkârlıkla eş anlamlı olmuştu. Temel bölünme hattı, bir tarafta Kalvinistler (İngiltere’de bilindikleri adla “Püritenler”), öte tarafta Yüce Kilise Anglikanları ile Katolikler arasındaydı.</p>

      <p class="paragraf-4">İskoçya’nın daha ovalık olan güney kısmında soylular, şehirli orta sınıf ve Kalvinist papazlar, kendi Reform Hareketlerini gerçekleştirmek üzere çok önceden birleşmişti. İngiltere ve İskoçya kralı Charles, sınırın her iki tarafına da hükmünü geçirmeye çalışıyordu. Laud’un Anglikan Kilisesi İlmihalini dayatma girişimi isyanı tetikledi. 23 Temmuz 1637’de Edinburg’da St. Giles Başpapazı yeni dua kitabını okumaya başlayınca, pazar esnafından Jenny Geddes adama bir taş fırlatarak “Bunu bana dinletmeye nasıl cüret edersin?” diye bağırdı. Ayin karışıklık içinde sona erdi ve kısa bir süre sonra, dinlerini savunmak isteyen Kalvinist İskoçyalılardan oluşan büyük bir kalabalık, Kutsal Birlik ve Anlaşmayı imzalamak üzere Edinburg Şatosu önünde toplandı. Jenny Geddes, İngiliz Devrimi’nin kıvılcımını ateşlemiş oldu (başından sonuna kadar İskoçya da işin içinde olduğundan “Britanya Devrimi” daha uygun bir ifade olurdu, ancak “İngiliz Devrimi” iyice yerleşmiş durumda).</p>

      <p class="paragraf-4">Kral, İskoç Anlaşmacıları zor kullanarak bastırmaya çalıştı. Ama kuzey İngiltere kontluklarının asi milis kuvvetleri, İskoçların dengi değildi ve “Birinci Piskoposlar Savaşı” 1639’da bir sonuca bağlanmadan sona erdi. Ertesi yıl çok daha büyük bir İngiliz ordusu toplandı, ama Anlaşmacılar sınırı geçip top ateşiyle düşmanlarını bozguna uğrattılar. Bağlantıda oldukları İngiliz Püritenlerinin gizli teşvikiyle İskoçlar, “İkinci Piskoposlar Savaşı”nın sonunda imzalanan Ripon Antlaşmasının hükümleri uyarınca yapılması gereken 400.000 sterlinlik tazminat ödemesini askıya alan kuzey İngiliz kontluklarının sınıra en yakın üçünü işgal ettiler.</p>

      <p class="paragraf-4">Charles’ın İskoçların hesabını görüp onlardan kurtulması için parlamentoyu toplantıya davet etmekten başka çaresi kalmamıştı. Charles’ın On Bir Yıllık Tiranlığı döneminde uyguladığı olağanüstü vergi artırıcı önlemler, yasal açıdan şüpheli, ihtilafları giderek büyüten ve tazminatı ödemeye kesinlikle yetmeyecek düzeydeydi. Proto-mutlakiyetçi Stuart devleti çökmüştü. İskoçya ile İngiltere’nin mülk sahibi sınıflarıyla ilişkilerinin bozulması, isyan karşısında devleti iflasın eşiğine getirmişti. Ama Kasım 1640’ta toplanan Uzun Parlamento, krallık ordusu oluşturmak ya da İskoçlara olan borcu temizlemek için yeni kaynaklar hibe edecek havada değildi. Parlamentonun amacı, embriyo halindeki mutlakiyetçilik aygıtını bütün<span>üyle tasfiye etmekti. Ama bunun bir iç savaş yaşanmadan başarılamayacağı çok geçmeden anlaşılacaktı.</span></p>

      <p class="ara1" xml:lang="en-GB"><span>Devrim ve İç Savaş</span></p>

      <p class="paragraf-4"><span>Kralcı mutlakiyetçilik, yerel seçkinlerin güçlerini, ayrıcalıklarını ve mülklerini tehdit ediyordu. Sarayın zafer kazanması, keyfî yetki kulla</span>nımı, devlet tekelleri ve ticaret serbestisine sayısız kısıtlama getirilmesi demek olacaktı. Laud’un Yüce Kilise Anglikanizmi, bu siyasi projenin ideolojik koçbaşıydı ve hedefinde, muhalif “Halk” partisinin radikal Protestanlığı vardı. Bu nedenledir ki Laud’un İskoçya’ya yeni ilmihali dayatma girişimi, devrimi tahrik etmiştir.</p>

      <p class="paragraf-4">Aynı meseleler, Londra Parlamentosu’nu, İskoçlara ödeme yapmak için Kralın yeni vergiler salınması talebine direnç göstermeye kışkırttı. Parlamento, kaynağın hibe edilmesinden önce “şikâyetlerin hallini” talep etti. Keyfî vergilendirmeye son verilmesini, kraliyet adalet mahkemelerinin kaldırılmasını, Kralın kendi başına parlamentoyu feshetme yetkisinin iptalini, piskoposların Lordlar Kamarasından çıkarılmasını ve Strafford Kontu’nun vatana ihanetle yargılanması bu talepler arasındaydı.</p>

      <p class="paragraf-4">Uzun Parlamento’nun üyeleri, muhafazakâr mülk sahipleriydi. İki nedenle devrimci tarzda hareket ettiler. Birincisi, mutlakiyetçiliği, doğrudan mülklerini hedef alan bir tehdit olarak görüyorlardı. İkincisi, Londra’nın orta hallilerinin, şehirli yoksullarının ve çalışan kadınlarının parlamento dışında kitlesel olarak harekete geçmesi onları güçlendirmiş, akıllarını çelmiş ve üzerlerinde baskı kurmuştu.</p>

      <p class="paragraf-4">Kralın, saraya sadık birini Londra Kulesi Teğmeni olarak atamasından sonra Aralık Günlerinde (27-30 Aralık 1641) Whitehall ile Westminster’de büyük kalabalıklar toplandı. Başkentin en önemli askerî mevkiine yapılan bu atama, Charles’ın parlamentoyu baskı altına alıp Londra’yı sindirmek üzere bir iç darbe yapma hazırlığında olduğuna işaret ediyordu.</p>

      <p class="paragraf-4">Gösteriler karşısında atama kararı geri alındı. Ama bu yeterli değildi. “Piskoposlara hayır! Piskoposlara hayır!” haykırışları yükseliyordu. Parlamentonun en gerici üyeleri olan piskoposların parlamento binasına girmesi engellendi ve en az birisi nehre atıldı.</p>

      <p class="paragraf-4">Kralcılar kalabalığa kılıçlarla saldırdı. Kitle, saldırıya tuğlalar, kiremitler ve kaldırım taşlarıyla yanıt verdi. Çatışma haberi kulaktan kulağa yayıldıkça tüm Londra sokağa döküldü ve 10.000 silahlı çırak, parlamentoyu kuşatma altına aldı. Talimli Londra Birlikleri (şehir milisi), kalabalığı dağıtmayı reddetti.</p>

      <p class="paragraf-4">Avam Kamarası, 30 Aralık’ta tanınmış 12 piskopos hakkında tahkikat başlattı ve Lordlar Kamarası da onları hapse gönderdi. Şehrin dört bir yanında kilise çanları çalındı ve sokaklarda kutlama ateşleri yakıldı. Tabandan yükselen kitle eylemi, devrimi ileri taşımıştı.</p>

      <p class="paragraf-4">Bir hafta geçmeden Kral’ın darbe girişimi geldi. 4 Ocak 1642’de, tanınmış beş muhalifi tutuklamak üzere 100 silahlı muhafızla birlikte Avam Kamarasına girdi. Baskını önceden haber alan beş üye şehirden ayrılmıştı. Kapılar kapatıldı, iner-kalkar demir parmaklıklar indirildi, cadde zincirler gerilerek kapatıldı. Binlerce kişi, teberler, kılıçlar, sopalar, artık ellerine ne geçtiyse silahlanıp günlerce tetikte bekledi. Kadınlar, barikat kurmak için evlerinden iskemle ve banyo küvetlerini getirdiler, “süvarilerin üzerine dökmek için” su kaynattılar.</p>

      <p class="paragraf-4">Ama süvariler gelmedi. Londra’nın devrim safına geçtiği belli olmuştu. Mevcut kuvvetlerle kurtarılması mümkün değildi. 10 Ocak’ta Kral şehirden kaçtı. Ertesi gün beş üye, kalabalığın sevinç gösterileri arasında Westminster’e geri döndü.</p>

      <p class="paragraf-4">Oxford’u geçici başkent ilan eden Charles, zaman kaybetmeden ordu toplamaya başladı. Devrim, bir iç savaşa doğru gidiyordu. Başkentte patlak veren şehir ayaklanmasını, ülkenin her yerinde silah depolarının, stratejik noktaların ve milis birimlerinin kontrolünü ele geçirmek isteyen Kralcılar ile Parlamentocular arasındaki yüzlerce yerel çatışma takip etti.</p>

      <p class="paragraf-4">Parlamento, toplumun ekonomik bakımdan en ileri kesimlerini temsil ettiğinden yalnızca Londra’yı değil, başkent civarındaki vilayetleri, Güneydoğu’yu, Doğu Anglia’yı, ülkenin diğer yerlerindeki limanların ve surlarla çevrili şehirlerin çoğunu da kontrol ediyordu. Bu nedenle, etkili bir savaş yürütmesini sağlayacak mali, beşerî ve stratejik kaynaklara sahipti. Ama bu yeterli değildi. Amatörlük ve dar görüşlülük bir sorundu. Ülkenin dört bir yanında yerel savaşlar yapılıyordu ama çarpışanların yalnızca çok küçük bir bölümü, ulusal stratejik hedefi olan büyük ordulara katılmaya hevesliydi. Birçoğu yaşadığı vilayetten ayrılmayı reddediyordu.</p>

      <p class="paragraf-4"><span>İkinci sorun, Parlamentocu liderlerin muhafazakârlığıydı. Lordlar Kamarasının üçte biri, Avam Kamarasının üçte ikisi, 1642’de parlamentoya sadık kalmıştı. Ama çoğunluğu, savaşla birlikte “çok başlı sosyal devrim hidrasının” serbest kalabileceğinden korkan Presbiteryen mülk sahipleriydi (Presbiteryen, İngiltere ile İskoçya’da Kalvinist Protestanlar için kullanılan bir terimdi). Yalnızca bir azınlık, gerekli her türlü araçla topyekûn bir savaş verilmesini savunuyordu. Bunların çoğu da küçük eşraftı. Presbiteryenlere nazaran kilise yönetiminde daha fazla ademimerkeziyetçilik ve demokrasi istediklerinden Bağımsızlar olarak biliniyordu.</span></p>

      <p class="paragraf-4">Siyasi-dinî bir eğilim olarak Bağımsızlar, kendilerine göre solda yer alan ve önemi giderek artan Sekterlerle (Parlamentocuları destekleyen halktan birçok kişinin demokratik ve “eşitleyici” özlemlerini dile getiren radikal Protestan gruplar) birleştiler. Bağımsızlar, ordu subayları arasında ağırlığa sahipti. Ordu, devrimci kuvvetin yoğunlaşmış ifadesiydi. Burada, muhafazakârlık ile askerî zorunluluk arasındaki çelişki, hiç gecikmeksizin çözüme kavuşturulması gereken bir ölüm kalım meseleydi. Keza, tabandan (silahlı erlerden) gelen basınç en açık burada hissediliyordu.</p>

      <p class="paragraf-4">Cambridge milletvekili, Parlamentocu bir süvari komutanı ve orta ölçekli bir toprak sahibi olan Oliver Cromwell, subaylar arasında Bağımsızların lideri, erler arasındaki Sekterlerin hamisi ve topyekûn bir devrimci savaşın en önde gelen savunucusu olarak ortaya çıktı. “Demir Saflar” diye bilinen kendi alayına “maneviyatı güçlü olanları” alıyordu, çünkü Cromwell’e göre “iyi ibadet edenler iyi savaşırlar”:</p>

      <p class="alinti">Birkaç dürüst kişi sayılardan daha fazlasıdır … Eğer atın sorumlusu olarak dindar, dürüst kişileri seçersen, dürüst insanlar onların peşinden gelecektir … Centilmen dediğiniz ve bundan daha öte bir şey ifade etmeyen kişilerdense, ne için savaştığını bilen ve bildiği şeyi seven, gösterişsiz kırmızı urbası içindeki bir yüzbaşıyı tercih ederim.</p>

      <p class="paragraf-4">Amaç açıktı. Presbiteryen lordlar ve generaller, iki taraftan birinde saf tutmuş mülk sahibi sınıflar arasında karşılıklı tavizler verilerek bir barış yapılmasını istiyorlardı. Öte yandan Cromwell, “Eğer Kral, saldırmak üzere olduğum düşmanların arasında karşıma çıksaydı, hiç vakit kaybetmeden herhangi birisiymiş gibi silahımı üzerine boşaltırdım” diyordu.</p>

      <p class="paragraf-4">15 Şubat 1645’te, parlamentodaki muhafazakâr muhalefet mağlup edilerek Feragat Kararnamesini kanunlaştırıldı. Parlamentoyu oluşturan her iki Kamaranın üyeleri, tek bir hamlede askerî komuta görevleri üstlenmekten men edildiler. Muhafazakârlığa, dar görüşlülüğe ve çıkar çevrelerine dayanan mevcut ordu yapısı temizlendi. Yerini Yeni Model Ordu aldı.</p>

      <p class="paragraf-4">Yeni Model, orta hallilerden oluşan devrimci bir orduydu. Her ne kadar askere alınanların birçoğu acemi olsa da, eski tüfeklerle radikallerden meydana gelen devrimci bir omurganın etrafında toplanmışlardı. Hugh Peters gibi vaizlerin dinî konuşmaları, askerler arasında elden ele dolaşan bildiriler ve broşürler, siyasi ve dinî konularda hevesli olanların tartışmalardaki rolleri ordunun tutumunu belirliyordu.</p>

      <p class="paragraf-4">Yeni Model Ordu, 14 Haziran 1645’te Naseby’de Kralcı orduyu yenerek mevcut gücünü büyük ölçüde yok etti. Bunun ardından Kral yeni bir ordu kuramadı. Model Ordu ona bu şansı asla tanımadı. Bir yıl içerisinde Kralcı askerî direniş tamamen bastırıldı.</p>

      <p class="paragraf-4">Devrim zafer kazanmıştı. Ama ne çeşit bir devrimdi bu? Gelecekte toplumun işleyişine rehberlik edecek nasıl bir yeni toplum görüşü vardı?</p>

      <p class="ara1" xml:lang="en-GB">Ordu, Eşitleyiciler ve İngiliz Cumhuriyeti</p>

      <p class="paragraf-4">Parlamentoda çoğunluğu oluşturan Presbiteryen eşraf, Yeni Model Orduyu hep nahoş bir gereksinim olarak gördü. 1646’da ilk öncelikleri onu dağıtmak, Kral ile uzlaşmak, siyasi-dinî muhalefeti ezerek devrimci süreci sona erdirmekti. Büyük mülk sahipleri olarak Kralcılardan daha çok radikallerden korkuyorlardı.</p>

      <p class="paragraf-4"><span>Askerler, ya İrlanda’da can sıkıcı bir sömürge savaşı yapmaya gönderilecekti ya da emeklilik maaşı ve diğer faydalar olmadan derhal terhis edileceklerdi. Üstelik aylardır maaşlarını almamışlardı. Bu ekonomik sıkıntılar, daha fazla demokrasi umuduyla birleşti. Her alay, taleplerini dile getirmek ve siyasi eylemleri diğer alaylarla eşgüdüm içinde yürütmek üzere iki “ajitatör” seçti. Ordudan eylemciler, Londra ile diğer şehirlerde güçlü tabana sahip radikal demokrat parti Eşitleyiciler ile yakın ilişkiler de kurdular. Eşitleyicilerin en bilinen lideri, asker kökenli John Lilburne idi.</span></p>

      <p class="paragraf-4">Cromwell gibi ordu liderleri iki arada kalmışlardı. Kendileri de mülk sahibi eşraftan olduklarından toplumsal içgüdüleri muhafazakârdı ve mümkünse Kral ile uzlaşmaya eğilimliydiler. Ama savaş meydanında kazandıklarını savunmaya kararlı başarılı devrimcilerdiler ve ordu subayları olarak, milletvekillerinin aksine ordunun alt kademelerinin baskısını doğrudan üzerlerinde hissediyorlardı.</p>

      <p class="paragraf-4">Dolayısıyla, 1646-49 siyasi çekişmelerinde işin içinde dört farklı kuvvet vardı. Kralcılar, İç Savaş’ın sonuçlarını tersine çevirmek istiyorlardı. Presbiteryenler, büyük mülk sahiplerinin muhafazakâr rejimini kurmak üzere Kral ile anlaşmak istiyorlardı. Bağımsızlar (Ordu liderleri ve parlamentodaki küçük bir azınlık), taviz verip uzlaşmak ile devrimci eylem arasında gidip geliyorlardı. Londra halkının ve Ordunun alt kademelerinin çoğunun desteğini arkasına alan Eşitleyiciler, esaslı bir devrimci değişim için bastırıyorlardı.</p>

      <p class="paragraf-4">Ekim 1647’ye gelindiğinde Eşitleyiciler, Ordu liderlerini halka açık bir tartışmaya (Putney Tartışmaları diye bilinir) zorlayacak kadar güçlüydüler. “İngiltere’de en yoksul kişinin bile en zengin kadar yaşamaya hakkı var diye düşünüyorum”, diyordu radikal subay Albay Thomas Rainsborough. “İngiltere’nin en yoksul kişisi, kendisini yöneten ama sözüne kulak vermeyen bir hükümete tam anlamıyla bağlı olmaz”.</p>

      <p class="paragraf-4">Generaller adına konuşan Henry Ireton şöyle cevap verdi: “Krallıktan kalıcı, sabit menfaati olmayanların, … yani tüm topraklara ve ticareti yürüten tüm şirketlere sahip olan kişilerin [dışında kalanların], krallığın işlerinin kararlaştırılmasında söz hakkı olamaz”.</p>

      <p class="paragraf-4">İngiltere nasıl bir yer olacaktı? Küçük mülk sahiplerinin radikal demokrasisi mi, yoksa büyük toprak sahipleriyle tüccarların hâkim olduğu muhafazakâr bir anayasal [<span class="char-style-override-9">meşruti</span>] monarşi mi?</p>

      <p class="paragraf-4">Kral, esir tutulduğu yerden kaçıp ikinci bir iç savaş başlattığında mesele çözümlenmemişti. Devrimin açığa çıkardığı radikalliğe tepki duyan İskoçya, Galler ve İngiltere’nin birçok ye<span>rindeki Presbiteryenler bu kez Kralın safına geçmişti. Ama Yeni Model Ordu, 1648 yazında önüne çıkan tüm düşmanlarını bir kasırga gibi ezip geçti.</span></p>

      <p class="paragraf-4"><span>Karşı-devrim teşebbüsü ve tabanın sürekli baskısı karşısında Cromwell ve Bağımsızlar, devrimci eyleme doğru savruldular. Ordu, Aralık 1648’de ikinci de</span>vrimi gerçekleştirdi. Albay Pride, emrindeki süvari birliğini kullanarak Avam Kamarasının önde gelen liderlerini içeri sokmadı. Presbiteryen hâkimiyetindeki Uzun Parlamento, Bağımsızların hâkim olduğu “Kalıntı” parlamentoya dönüştürüldü. İngiliz halkına ihanet etmek suçuyla yargılanıp mahkûm edilen Kral, 30 Ocak 1649’da Whitehall’da halka açık bir şekilde idam edildi.</p>

      <p class="paragraf-4">Solun desteğiyle Sağı ezen ama bu ikisi arasında kararsızca bocalayan Ordu liderleri, bu sefer Eşitleyicileri hedef aldılar. Yönetimi üstlenen Devlet Konseyinde şöyle diyordu Cromwell: “Efendim size söylüyorum, bu adamlarla başa çıkmanın başka bir yolu yok; onları ortadan kaldırmalısınız; yoksa onlar sizi ortadan kaldırırlar”.</p>

      <p class="paragraf-4">Londra’daki Eşitleyici liderler tutuklanıp Kule’ye hapsedildiler, alt kademelerdeki askerlerin isyanı ezildi ve liderlerinden dördü, Oxfordshire, Burford’da bir kilisenin avlusunda kurşuna dizildi.</p>

      <p class="paragraf-4">1649 ilkbaharında uygulanan baskı, Jenny Geddes’in Temmuz 1637’de St. Giles Başpapazına taş fırlatmasından beridir İngiliz Devrimi’nin itici gücü olan kitle hareketinin belini kırdı. Orta hallilerin eylemi, devrimin birçok ulusal krizinde ve Britanya’nın dört bir yanında Kralcılar ile Parlamentocular arasında yaşanan yüzlerce yerel mücadelede belirleyici olmuştu. Sıradan insanlar, ya şehirli kalabalıklar olarak ya da Yeni Model Ordunun askerleri olarak mücadeleyi daha ileri taşımak için defalarca ortaklaşa hareket ettiler. Halk hareketinin yenilgisi, bu nedenle bir dönüm noktasıydı –tepeden askerî bir diktatörlükle devrimin ileri doğru ivmesinin dondurulduğu bir nokta.</p>

      <p class="paragraf-4">Ordu liderlerinin 1649’dan sonraki yönetimi, küçük toprak sahipleri, tüccarlar ve subaylardan meydana gelen dar bir toplumsal tabana dayanıyordu. Büyük mülk sahiplerinin çoğu düşmanca tutum almıştı. Küçük mülk sahiplerinin çoğu, partilerinin yenilgisinden sonra pasifleşmiş ve ortada görünmez olmuştu. Ordu bile muhaliflerden arındırılmış Kalıntı Parlamento ile ihtilafa düşmüştü. Ama yeni seçimler, yumuşak başlı bir meclis oluşturamadı. Böylece, askerî diktatörlük resmiyet kazandı: 1653’te Cromwell, İngiliz Cumhuriyetinin Koruyucu Lordu oldu ve 1654’te İngiltere, tümgenerallerin yönettiği askerî bölgelere bölündü.</p>

      <p class="paragraf-4">Yeni sistem giderek gözden düştü ve istikrarsızlaştı, özellikle de Cromwell’in 1658’de ölmesinden sonra. Mülk sahibi sınıfların askerî yönetime kızgın olması ve içinde yer alan radikallere kuşkuyla bakması yüzünden Ordu, toplumsal tabanını genişletememişti. İskoçya’da görece muhafazakâr bir Ordu komutanı olan General George Monck, 1660’ın başlarında darbe yapmaya kalkıştığında direniş fazla sürmedi. Londra’ya girerek, II. Charles olarak tahta çıkması için I. Charles’ın en büyük oğlunu şehre çağırdı. Aslında Restorasyon, Yeni Model Ordunun kendine karşı yaptığı bir darbeydi. Bunu mümkün kılan şey, devrimci hareketin (ki Ordu bunun en önemli dışavurumuydu) içinin boşalmasıydı.</p>

      <p class="paragraf-4">Burjuva devrimi son derece çelişkili bir süreçtir. Burjuvazi, mülk sahibi azınlıktır. Devrimci eylemle devleti devirmesi, ancak ve ancak daha geniş toplumsal kuvvetleri harekete geçirebilmesiyle mümkün olur. Ama bu kuvvetlerin kendilerine özgü menfaatleri vardır ve devrim öylesine güçlendirici bir süreçtir ki beklentilerle talepler, burjuva devrimci liderliğin vermeye razı olduğunun hızla ötesine geçebilir. Bu durumda, kitlesel bir halk hareketlenmesine içkin demokratik ve “eşitleyici” özlemlerin, büyük mülk sahipleri arasında kökü derinlerde yatan korkuları tetiklemesi sorunu ortaya çıkar. Bu, gerçekleşebilecek burjuva devrimlerinin sıklıkla yarıda kalmasına neden olur. Almanya’da 1520’lerde ve ardından 1620’lerde böyle olmuştu: Her iki örnekte de muhafazakâr Protestan asilzadeler, karşılarına sıradan halkın radikal Protestan hareketleri çıktığında ürkerek geri çekilmişti. Kitle hareketinin büyüklüğü ve niteliği belirleyicidir. Devrimler, birbirini takip eden krizlerle kesintiye uğrar. Her krizde devrimci ve karşı-devrimci kuvvetler doğrudan çatışmaya girerler. Devrimin ileri doğru mu gideceği, yoksa geri mi çekileceği bu çatışmanın sonucuna bağlıdır. Ancak belli bir noktaya gelindiğinde en radikal burjuvazi bile, eğer mülklerini korumayı düşünüyorsa tabandan yükselen ve kendisini iktidara taşıyan kitle hareketinin hızını kesmek zorundadır. Bunu yaptığında ise karşısında hortlayan karşı-devrimi bulur. Bu nedenledir ki 1660 Restorasyonu, İngiltere’nin mal-mülk sahiplerinin umdukları nihai çözüm olmayacaktı.</p>

      <p class="ara1" xml:lang="en-GB">Sömürgeler, Kölelik ve Irkçılık</p>

      <p class="paragraf-4">Hollanda ve Britanya burjuva devrimleri, muazzam bir toplumsal-iktisadi gücü serbest bıraktı. Ortaçağ ekonomisi, siyasi otoritenin boyunduruğu altındaydı. Haçlı Seferleri zamanının Batı Avrupası gibi geleneksel feodalizm de topladığı artığı şövalyelere, şatolara ve asillere özgü gösterişe akıtarak israf ediyordu. Devlet feodalizmi (II. Philip İspanyası ya da XIV. Louis Fransası) ise kraliyet ordularına, sınır boyu tahkimatlarına ve saray şatafatına gömüyordu artığı.</p>

      <p class="paragraf-4">1566-1609’da Hollanda’nın İspanya karşısında zafer kazanması ve 1637-60’da parlamentonun İngiliz Kralını alaşağı etmesi, piyasanın, kâr güdüsünün, üretken yatırımlar aracılığıyla sermaye biriktirmeye hevesli eşraf ve tüccar sınıfının egemen olduğu yeni bir dünyanın kapısını aralamıştı.</p>

      <p class="paragraf-4">17. yüzyılın ikinci yarısı Hollanda’nın Altın Çağı idi. Topraklar ıslah ediliyor ve yeni tarım yöntemleri uygulanıyordu. Amsterdam’ın kuzeyindeki Zaanstreek bölgesinde, sanayiye hizmet veren 128 rüzgâr değirmeni vardı. Bir dizi ticaret üssüyle Hollanda’nın Güney Afrika, Hindistan ve Uzak Doğu ile bağlantısı sağlanıyordu.</p>

      <p class="paragraf-4">Gelişmenin hızı öylesine artmıştı ki ticari rekabet, 1652-74 arasında Hollanda ile İngiltere arasında üç deniz savaşına yol açtı –ta ki Fransa kralı XIV. Louis’e karşı koymak her ikisinin de çıkarına olduğundan bu iki burjuva devleti ittifak yapıncaya kadar. İngiltere-Hollanda çatışması devam etseydi, Hollanda mağlup olacaktı. Merkez üssü, Britanya ile uzun süreli bir mücadeleyi kaldıramayacak kadar küçüktü.</p>

      <p class="paragraf-4">Britanya tarihini, büyük bir ada olması, zengin kaynaklara sahip olması ve dinamik bir kıtanın kenarında yer alması gerçeği şekillendiriyor. Britanya etrafındaki denizler hem savunma amaçlı bir hendek, hem de ticareti kolaylaştıran bir otoban işlevi görüyor. 17. yüzyıl devrimi, İngiltere coğrafyasında saklı olan ekonomik potansiyeli açığa çıkardı. Deniz ticaretinin, donanma gücünün ve denizaşırı imparatorluğun, Britanya’yı küresel bir süper güç yapmaya yetecek kadar gelişmesini mümkün kıldı.</p>

      <p class="paragraf-4">1650’de 500.000 ton olan kömür üretimi 1800’de 15 milyon tona yükseldi. Sanayinin büyüme hızı, 1710-60 arasında yılda %0,7 iken, 1780-1800 arasında %2’ye çıktı. Şehirlerde yaşayan nüfusun oranı 1650 ile 1800 arasında %9’dan %20’ye tırmandı.</p>

      <p class="paragraf-4">Sanayi bu dönemin ancak sonuna doğru sıçrama yapabildi. 17. yüzyılın sonlarında ve 18. yüzyıl boyunca sanayi üretiminin neredeyse tamamı, zanaatkârların küçük atölyelerde yaptıkları zanaat işlerinden oluşuyordu. Makineleşme ve fabrika üretimi, 1800’e gelindiğinde bile hâlâ emekleme çağındaydı. Sermaye birikimi, üretimin kontrolünden ziyade dağıtımla mübadelenin kontrolü aracılığıyla gerçekleşiyordu. 18. yüzyıl kapitalizmi tüccar kapitalizmi idi, henüz sanayi kapitalizmi değildi. Bunun en iyi ifadesi “üçlü ticaret” denilen şeydi.</p>

      <p class="paragraf-4">16. yüzyılda, emperyal ödüllerin en büyüğü Aztekler ile İnkaların kıymetli madenleriydi. 18. yüzyılda, Antiller’in şeker kamışı plantasyonları öne çıkmıştı. Her iki durumda da bir sorun vardı: Emek kıtlığı. Avrupalı ilk yerleşimcilerin silahları ve beraberlerinde taşıdıkları hastalıklar, Kuzey-Güney Amerika’nın yerli nüfusunun neredeyse kökünü kurutmuştu. Ama (ağır şartlara imza attırılıp işçi olarak getirilen binlerce sözleşmeli hizmetkârlar dâhil) bizzat yerleşimciler de tropik hastalıklar yüzünden yok olup gitmenin eşiğine gelmişlerdi. Sıtmaya, sarıhummaya ve diğer tropik hastalıklara dirençli yeni bir iş gücüne ihtiyaç vardı. Çözüm, Batı Afrika’dan köle getirmekti.</p>

      <p class="paragraf-4">Londra, Bristol, Liverpool ve Glasgow’a şeker yetiştirmek, bu işe aracılık edenleri servete boğmak için milyonlarca Afrikalı köleleştirildi, gemilerle taşındı ve ölene kadar çalıştırıldı. 17. yüzyılın sonu ile 19. yüzyılın başı arasında 12 milyon kadar Afrikalı Atlantik’i geçti. Bunlardan yaklaşık 1,5 milyonu yolculuk sırasında hayatını kaybetti. Bu insanları köle gemilerine tıka basa doldurup bu kayıpları olağan görmek, daha fazlasının hayatta kalmasını sağlayacak koşulları sağlamaktan daha kârlıydı. Yolculuğu sağ salim atlatanlar için Antiller’de hayat hiç de daha parlak değildi. Plantasyonlarda yetersiz beslenen, aşırı çalıştırılan ve kırbaçla disipline edilen köleler arasında ölüm oranı inanılmaz yüksekti.</p>

      <p class="paragraf-4">Bu 12 milyon Afrikalı göçmenle karşılaştırıldığında bu dönemde Yeni Dünya’ya yalnızca 2 milyon kadar Avrupalı göç etti. Buna karşın, 1820’de beyaz nüfusu siyahların kabaca 2 katıydı. Avrupalılar hayatta kalıp sayılarını artırdılar. Afrikalıların payına ise ölüm düştü.</p>

      <p class="paragraf-4">Yeni Dünya’nın yerli halklarının soyunun kurutulması, tarihte insanlığa karşı işlenmiş en büyük suçlardan biriydi. Bir diğeri de köle ticaretiydi. İşlenen insanlık suçlarını meşru göstermek üzere kullanıma sokulan ırkçılık durumu daha da ağırlaştırıyordu.</p>

      <p class="paragraf-4">Şu ya da bu biçimiyle ırkçılığa tüm sınıflı toplumlarda rastlanır. Bunun üç nedeni vardır: Birincisi, artığın denetimi için rekabete tutuşan yönetici sınıfların, bu mücadelelerinde arkalarından gelecek sıradan insanları harekete geçirmeleri gerekir. Örneğin Haçlı Seferleri sırasında Ortadoğu’da soyk<span>ırım, yağma ve fetih savaşlarını haklı göstermek için Müslümanlar kâfir diye şeytanlaştırılmıştı.</span></p>

      <p class="paragraf-4"><span>İkincisi, sınıflı toplum, sırada</span>n insanları hayatta kalma mücadelesinde birbirine düşürür. Yönetici sınıf, insanların kendilerini sömürenlere karşı birleşmesi ihtimalini azaltan ayrışmaları besleyerek bu durumdan istifade eder. Örneğin Romalı soylular, yoksul yurttaşlara belli bazı ayrıcalıklar tanıyor, onları himaye ağlarına katıyorlardı; bunu yaparken “barbarlar” denilen yabancılarla köleleri aşağılamaları teşvik ediliyordu.</p>

      <p class="paragraf-4">Üçüncüsü, emperyalizm (başka halkların topraklarını, kaynaklarını ve insan gücünü ele geçirmek amacıyla askerî kuvvet kullanma), kurbanların kültürel ya da ırksal açıdan daha değersiz gösterilmesi durumunda daha kolay haklı gösterilebilir. Emperyalizm böylece bir “uygarlaştırma” görevi olarak sunulabilir.</p>

      <p class="paragraf-4">18. yüzyıl boyunca Avrupa sömürgelerinin hızla artması ve köle ticaretinin aynı ölçüde hızlı biçimde büyümesi, ırkçı ideolojiyi yeniden biçimlendirip onun tarihsel önemini olduğundan fazla göstermekte kullanıldı. Yeni ırkçılık, üçlü ticaret bağlamında geliştirildi. Gemilerle Batı Afrika’ya taşınan ticaret malları, siyah kölelerle değiş-tokuş ediliyordu. Yerel şefler, piyasanın ihtiyacını karşılayıp ithal edilen prestij mallarını alabilmek için köleleştirme savaşları veriyordu. Atlantik Okyanusu’nu aşan köleler, köle pazarlarında plantasyon sahiplerine satılıyordu. Gemiler, şeker, tütün ve sonraları pamuk dolu olarak Avrupa’ya dönüyordu.</p>

      <p class="paragraf-4">Irkçılık, yerli halkın daha değersiz olduğu gerekçesiyle sömürgelerin varlığını ve köleliği meşru gösteriyordu. En kötü durumda, yalnızca ağır işleri yapabilecek, insandan aşağı varlıklar olarak görülüyorlardı. En iyi durumdaysa bunlar, uygarlaşıp Hristiyan olmak için yardıma ihtiyacı olan, kara cahil ve geri kalmış insanlardı.</p>

      <p class="paragraf-4">Kapitalizm her zaman son derece çelişkili olagelmiştir. Bir yanda, ekonomik dinamizmiyle insanların ihtiyaç duydukları mal ve hizmetleri sağlama gücümüzü inanılmaz ölçüde artırmıştır. Öte yanda, dünyanın zenginliğinin bir azınlığın kontrolünde olması, bir sürü insanı sürekli mahrumiyete mahkûm etmiştir.</p>

      <p class="paragraf-4">18. yüzyılda bu çelişki, İngiltere’nin liman şehirlerindeki tüccar-kapitalist sınıfının zenginliği ile Atlantik’i aşıp Antiller’in plantasyonlarında ölesiye çalışanların sefaleti arasındaki tezatta görülüyordu. Ama burjuvazinin küresel hâkimiyetini kurmasında ödenen beşerî bedel bundan ibaret değildi. Britanyalı yöneticiler, sömürgelerden elde edilecek göz kamaştırıcı ödüllerin peşinde koşarken acımasızdılar. Güç dengesinin aleyhlerine bozulduğunu sezen diğer yöneticiler, dünya hâkimiyeti yarışına katılmaya mecbur olduklarını hissettiler. Sonuçta, Avrupa arka arkaya savaşa tutuştu ve Avrupa’nın savaşları giderek küreselleşti.</p>

      <p class="ara1" xml:lang="en-GB">İmparatorluk Savaşları</p>

      <p class="paragraf-4">İngiliz Devrimi, dünya tarihinin en belirleyici olaylarından biriydi, çünkü Britanya’yı, dünyanın dört bir tarafına ulaşabilen yeni bir kapitalist ekonominin sıçrama tahtası yapmıştı. Bir kere başladıktan sonra önüne hiçbir şey geçemezdi.</p>

      <p class="paragraf-4">17. yüzyılın sonunda Avrupa’nın hâkim gücü Fransa idi. Nüfusu Britanya’nın üç katıydı ve Fransız ekonomisinin üretim düzeyi de aynı ölçüde büyüktü. Ancak, dinamik ekonomisi nedeniyle Britanya’nın nüfusu ve üretim düzeyi 18. yüzyıl boyunca Fransa’dan daha hızlı arttı. Üstelik bir anakara gücü olarak Fransa, toprak sınırlarını korumak için daha büyük bir ordu beslemek zorundaydı. Bunun aksine, Britanya bir deniz gücü ve ada kale olduğundan yöneticileri, orduyu küçük ama donanmayı güçlü tut politikası izliyordu.</p>

      <p class="paragraf-4">Britanya devleti mali açıdan da güçlüydü. Her ne kadar parlamentoya hâkim olan tüccarlarla toprak sahipleri düşük maliyetli bir yönetimi ve anakarayla savaşa girmekten kaçınmayı savunuyorsa da, Britanya’nın büyüyen kapitalist ekonomisi, hayati çıkarları tehlikede olduğunda orduyu destekleyecek kaynaklara sahipti. Örneğin 1694’te kurulduktan sonra hızla kaynak toplayan İngiltere Bankası, Kraliyet Donanmasının büyütülmesi için kredi sağlayabiliyordu. Hızla büyüyen ticaret ve modern bankacılık, Britanya’ya önemli avantajlar sağlıyordu.</p>

      <p class="paragraf-4">Britanya ile Fransa arasındaki çatışma, 1688-1815 arasında hâkim küresel kırılma çizgisiydi. İlk başlangıçta İngiliz Devrimi’ne, en sonundaysa Fransız Devrimi’ne karşı mücadeleyle örtüşmüştü.</p>

      <p class="paragraf-4">Avrupa coğrafyasının, burayı bir savaşan devletler kıtası yaptığını hatırlatmamız yerinde olur. Doğu-güney yönünde iletişimin kolaylığı, deniz yolları ve gemilerin işlemesine elverişli su yolları, hareketi çabuklaştırıyordu. Aynı zamanda, birçok yarımadası ve farklı ekolojik bölgeleriyle hem etnik yapıların hem de “ulusların” çeşitliliğini besliyordu. Roma İmparatorluğu’nun yıkılmasından bugüne Avrupa’da tüm kıtaya yayılacak hiçbir emperyal proje başarılı olmamıştır. Emperyal efendilik heveslileri, çok güçlü bir hasım kuvvetler koalisyonuyla karşılaşmıştır daima.</p>

      <p class="paragraf-4">16. yüzyıldan itibaren Britanya’nın geleneksel politikası, tek bir gücün Avrupa’ya egemen olmasını engellemek, özellikle de ada kalenin güvenliğini tehdit eden Manş Denizi limanlarının kontrolünü elinde tutmak olmuştur. Bu, ittifaklar, mali destekler ve yurtdışına gönderilen askerî güçler bileşimiyle başarılmıştır. Britanya, 18. yüzyıl boyunca Fransa’ya karşı ardı ardına ittifaklar kurulmasına öncülük etti, askerlerinin paralarını ödeyebilsinler diye Alman devletçiklerine mali destek sağladı ve Avrupalı müttefiklerinin yanında savaşmaları için “Kırmızı Urbalılar” denilen küçük ordularını düzenli olarak gönderdi.</p>

      <p class="paragraf-4">Önceleri Britanya zayıf gözüküyordu. Devrimci halk hareketinin 1649-60 arasında ezilmesi sonucunda Restorasyon’ın ardından Kralcılığın yeniden dirilmesini, Fransız monarşisi iyi kullandı. 1685’te II. Charles’ın yerine kardeşi II. James geçti. Katolik olan James Fransa yanlısıydı ve katı bir mutlak monarşi taraftarıydı. Fransa’nın mali desteğiyle, Kralcı karşı-devrimin potansiyel aracı olarak İrlandalılardan oluşan bir Katolik ordu kurmuştu. İlk önceleri, İngiltere’nin mal-mülk sahibi kesiminin desteğini almıştı. II. Charles’ın gayrimeşru oğlu olan, koyu Protestan Monmouth Dükü, taht üzerine hak iddia etmek üzere 1685’te West Country’ye ayak bastığında parlamento ve ordu James’i destekledi. 1641-49 devrimci halk hareketinin canlanmasından korktular ve “O Güzel Dava”, Sedgemoor Muharebesi’yle tam bir yenilgiye uğratıldı.</p>

      <p class="paragraf-4">Ama Kralcılık, Protestan toprak sahipleriyle tüccarların mülkleri, güçleri ve dinleri açısından ciddi bir tehditti. James’in niyeti açığa çıktığında ve Sedgemoor’dan sonra halk devrimi tehlikesinin azalmasıyla, parlamento ile ordunun önde gelen liderleri bir darbe planladılar. 1688 Şanlı Devrimi, 1645 zaferinin ve 1660 uzlaşmasının yeniden onaylanması demekti. Hollanda yöneticisi Orange’lı William ile II. James’in büyük kızı Mary Stuart, İngiltere, İrlanda ve İskoçya tahtına çıkmaya çağrıldılar. William’ı destekleyen ordu ayaklandı ve James Fransa’ya kaçtı.</p>

      <p class="paragraf-4"><span>Jakobitler denilen II. James yandaşları 1746’ya kadar tehdit olmayı sürdürdüler. Fransa’nın desteğiyle, Protestanların İngiltere, İrlanda ve İskoçya krallıklarının tahtına geçmesini önlemek için bir dizi girişimde bulundular –en dikkat çekicileri 1689-91, 1715 ve 1745-46 idi. Jakobit isyanları, Britanya ile Fransa arasındaki daha geniş kapsamlı, küresel bir çatışmanın parçasıydı. Bu iki devlet, 1688-1815 arasında birbirleriyle altı büyük savaşa tutuştular. Bu dönemin yarısında resmen savaş halindeydiler.</span></p>

      <p class="paragraf-4">Britanya ile Fransa arasındaki bu üstünlük savaşı, o dönemin tüm çatışmalarına hâkim olan çelişkiydi: Dokuz Yıl Savaşı (1688-97), İspanya Veraset Savaşı (1701-14), Avusturya Veraset Savaşı (1740-48), Yedi Yıl Savaşı (1756-63), Amerikan Bağımsızlık Savaşı (Fransa, 1778-83 arasında Britanya’ya karşı mücadele etmişti), Fransız Devrim ve Napolyon Savaşları (1793-1815 arasında Britanya ile Fransa neredeyse aralıksız savaştılar). Çatışma küreseldi. Merkezi Avrupa idi ama Hindistan, Antiller, Kuzey Amerika ve başka yerlerde de hem karada hem de denizde önemli mücadeleler yaşandı.</p>

      <p class="paragraf-4">Britanya’nın en başından itibaren üç önemli avantajı vardı. Birincisi, İngiliz Devrimi sırasında yeni bir ordu ve savaş tarzı ortaya çıkmıştı. Mutlak monarşi idaresindeki Fransız ordusu yavaş, temkinli ve aşırı savunmacı “mevzi savaşları” yapıyordu. Bunun aksine 1645-60 Yeni Model Ordu geleneği uyarınca İngiliz savaş doktrini hareketliliğe, ateş gücüne ve saldırıya önem veriyordu.</p>

      <p class="paragraf-4">İkincisi, ekonomik zenginliği ve sağlam mali altyapısı sayesinde Britanya, kıta Avrupası’ndaki müttefiklerinin askerî katkılarına mali destek verebiliyordu.</p>

      <p class="paragraf-4">Üçüncüsü, Fransızlarla karşılaştırıldığında Britanyalılar, deniz operasyonlarına ve sömürgeci seferlere kat kat fazla kaynak ayırabiliyordu. Manş Denizi İngilizleri koruyordu. Fransızlar, uzun kara sınırlarını savunmaya öncelik vermek zorundaydı.</p>

      <p class="paragraf-4">Bu avantajlar, Britanya nüfusu ile üretim düzeyinin Fransa’dan daha hızlı büyüdüğü gerçeğiyle bir arada düşünüldüğünde, Fransa’nın gücünün Avrupa ile sınırlanması ve Fransız İmparatorluğu’nun denizaşırı topraklarının kaybedilmesi anlamına geliyordu.</p>

      <p class="paragraf-4">Britanya’nın bu yüzyılda jeopolitik zaferini ilan etmesinde iki muharebenin belirleyici rolü oldu. Malborough Dükünün 1704’te Blenheim Muharebesi zaferi, XIV. Louis Fransası’nın kıta Avrupası’ndaki hegemonyasını sona erdirdi. Wellington Dükünün 1815’te Waterloo’da kazandığı zafer de Napolyon Fransası için aynı sonucu doğurdu. Bundan böyle Britanya, 19. yüzyılın büyük kısmında hâkim küresel süper güç olacaktı. 1815-1914 arasında Avrupa’da büyük bir savaşa girmeyen Britanya’nın Fransa karşısındaki jeopolitik zaferi ve Sanayi Devrimi’ne öncülük etmesi, bu hâkimiyeti getirmişti. Her iki başarının kökü de, Britanya toplumunun 17. yüzyıl ortasında geçirdiği devrimci dönüşümde yatıyordu.</p>

      <p class="paragraf-4">Britanya’nın egemenliği, ikinci burjuva devrimleri dalgasına önemli katkı yaptı. Avrupa’nın mutlakiyetçi ve devlet-feodal monarşileri, Britanya’nın dinamik kapitalist ekonomisinin başarılarıyla boy ölçüşemiyordu. Fransa giderek daha geriye düştü ve jeopolitik rekabetin şiddetlenen baskısı, 1789 patlamasında önemli bir etken oldu.</p>

      <p class="paragraf-4">Ancak, bundan önce Amerikalılar gösterişli bir genel prova sahnelediler. 1775’te Massachusetts kırsalında, Lexington ve Bunker Hill’de, misket tüfeklerinin yaylım ateşi altında yeni bir devrim çağı başladı.</p>
    </div>
  </div>
</body>
</html>
