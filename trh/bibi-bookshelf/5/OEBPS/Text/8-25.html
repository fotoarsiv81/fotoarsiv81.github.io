<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>8-25.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x8-25.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1-1">13</p>

      <p class="resimciz-1"><img alt="4.png" class="image" height="9" src="../Images/4_fmt13.jpeg" width="181" /></p>

      <p class="anabaslik-2" id="toc_marker-15">BÜYÜK BUNALIM VE FAŞİZMİN YÜKSELİŞİ</p>

      <p class="tarih">1929–1939</p>

      <p class="resim-4"><img alt="3.png" class="image" height="21" src="../Images/3_fmt14.jpeg" width="57" /></p>

      <p class="paragraf-4">Dünya devriminin yenilgisi ve Rus devriminin tecrit edilip içten içe çürümesi, görece istikrarlı kısa bir dönemi getirdi. Kapitalist sistem toparlandı, dünyanın yöneticileri biraz daha rahat uyudular ve 1917-23 devrimci kitle hareketleriyle kıpırdanan milyonlar bir kez daha gündelik hayatın uyuşukluğuna kapıldılar. Ama bu soluklanma fırsatı kısa sürdü.</p>

      <p class="paragraf-4">1920’lerin ekonomik patlaması, finansal spekülasyona bağlı kaygan bir zemin üzerine inşa edilmişti. Patlama 1929’da daralmaya döndüğünde sistem yeni, zorlu ve daha önce yaşananlardan derin bir krize savruldu. Büyük Bunalım denilecek bu dönemde toplumsal koşullar öyle umutsuzdu ki milyonlarca insan, Avrupa ve dünya tarihinin seyrini belirlemek için bir kez daha kitlesel mücadelelere yöneldiler.</p>

      <p class="paragraf-4">Bu mücadeleler, faşizm ve sosyalist devrim kuvvetleri arasındaki şiddetli sürtüşmede billurlaştı. Faşizm kıtanın her yerinde zafer kazanarak hâkimiyet kurdu. Sonuç, ilkinden daha da uzun, kanlı ve vahşi bir dünya savaşı oldu.</p>

      <p class="ara1" xml:lang="en-GB">Kükreyen Yirmiler</p>

      <p class="paragraf-4">Savaş sonrası dönemin mücadele ve radikalleşme dalgası ABD’de kısa ömürlü oldu. 1920’lerden itibaren ekonomi hızla büyüdü ve yeni bireycilik kültürü yerleşti. 1928’de üretim düzeyi 1914’ün iki katına çıkmıştı. İktisatçılar, kapitalizmin “çocukluk hastalıkları”nın artık geçmişte kaldığını ve “dünyanın ekonomik durumunun, büyük bir ileri atılımın eşiğinde olduğumuza işaret ettiğini” ilan ettiler.</p>

      <p class="paragraf-4">Amerika pazarı, önceden sadece küçük bir azınlığın faydalanabildiği tüketim mallarına boğuldu. Elektrik sıradan evlere de ulaştı. Orta sınıf aileler de telefon, gramofon, elektrikli süpürge ve buzdolabı sahibi oldular. Her hafta milyonlarca kişi sinemaya gitti. Otomobil, lüks olmaktan çıkıp bir kitle pazarı metası oldu. Amerikan Rüyası, gündelik bir gerçeklik haline gelmiş gibiydi. General Motors’un müdürü ve Demokrat Parti Ulusal Komitesi’nin başkanı John J. Raskob, “herkes zengin olmalı” diyordu. Birçok sıradan Amerikalı da aynı fikirdeydi.</p>

      <p class="paragraf-4">Avrupa’nın “Kükreyen Yirmiler”e katılması yavaş oldu. Avrupa’da savaşın ekonomik etkisi, toplumsal altüst oluşlar ve büyük devrim dalgası, ABD’de olduğundan daha güçlüydü. Ama 1923’ten sonra Avrupalılar da Caz Çağı’na katıldı.</p>

      <p class="paragraf-4">ABD’den kredi akışını sağlayan Dawes Planı, 1920’lerin sonlarında Alman kapitalizminin yeniden canlanmasına ve Weimar Cumhuriyeti’nin istikrar kazanmasına yardımcı oldu. Britanya, Orta Avrupa ile Güney-Doğu bölgelerinde gelişen (otomobil, hava taşıtları ve dayanıklı tüketim malları gibi) yüksek teknoloji sanayileriyle yeni sanayi devrimini başlattı ve eski şehir merkezlerinin etrafında yeni banliyöler kuruldu.</p>

      <p class="paragraf-4">ABD’de olduğu gibi kapitalizmin yeniden istikrara kavuşması, kalıcı refah ve uyum beklentilerinde iyimserliği körükledi. “Ekonomimiz sağlam”, diyordu Almanya’nın Sosyal Demokrat şansölyesi Hermann Müller 1928’de; “sosyal refah sistemimiz sağlam; göreceksiniz, Komünistlerin yanı sıra Naziler de geleneksel partiler içinde eriyip gidecekler”. Önde gelen Alman iktisatçılar aynı fikirdeydiler: “Avrupa’nın ekonomik hayatında karşıt eğilimlerin birbirini dengelemesi, zayıflaması ve en nihayetinde ortadan kaybolması eğilimi açıkça görülüyor”.</p>

      <p class="paragraf-4">Ama kapitalizmin çelişkileri ortadan kalkmamıştı. Ekonomik toparlanmanın belirgin sınırlarının olduğu, her ne kadar üzerinde pek durulmasa da aynı ölçüde önemliydi. I. Dünya Savaşı’na giden yıllarda ve savaş sırasında, dünya ekonomisini devletlerin silahlanma harcamaları ayakta tutmuştu. 1873-96 Uzun Bunalım’ını sona erdiren, yine savaş öncesi dönemin silahlanma yarışıydı. 19. yüzyılın sonlarında bile sistemin tehlikeli şekilde silahlara bağımlı olduğuna dair işaretler görülüyordu. 1918’den sonra silah harcamaları savaş dönemine göre epey düştü. Sonuç kitlesel işsizlikti. Böylece sistem, sivil üretimi kaldığı yerden düzenli şekilde sürdüremediğini kanıtlamış oldu. Piyasanın “kendi kendini düzenleyici” olmadığı anlaşıldı.</p>

      <p class="paragraf-4">1920’lerde büyüme düzensiz ve mütevazı kaldı. Her başarının karşılığında bir başarısızlık vardı. İki savaş arasındaki dönemde Britanya’da işsiz sayısı hiçbir zaman 1 milyonun altına inmedi. Savaş tazminatları 1920’lerin başında Alman ekonomisine diz çöktürdü ve hiperenflasyon yüzünden 1923’te tasarrufların değeri neredeyse sıfırlandı.</p>

      <p class="paragraf-4">Almanya’nın savaş tazminatı ödemeleri Fransız ekonomisini desteklerken, savaş kredilerinin geri ödemeleri ve “kolay para” politikası (düşük faiz oranları aracılığıyla ucuza kredi) ABD ekonomisini canlandırdı. ABD ekonomisinin on yıl boyunca hızla büyümesi bu sayede oldu. Ama bazı kapitalistler, sırf diğerlerinin sesi ciyaklama gibi çıktığından “kükrüyordu”. Amerikan rüyası aslında bir yanılsamaydı.</p>

      <p class="paragraf-4">Kapitalizmin temel çelişkisi, işyerinde düşük ücretleri dayatırken pazar yerinde yüksek harcamalara gereksinim duymasıdır. Uzun dönemde ikisini birden yapamazsınız. Maliyetleri düşürüp kârları artırmak için ücretler bastırıldığında işçilerin, emekleriyle ürettikleri malları satın almaya güçleri yetmez. Ama eğer ücretler artıp kârlar düşerse, kapitalistleri yatırım yapmaya teşvik edecek bir şey olmaz. Çünkü sisteme güç veren kâr arayışıdır.</p>

      <p class="paragraf-4">Amerika’nın Kükreyen Yirmiler’inde çiftçilik gelirleri bastırılmış, ücretler artmamıştı. “Reel ekonomi”de talep bu nedenle baskılanmıştı. Bunun sonucunda sanayi yatırımları, sistemde bol bulunan artık sermayeyi ememeyecek kadar ağır artıyordu. Böylece artık sermaye spekülasyona yöneldi. Daha özelde, Wall Street Borsası’nın kendi kendini besleyen spekülasyon balonunu şişirdi.</p>

      <p class="paragraf-4">F. Scott Fitzgerald’ın romanı <span class="char-style-override-9">Muhteşem Gatsby</span> (1926), dönemin anlamsızlığını iyi kavrar. Amerikan burjuvazisinin ahlaksızca zengin üyeleri olan roman karakterlerinin beyhude hayatları, toplumsal işlevlerinin olmamasına ayna tutar. Boş kafalar ve hiç bitmeyen kendi kendini şımartma turları, finansal asalaklığın balon ekonomisini yansıtır.</p>

      <p class="paragraf-4">Finansal balonlar kapitalizm kadar eskidir. 17. yüzyılda Hollanda’da lale soğanı ticaretinde (“Lale Çılgınlığı”) ve 18. yüzyıl başlarında İngiltere’de sömürge yatırımlarında (Güney Denizi Balonu”) spekülasyon balonları ortaya çıkmıştı. 1873-96 Uzun Bunalımı, spekülatif patlamayı takip eden finansal çöküntüyle başlamıştı.</p>

      <p class="paragraf-4">Balonların işleyiş tarzı basittir. Kâğıttan bir varlığa olan talep yeterince yüksekse o varlığın fiyatı yükselecektir. Eğer bir varlığın fiyatı yükseliyorsa, ileride sattıkları zaman fiyatın daha da yükselmiş olmasından ötürü kâr yapacaklarını uman daha çok yatırımcı onu almak isteyecektir. Ortada yeterince artık sermaye varsa ve yüksek talep yüzünden kâğıttan varlığın fiyatı yükselip duruyorsa, varlığın ayakları yerden kesilebilir: Sırf daha çok yatırımcı satın almak istediği için varlığın fiyatı yükselmeye devam eder –varlığın fiyatı ile temsil ettiği mallarla hizmetlerin gerçek değeri arasındaki ilişkiye <span class="char-style-override-9">bakılmaksızın</span>.</p>

      <p class="paragraf-4">Kâğıttan varlıklar esasen sahiplik hakkı karşılığında para borç verilmesi demektir. Şirket hisse senetleri, devlet tahvilleri, sigorta poliçeleri, döviz mevcutları, ipotek paketleri, metaların önceden satın alınması ve pek çok başka biçimi alabilir bu varlıklar. “Finansal hizmetler sektörü” bu açıdan oldukça hünerlidir. Sermayenin “normal” getirisi, reel ekonominin kârlarından alınacak paydır. “Spekülatif” getiri, kâğıttan varlığın fiyatı ile gerçek metaların değeri arasındaki bağ koptuğu zaman ortaya çıkar. Fiyat artışları böylece kendi kendini idame ettirmeye başlar ve çabucak zengin olmak amaçlı alım-satım çılgınlığında astronomik düzeylere çıkabilir.</p>

      <p class="paragraf-4"><span>Küresel borçlar 1920’lerde yaklaşık %50 arttı. Bu, fiktif sermaye yaratılmasının bir ölçüsüdür. Yepyeni holding şirketleri ve yatırım ortaklıkları kategorileri ortaya çıktı. Bu şirketler bir şey üretmiyordu. Tek yaptıkları diğer şirketlerin hisse senetlerini alıp satmaktı. Yatırım yaptıkları şirketler de sıklıkla başka holding şirketleri ve yatırım ortaklıkları oluyordu. Bazen fiktif sermaye beş, hatta on katmanlı bir derinliğe ulaşabiliyordu.</span></p>

      <p class="paragraf-4">Goldman Sachs Alım-Satım Şirketi bir örnektir. 4 Aralık 1928’de kurulan şirket ilk olarak 100 milyon dolarlık hisse senedi çıkardı ve bunun %90’ını doğrudan halka sattı. Ardından, bu sermayeyi kullanarak başka şirketlerin hisse senetlerine yatırım yaptı. Şubat 1929’da Goldman Sachs başka bir yatırım ortaklığıyla birleşti. Varlıklarının değeri artık 235 milyon dolardı. Ortak girişim Temmuz ayında Shenandoah Şirketi’ni kurdu. 102 milyon dolarlık hisse senedini satışa çıkardığında, yedi kat fazla teklif toplandı. Bu havadan para kazanma mucizesini kimse kaçırmak istemiyordu. Şirket elbette gerektiği gibi davranarak daha çok hisse senedi çıkardı.</p>

      <p class="paragraf-4">Çılgınlık hali iyice doruğa çıkarken yabancı kredilerden, sanayi yatırımlarından ve altyapı projelerinden çekilen para bu mecraya akıtıldı. Hiçbir şey Wall Street spekülasyonu kadar kârlı değildi. Gevşek para politikası ve zayıf ekonomi, kâğıttan varlıkların fiyatı ile gerçek metaların değeri arasında muazzam bir dengesizliğe yol açmıştı.</p>

      <p class="paragraf-4">Balon bir tuzaktı. Bazı gözlemciler uyarmaya çalıştılar. “Er ya da geç çöküntü gelecek”, diyordu 5 Eylül 1929’da düzenlenen Ulusal İş Dünyası Konferansı’nda Roger Babson; “ve felaketle sonuçlanabilir”, diye ekliyordu. Ama kıyametten bahseden peygamberlere hoş gözle bakılmıyordu. Çok zengin bir sürü kişi, kendilerini daha da zengin yapacak bahislere servet yatırmıştı. Başkan Coolidge’in geçen Aralık ayında yaptığı iyimser Ulusa Sesleniş konuşmasının kesinlikle arkasındaydılar: “Hiçbir ABD Kongresi’nin önünde, şu anda gördüğümüzden daha sevindirici bir gelecek manzarası olmamıştı … Sükûnet, gönül rahatlığı … ve tüm zamanların rekorunu kıran bir refah düzeyi”.</p>

      <p class="paragraf-4">Kısa bir süre sonra borsada gerginlik baş gösterdiğinde Maliye Bakanı Andrew Mellon hiç gecikmeksizin güvence veriyordu: “Endişeye mahal yok. Refahımızdaki hızlı artış devam edecektir”. <span class="char-style-override-9">The Wall Street Journal</span> da yatırımcıların “kaygılarını” gidermeye gayret ediyordu: “Dün hisse senetlerinin ana gövdesinde gözlenen fiyat hareketleri, teknik yeniden ayarlama yüzünden geçici olarak duran büyük ilerleyiş özelliğini sergilemeyi sürdürdü”.</p>

      <p class="paragraf-4">24 Ekim 1929’da Wall Street Borsası çöktü. Finansal çöküntü dünyayı Büyük Bunalım’a sürükleyerek sonunda Stalingrad, Auschwitz ve Hiroşima’ya yol açacak bir dizi olayı tetikledi. İnsanlık tarihinin en büyük trajedisi sahnelenmeye başlıyordu.</p>

      <p class="ara1" xml:lang="en-GB">Aç Otuzlar</p>

      <p class="paragraf-4">“Kara Perşembe”de Wall Street Borsası neredeyse üçte bir değer kaybetti. Binlerce finans kapitalisti mahvoldu. Milyonlarca sıradan insan tasarruflarını kaybetti. Çöküntü bir kez başladı mı, öncesinde gelen balon gibi kendi kendini idame ettirir. Nasıl ki yükselen fiyatlar spekülatif sermayeyi girdaba çekiyorsa, şimdi de çöken fiyatlar, fiyatlar daha fazla düşmeden çılgıncasına hisseleri elden çıkarma, sermayeyi “likide etme” [<span class="char-style-override-9">nakde çevirme</span>], piyasadan çıkma koşuşturmacasına yol açtı. Yatırımcılar riske fazlasıyla açık olduklarını gördüklerinde, dahası borçları ödemek için başka borçlar tahsil edilmeye çalışıldığında, panik halinde satış çılgınlığı ve fiyat düşüşleri başladı. Bütün finansal yükümlülükler yapısı birdenbire çözülüp dağıldı.</p>

      <p class="paragraf-4">Shenandoah Şirketi hisselerinin değeri 36 dolara kadar çıkmıştı. Sonunda 50 sente düşecekti. Goldman Sachs Alım-Satım Şirketi’nin hisseleri 222,50 doları görmüştü. İki yıl sonra 1-2 dolara alınabiliyordu.</p>

      <p class="paragraf-4">Çöküntü bir anda oluvermedi. Tarımda 1927’den beridir durgunluk vardı ve sanayi, aşırı genişlemeyle eksik tüketim yüzünden 1929’un bahar ve yaz aylarında klasik çevrimsel düşüş belasıyla boğuşuyordu. Tarım ve sanayi krizleri, finansal çöküntüyü tetikledi. Ama çöküntü ardından tekrar reel ekonomiyi etkileyerek kredileri çökertti, borçları ve yatırımları boğdu, talebi daralttı.</p>

      <p class="paragraf-4">Sermayenin merkezîleşmesi ve yoğunlaşması krizin ölçeğini büyüttü. Küçük ya da orta ölçekli bir firma iflas ettiğinde bunun genele etkisi sınırlı olur; diğer birçok firma faaliyetlerine devam eder. Büyük bir banka ya da sanayi şirketi iflas ettiğinde, birçok işletmeyi de beraberinde sürükleyerek ekonomi genelinde deflasyonist dalgaya yol açar. İşte olan tam da buydu. 1933’e geldiğimizde 9.000 Amerikan bankası kapanmış, sanayi üretimi yarı yarıya azalmış ve her üç işçiden biri işsiz kalmıştı. Üstelik ufukta toparlanmaya ilişkin ufacık bir parıltı bile yoktu. Amerikan kapitalizmi, suyun üzerinde cansız yüzüyor gibi gözüküyordu.</p>

      <p class="paragraf-4">Dünya sistemi, dünya krizi demekti. Wall Street Çöküşü küresel durgunluğu tetikledi. Dünya ticaretinin değeri, 1929’un üçte birine geriledi. Dünya genelinde işsiz sayısı 10 milyondan 1932’de 40 milyona fırladı. O yıl, Almanya’da her üç işçiden biri, Britanya’da her beş işçiden biri işsizdi.</p>

      <p class="paragraf-4">Dünya liderlerinin izledikleri politikalar, Büyük Bunalım’ı felaket boyutuna getirdi. Çöküntüye ilk anda şiddetli kesintilerle yanıt verilmedi ama 1931’de dünya ekonomisi hızla inişe geçince siyasetçiler paniğe kapıldılar. ABD Başkanı Hoover, “sağlam para” ve “dengeli bütçe” politikasıyla kafasını bozmuştu. Büyük çapta harcamalar gerektiren programları alenen eleştiriyor ve seçimle yerine geçecek Franklin D. Roosevelt’e, günümüzde “açık azaltma” denilen şeyin erdemleri üzerine dersler veriyordu. Maliye Bakanı’nın önerdiği ilaç, “emekten kurtul, hisse senetlerinden kurtul, çiftçilerden kurtul” idi.</p>

      <p class="paragraf-4">Dahası, aşırı sağ rejimlerin kitlesel direniş karşısında kesintilerde ısrar etmesi sonucunda çok geçmeden demokrasi de saldırı altında kaldı. Muhafazakâr Alman şansölyesi Heinrich Brüning’in çöküntüye yanıtı ücretlerde, maaşlarda kesinti yapmak, fiyatları düşürmek ve vergileri yükseltmek oldu. Bunu, her dört Alman işçisinden birinin işsiz olduğu bir zamanda yapıyordu. Sonuç, her üç işçiden birinin işsiz kalması oldu. Brüning makamında uzun süre kalamadı. Ekonomik krizin derinliği ve Alman toplumunun kutuplaşması, siyasi sistemi felce uğrattı. Brüning’in istifasından sonra Cumhurbaşkanı Hindenburg birbiri ardına yeni şansölyeler görevlendirdi: von Papen, von Schleicher, Adolf Hitler. Hiçbiri parlamenter çoğunluğa sahip olamadı. Alman şansölyeleri devleti geçici kararnamelerle yönettiler. Almanya’da 1930’lardan itibaren demokrasi işlemez oldu. Hindenburg’un iktidara getirdiği ve Almanya’nın geleneksel yöneticileri adına hareket eden Nazi diktatörlüğü, Ocak 1933’ten sonra demokrasiyi bütünüyle rafa kaldırdı.</p>

      <p class="paragraf-4">Britanya’da, 1929 seçimleriyle iş başına gelen İşçi Partisi hükümeti finans kapitalin kuşatmasıyla karşılaştı. İşsizlik hızla yükselirken “hayati öneme sahip bütçe dengesini” tutturmak için işsizlik yardımları düşürüldü. Kabine bakanlarından birisi o günleri şöyle hatırlıyordu:</p>

      <p class="alinti">Aklımdan hiç çıkaramadığım anılardan biri … ülkenin hükümetini temsil eden 20 erkekle bir kadının, karanlık bir pazar akşamında Downing Street bahçesinde oturup, sterlinin kurtarılıp kurtarılmayacağı ve işsizlik yardımlarının yüzde 10 düşürülmesi koşulunda ısrar edilip edilmeyeceği konusunda New York’tan gelecek telgrafı beklemesiydi.</p>

      <p class="paragraf-4">Bu koşulda ısrar edilecekti. Bankacılar, İşçi Partisi hükümetinin tamamen boyun eğmesinin bir göstergesi olarak işsizlerin fakirleştirilmesini istiyorlardı. Bu kararın ittifakla alınmasını istiyorlardı: Bütün kabine bu yönde oy kullandı. Aksi takdirde hükümetin istifa etmesi gerekecekti. “Böylelikle, Britanya Hükümetinin personelini ve politikasını belirleyenler Britanyalı ve Amerikalı finansçılar oldu”, diye yazmıştı Fabiyenlerin önde gelenlerinden Beatrice Webb günlüğüne. “Âlâsından kapitalist sınıf diktatörlüğü!”</p>

      <p class="paragraf-4">Kabine bölündü. Hükümet istifa etti. Eski başbakanlardan İşçi Partili Ramsay MacDonald, açıkların azaltılmasını savunan gerici “Milli” Hükümetin başkanı oldu.</p>

      <p class="paragraf-4">Hükümetler ayrıca ihraç ürünlerini ucuzlatmak için paralarını devalüe ederken, ithal ürünlerini pahalılaştırmak için de yeni gümrük tarifeleri getirdiler. Ama korumacılık rekabetçi bir süreçtir. Rakip devletler de aynısını yaptığı zaman hızlanan bir “dibe doğru yarış” başladı; düşen fiyatlar ve daralan pazarlar, uluslararası ticarette feci bir çöküşe yol açtı.</p>

      <p class="paragraf-4">Ekonomik gerilemeyle finansal çöküntüye ek olarak deflasyon ve korumacılık, toparlanma olasılığını toptan ortadan kaldırarak, dünyayı ekonomik düşüşle ve kitlesel fakirleşmeyle geçecek bir on yıla mahkûm etti. Devlet politikalarını eleştiren liberal bir iktisatçı olan John Maynard Keynes’in “eksik istihdam dengesi” (sürekli kitlesel işsizlik) dediği durum sağlanmış oldu.</p>

      <p class="paragraf-4">Büyük Bunalım’ın iktisadı, tımarhane iktisadıydı. Tüm ekonomi sistemlerinin amacı, insanların tatmin edici ve mutlu bir hayat sürmek için ihtiyaç duydukları mallarla hizmetleri üretmek olmalıdır. Ama kapitalizmin amacı bu değildir.</p>

      <p class="paragraf-4">Kapitalizm, kârın ve bir azınlığın zenginleşmesinin yön verdiği rekabetçi bir sermaye birikimi sistemidir. Kâr dürtüsü (nasıl olursa olsun, olabildiğince çok ve çabuk kâr yapmak), 1920’lerin spekülatif balonunu yaratmıştı. Şimdi, çöküntü koşullarında kârların desteklenmesi demek, ücretlerde kesintiler yapılması, hizmetlerin azaltılması ve ticaretin boğulması, böylelikle de dünyanın kalıcı bir durgunluğa sokulması demekti.</p>

      <p class="paragraf-4">Yüz milyonlarca insanın hayatı kararmıştı. Piyasaların daralması ve fiyatların çökmesi, çiftçileri mahvetmişti. Çalışanlar işlerini kaybetmiş, aşevlerinin ücretsiz dağıttığı yiyeceklerle yaşıyorlardı. Çalışmaya devam edenler işten atılma korkusuyla yaşarken, patronlar ise ücretler, çalışma koşulları ve iş yükü konularında saldırıya geçmişlerdi.</p>

      <p class="paragraf-4">Kemer sıkma politikalarını uygulayan anayolcu partiler Avrupa genelinde gözden düşerken siyaset, radikal işçi sınıfı hareketleri ile faşist orta sınıf hareketleri arasında giderek kutuplaştı. Berlin, Viyana, Paris, Barselona ve Londra sokaklarında umutla çaresizliğin kuvvetleri, devrimle karşı-devrimin kuvvetleri 1930’lar boyunca Avrupa’nın tam kalbinde defalarca çatıştılar.</p>

      <p class="ara1" xml:lang="en-GB">1933: Nazilerin İktidarı Ele Geçirmesi</p>

      <p class="paragraf-4">Nasyonal Sosyalist Alman İşçi (Nazi) Partisi’nin lideri Adolf Hitler, 31 Ocak 1933’te Alman şansölyesi oldu. Bir ay sonra Komünist Parti yasaklandı, parti gazetesi kapatıldı ve 10.000 kadar parti üyesi çalışma kamplarına gönderildi. Bunun üzerinden fazla geçmemişti ki Sosyal Demokrat Parti’nin ve sendikaların liderleri de çalışma kamplarına gönderildiler. Naziler, birkaç ay içerisinde dünyanın en güçlü emek hareketini yerle bir etmişlerdi.</p>

      <p class="paragraf-4">Sendikalar ve sosyalist partiler, demokrasinin temelidir. Kitlesel işçi sınıfı örgütlenmesi olmadığında sermaye ile devlet yönetiminin karşısında kimse kalmaz. Sonuç olarak, 1933 sonuna gelindiğinde muhafazakâr ve liberal partiler de ortadan kaldırılmıştı. Almanya, totaliter bir polis devleti olmuştu.</p>

      <p class="paragraf-4">Nazizmin nihai maliyeti astronomik olacaktı. II. Dünya Savaşı sırasında 7 milyon Alman hayatını kaybederken 14 milyonu yaşadığı yeri terk etmek zorunda kalacaktı. 1944 ve 1945 yıllarında Rus Ordusu ilkel bir intikam duygusuyla doğu Almanya’da ilerlerken, milyonlarca erkek öldürülecek ve yine milyonlarca kadına tecavüz edilecekti. Nazilerin başlattığı savaş dünya genelinde 60 milyon cana mal olacaktı. 1939-45 arasında, 10. yüzyıldan kalma ırk mitleri ile 20. yüzyılın teknolojisi bir araya gelerek insanlık tarihinin en büyük felaketini ortaya çıkaracaktı. Bu nasıl mümkün olmuştu?</p>

      <p class="paragraf-4">Büyük Bunalım, Almanya’yı Avrupa’nın diğer devletlerinden daha ağır etkilemişti. Amerikalı bankacılar, 1920’lerin ortasında ekonomiye ivme kazandıran Dawes Planı kredilerinin geri ödenmesini talep ediyordu. Bankacılar, hesapların tutturulması için büyük kesintiler yapılmasını da istiyordu. Bu taleplere boyun eğen Alman hükümetleri, istihdamda, ücretlerde ve sosyal yardımlarda kesintilere gittiler. Ekonomi baş aşağı düşüşe geçti ve işçilerin üçte biri işsiz kaldı. Çiftçiler ve küçük işletmeler mahvoldu. Maden ve demir-çelik işçilerinin yanı sıra müdürler, profesyoneller ve büro çalışanları da bir anda işsizlikle karşı karşıya kaldılar.</p>

      <p class="paragraf-4">Kapitalist kriz, toplumsal dokuyu parçalar ve siyaseti kutuplaştırır. Halkın öfkesi bankacıları, siyasetçileri ve sistemi hedef alırsa sola, sınıf mücadelesi ile devrimci değişime yönelme olur. Ama bu öfke birbirini hedef alırsa sağa, nefret siyasetine yönelme olur. Büyük Bunalım, devrimci umudun sosyalist partileri ile karşı-devrimci umutsuzluğun faşist partileri arasında keskin bir kutuplaşma yarattı.</p>

      <p class="paragraf-4">Faşizm, I. Dünya Savaşı’nın hemen ardından İtalya’nın öncülüğünü yaptığı yeni bir siyasi hareketti. Kelime zaten İtalyanca idi. Şahsen emperyalist savaşı desteklediği için üyesi olduğu Sosyalist Parti’den kopan, kaypak bir maceraperest siyasetçi olan Benito Mussolini, İtalya’nın “İki Kızıl Yılı”ndan (1919-20) sonra etrafında milliyetçi taraftarlar toplamaya başlamıştı.</p>

      <p class="paragraf-4">Faşistler esas itibariyle eski askerler, profesyoneller, öğrenciler, ufak toprak sahipleri ve küçük mülk sahiplerinden oluşan bir orta sınıf hareketiydi. Faşistlerin Kara Gömlekliler (<span class="char-style-override-9">squadristi</span>) denilen paramiliter birlikleri, işgallere, grev gözcülerine, sendika bürolarına, sosyalist matbaalara ve eylemcilere saldırılar gerçekleştiriyordu. Ama işçi sınıfı hareketinin atılım gösterdiği dönemde Faşistlerin etkisi sınırlı kalıyordu. 1920 yazında fabrika işgallerinin yenilgiyle sonlanmasının ardından Faşistler önemli bir güç olabildiler. Aktif paramiliter birliklerin sayısı Ekim 1920’de 190 iken Kasım 1921’de 2.300’e çıktı.</p>

      <p class="paragraf-4">Solun başarısızlığı, şehrin kenar mahallelerinde ve köylerde yaşayan, sosyalist geleneği tanımayan işsizlerle işçi sınıfından gençlerin birçoğunun Faşistlerden etkilenmesine yol açtı. Ayrıca onların, orta sınıftan destekçilerine daha makul gözükmelerini sağladı. Ama Solun hâlâ tehdit olmayı sürdürmesi, Mussolini’nin sanayicilerle liberal siyasetçilerin desteğini almasını sağladı. Bundan böyle tanınmış kapitalistler <span class="char-style-override-9">squadristi</span>’ye mali kaynak sağlarken polis de militanların işlerine karışmayacaktı. İtalyan yönetici sınıfı, geri çekilmekte olan işçi sınıfını ezmek için Faşist çetelerin önünü açtı.</p>

      <p class="paragraf-4">Ekim 1922’ye geldiğimizde Mussolini, hükümete katılmayı talep edecek kadar güçlenmişti. Faşist “Roma Yürüyüşü”ne kimse karşı çıkmadı ve Kral Victor Emmanuel, Mussolini’yi Başbakan olarak atadı. Bundan sonra Kara Gömlekliler ve polis, işçi sınıfı hareketini yok edip totaliter bir devlet kurmak üzere birlikte çalıştılar.</p>

      <p class="paragraf-4">Avrupa yönetici sınıfları, ülkeyi kaostan kurtarıp düzene kavuşturan “güçlü adam” olarak gördükleri Mussolini’ye hayranlık duyuyordu. İtalya’nın Kara Gömleklileri, başkalarının da takip edeceği siyasi bir model oldu. Eğitimini yarım bırakıp ucuz pansiyonlarda kalan başarısız bir sanatçı, savaş gazisi ve yeminli Yahudi düşmanı olan Hitler de bunlar arasındaydı. Bu arada yeni doğan Nazi Partisi’nin Birahane Darbesi (Münih’te Kasım 1923’te gerçekleşen sağcı darbe girişimi), polis tarafından engellenmişti.</p>

      <p class="paragraf-4">Hitler’in partisi altı yıl kadar sıkıntılarla boğuşmaya devam etti. Ama 1928’de 800.000 (%3) olan oy sayısını 1930’da 6 milyona (%18), Haziran 1932’de yaklaşık 14 milyona (%37) çıkardı. Paramiliter örgütlenmesi olan Kahverengi Gömlekliler’in (<span class="char-style-override-9">Sturmabteilung, SA</span>) üye sayısı, 1930’da 100.000’den 1932 ortasında 400.000’e çıktı.</p>

      <p class="paragraf-4">Nazilerin iktidar mücadelesi üç ayaklıydı. Kitlesel yürüyüşler ve geçit törenleri, toplumsal kriz karşısında kuvvet ve kararlılık izlenimi yaratıyordu. Kahverengi Gömlekliler, işçi sınıfı örgütlenmesini yok etmek için sokaklarda amansız bir mücadeleye giriştiler. Son olarak Hitler, mali kaynak ve destek bulmak, iktidardan pay almak için büyük iş adamlarıyla devlet liderleri nezdinde kulis faaliyetleri yürüttü.</p>

      <p class="paragraf-4">Nazi desteğinin çekirdeği, İtalyan Faşistleri örneğinde olduğu gibi orta sınıftı. Hitler, parçalanmakta olan ve insanların umutlarını kıran bir dünyada toplumsal talepleri olan kesimlerin öfkesini dile getiriyordu. Küçük mülk sahibi, alt kademe yönetici, küçük şehirde çalışan profesyonel, hem krize neden olan kapitalistlerle siyasetçilerden hem de işçileri temsil eden sendikalarla sol partilerden aynı ölçüde nefret ediyordu. Güçsüz oluşları onları kızdırıyordu.</p>

      <p class="paragraf-4">Moskova ile Wall Street’i, komünistlerle kapitalistleri, işçilerle zenginleri ilişkilendiren “uluslararası Yahudi komplosu” anlayışı, Nazilerin akıl dışı dünya görüşlerinin en mükemmel ifadesiydi. Troçki’nin “insan süprüntüsü” diye bahsettiği kesimlerin iğrenç ideolojisi haline gelmişti –faşist kitle hareketini oluşturan, aslında birbirinden kopuk haldeki bireyleri birbirine bağlayan bir tutkal. Naziler aynı zamanda Alman milli davasını tek başlarına sahiplendiler. Versay Anlaşması ile Alman topraklarından geniş parçalar koparılmış, silahlı kuvvetlerin büyüklüğü sınırlanmış ve Almanya çok büyük bir savaş tazminatı ödemek zorunda bırakılmıştı. Weimar siyasetçileri, ülkeyi aciz duruma düşüren bu yapıya karşı çıkamamıştı.</p>

      <p class="paragraf-4">Alman yönetici sınıfı, 1932 sonlarında ekonomik krizi kendi yöntemiyle çözmek için Nazileri kullanmaya karar verdi. Hitler Versay Anlaşmasını yırtıp atacak, ekonominin belini büken tazminat ödemelerine son verecek ve Avrupa’da Alman gücünü yeniden inşa edecekti. Kahverengi Gömlekliler ülke içinde solu yok edecekti.</p>

      <p class="paragraf-4">Naziler ülkenin amaçsızca sürüklenmesini sona erdirip milli birliği sağlayacaklardı. Dünyayı Alman sermayesi için daha güvenli yapacaklardı. Tanınmış Ruhr sanayicisi Fritz Thyssen’in “hevesli bir Nazi destekçisi” olması, şansölye von Papen’in “Hitler hareketinin çökmesi ya da ezilmesi felaket olur” demesi ve I. Dünya Savaşı feldmareşali Cumhurbaşkanı Hindenburg’un, Nazi desteğinin tam da giderek zayıfladığı bir anda, Ocak 1933’te I. Dünya Savaşı onbaşısı Hitler’i hükümeti kurmaya davet etmesi işte bu yüzdendi.</p>

      <p class="paragraf-4">Faşistlerin zaferi kaçınılmaz değildi. Temmuz 1932’de SPD (Sosyal Demokratlar) ile KPD’nin (Komünistler) toplam oyu 13 milyonun (%36) biraz üzerindeydi –%37 olan Nazilere oldukça yakındı. Nazilerin işçi sınıfı bölgelerinde düzenledikleri yürüyüşlere sıklıkla saldırılıp engelleniyordu. 30 Ocak 1933 öğleden sonrası ile akşamında, Almanya’nın dört bir yanında kendiliğinden Hitler aleyhtarı gösteriler düzenlendi. Yaklaşan tehlikeyi sezen milyonlarca işçi savaşmaya hazırdı.</p>

      <p class="paragraf-4">Ama SPD liderleri, hem Depresyon hem de Naziler karşısında inisiyatif almaktan çekindiler. Kemer sıkma önlemlerine “hoşgörü”yle yaklaşılması ve Kahverengi Gömlekliler’in şiddet eylemlerine “yasalardan ayrılmadan” tepki gösterilmesi gerektiğini söylüyorlardı. Hitler iktidarı ele geçirirken SPD’nin en önemli gazetesi, partinin “anayasaya ve hukuk dışına çıkmamaya kararlı” olduğunu ilan ediyordu.</p>

      <p class="paragraf-4">Komünist liderlere yönelik suçlamalar da aynı ölçüde ağırdır. Faşistlerin şiddetine ve iktidara el koymalarına karşı birleşik bir cephe oluşturmak üzere Sosyal Demokrat işçilere çağrı yapmaları beklenirdi. Bunun yerine, hizipçi ahmaklık ve gönüllü tecrit denilebilecek bir strateji izlediler. Faşist tehlikeyi küçümsediler, Sosyal Demokratları “sosyal faşistler” diye suçladılar ve işçi sınıfı açısından Hitler’den daha büyük bir tehdit teşkil ettikleri gerekçesiyle onlarla birleşmeyi reddettiler.</p>

      <p class="paragraf-4">Neden komünist liderler bu çizgiyi takip ettiler? SPD elbette Alman Devrimi’nin 1918-23 arasında uğradığı yenilgiye katkıda bulunmuştu. KPD o zamandan beridir “aşırı solculuğa” meylederek reformcu liderlere son derece düşmanca yaklaşmış ve ortak amaçlar doğrultusunda onlarla birleşik bir cephe kurmakta isteksiz davranmıştı. Ama Moskova’nın izlediği çizgi, KPD’nin hizipçi içgüdülerini derinleştirmişti.</p>

      <p class="paragraf-4">Moskova merkezli Komünist Enternasyonal (Komintern) artık Stalin’in ve Rusya’daki yeni bürokratik yönetici sınıfın kontrolü altındaydı. Aşırı sol hizipçilik, Rusya içerisinde yaşanmakta olan çarpıcı değişikliklerin karşı-devrimci niteliğini gizleyen bir örtü olarak resmî Sovyet politikası haline gelmişti. 1923’te genç Alman Komünist Partisi, sosyalist devrime önderlik etme şansını elinden kaçırmıştı. 1933’te artık daha yaşlı olan ama hiç de daha bilge olm<span>ayan, üstelik Stalinizm yüzünden epey biçimsizleşmiş aynı Komünist Parti, faşist darbeyi önleyemedi. Devrimci liderliğin tarihî önemi hiç bundan daha açık olmamıştı.</span></p>

      <p class="ara1" xml:lang="en-GB">Rusya’da Devlet Kapitalizmi</p>

      <p class="paragraf-4">İlk önce Wall Street Çöküşü dünyayı Büyük Bunalım’a sokarak 40 milyon kişiyi işinden etti. Ardından yakın çağların en barbar siyasi hareketi olan Naziler Almanya’da iktidarı ele geçirdiler. Çaresiz milyonlarca eylemcinin alternatif araması hiç de garip değildi. Stalin’in, dünyada kapitalizme ve faşizme karşı mücadelenin bayraktarı olma iddiasına inanmalarına şaşmamak gerekir. Kitlesel işsizlik ve faşizm belası onları eleştirel tutumdan uzaklaştırmıştı. Sovyetler Birliği’nde yaşanan rezillikler ve adaletsizliklerle ilgili Batı basınında çıkan haberlere neden inansınlardı ki? Kapitalist basının, sosyalist devrimin anavatanını karalamaya çalışacağı açık değil miydi?</p>

      <p class="paragraf-4">Her şeyden öte, dünyanın geri kalanı durgunluğa saplanıp kalmışken Sovyet ekonomisi hızla büyüyordu. Stalin’in Beş Yıllık Planları şaşılacak kadar başarılı gözüküyordu. 1927/28-37 arasında sanayi üretimi beş kat arttı. Sovyetler Birliği’nin dünya sanayi üretimindeki payı 1929’da yalnızca %4 iken, bu oran 1939’da %12’ye çıkmıştı.</p>

      <p class="paragraf-4">Ama bu sosyalizmin zaferi değildi. Tam tersine, sanayide işçi kontrolü bütünüyle kaybolmuştu. Bunun yerine, yönetici sınıfın devlet bürokratlarından oluştuğu, ulusal ekonominin dev bir tek şirket gibi yönetildiği, her türlü muhalefet ve direniş biçiminin devlete karşı işlenen suçlar arasında sayıldığı yeni bir devlet-kapitalist gelişme modeline öncülük yapılıyordu.</p>

      <p class="paragraf-4">İşçi demokrasisinden yeni bir sınıflı toplum biçimine olan bu dönüşüm, tecrit olmuşluktan ve devrimci kitle hareketinin çürümesinden kaynaklanmıştı. Lenin tehlikeyi görmüştü: “Bugün partinin proleter politikası”, diye yazıyordu, “sıradan üyeleri tarafından değil, partinin ‘yaşlı muhafız’ diye adlandırabileceğimiz çok küçük kesimlerinin sonsuz ve paylaşılmayan otoritesi sayesinde belirlenmektedir”. Devrim sonrası dönemde <span class="char-style-override-9">arrivistes</span> [<span class="char-style-override-9">ikbal avcıları</span>] partiye doluşmuştu çünkü parti üyeliği hükümette, orduda ya da sanayide maaşlı görevlere ulaşmanın vizesi olmuştu. 1922 gibi erken bir tarihte bile Şubat Devrimi’nden önce partiye üye olanların oranı yalnızca 40’ta 1 idi. Lenin de belirmekte olan parti-devlet bürokrasisinin potansiyel lideri olarak Stalin’e işaret etmişti. Ölümünden kısa bir süre önce yazılan gizli vasiyetnamesinde, partinin genel sekreteri olan Stalin’in “elinde sınırsız yetki topladığı”, böyle bir gücü kullanmak için fazlasıyla hoyrat ve bürokratik birisi olduğu, “Stalin’i o görevden uzaklaştırıp yerine başka birini getirmeyi” düşünmeleri gerektiği konusunda önde gelen partili yoldaşlarını uyarıyordu. Vasiyet hasıraltı edildi ve (hem savaş hem de ekonomik çöküş yüzünden sivil toplumun içi boşaldığından) parti-devlet aygıtı harekete geçerek boşluğu doldurdu. Stalin’in konumu ona bu aygıtın kontrolünü kazandırdı. 1920’lerin sonlarına gelindiğinde artık toplumdaki hâkim kuvvetti.</p>

      <p class="paragraf-4">Parti içindeki muhalif akımların (hem Buharin’in önderlik ettiği ve Yeni Ekonomi Politikası altında gelişmiş olan özel kapitalist çıkarları temsil eden Sağın, hem de Troçki’nin önderlik ettiği ve Bolşeviklerin devrimci sosyalist geleneğini temsil eden Solun) kökünün kazınması, 1928’de bürokrasinin polis ayağıyla kolayca başarıldı. Tükenmiş, fakirleşmiş, köylü ağırlıklı bir ülkede ataletin gücü Troçki’ye karşıydı. Onlara güç verecek bir dünya devriminin yokluğunda, geri kalmış, savaş yorgunu Rusya kendi yerli devrimcilerini tüketmişti –ta ki sayıları iyice azalıp gulaglarda unutulmaya terk edilebilinceye kadar.</p>

      <p class="paragraf-4">Öyle olsa bile devrimci yılların idealizmi ve özgürleşmesi halkın anılarında yaşadı, daha sonra yaşanan her şeyin suçlanmasına hizmet etti. Bundan ötürüdür ki geriye kalan devrimciler 1930’larda kendi ölümlerinin peşinden gittiler. Bolşevik Parti’nin 1917’deki üyelerinden yalnızca 14’ü 1939’da hâlâ Sovyetler Birliği Komünist Partisi’nde bulunuyordu; diğerlerinin neredeyse hepsi ölmüştü.</p>

      <p class="paragraf-4">Bürokrasi 1928’de harekete geçmişti çünkü bunu yapacak güce sahipti ve karşısına ağır “makas krizi” çıkmıştı. Köylüler şehirlere yetecek kadar tahıl vermeyi reddederken, yabancı hükümetler diplomatik ilişkilerini kesiyor, ticaret bağlantılarını yasaklıyor ve gerçek bir savaş korkusu yaratıyorlardı. Liderliğin yanıtı tahıla el koymak, ücretleri düşürmek ve hızla sanayileşmeye çalışmak oldu. “Sanayileşme hızımızı yavaşlatmak geride kalmak anlamına gelir”, diyordu Stalin, “ve geride kalanlar yenilirler … İleri ülkelerin 50-100 yıl gerisindeyiz. On yıl içerisinde bu açığı kapatmamız gerekiyor, yoksa bizi ezecekler”.</p>

      <p class="paragraf-4">Rusya İç Savaş’tan ve yabancı güçlerin işgalinden sağ salim çıkmıştı: Askerî kuvvet yeni rejimi yok edememişti. Ama dünya devriminin yenilgisi, kapitalizmin hâkimiyetindeki dünya ekonomisinde Rusya’yı yalnız başına bırakmış ve fakirleştirmişti. Yani karşı-devrim, hükümetin şiddet yoluyla devrilmesiyle değil, dışarıdan gelen amansız ekonomik ve askerî rekabetin baskısıyla gerçekleşmişti. Sovyetler Birliği, imalat makinelerinin bedelini tahıl ihraç ederek ödemek zorundaydı. Modern sanayiler kurabilmesi için imalat makinelerine ihtiyacı vardı. Ulus devletlerin birbiriyle yarışa tutuştuğu yağmacı küresel sistemde kendini savunmakta kullanacağı silahları, tankları ve uçakları üretmesi için modern sanayilere ihtiyaç duyuyordu.</p>

      <p class="paragraf-4">Özel sermaye birikimi çok yavaştı. Buharin’in 1920’li yıllarda “<a id="Anchor-5"></a><a id="Anchor-6"></a>kaplumbağa hızıyla ilerleyen sosyalizm” dediği yapı, arkasında izini bırakacak ve hasmane güçlerce parçalanmaya açık olacaktı. Kaynakları bir yerde toplayacak, kalkınma planını uygulatacak, muhalefeti devre dışı bırakacak ve hızlı bir zorunlu sanayileşme atılımı yapacak tek güç devletti.</p>

      <p class="paragraf-4">Stalin’in politikası dünya ekonomisindeki daha geniş eğilimleri yansıtıyordu. Büyük Bunalım’ın etkisiyle dünyada devlet güdümlü kapitalizme yöneliş vardı; özel sermayenin yatırım yapmamasını telafi etmek için kamu harcamalarının artırılması ve devletin ekonomiye daha fazla müdahale etmesi isteniyordu. Sovyet sistemi yelpazenin en aşırı ucunu temsil ediyordu. Stalin’in amacı, devlet iktidarını kurmak için kitlesel üretimdi. Sovyet yöneticileri böylece devlet-kapitalist birikimin canlı bir örneği oldular.</p>

      <p class="paragraf-4">Ama köylüleri soyar, ücretleri düşürür, çalışma baskısını artırır ve gulagları köle işçilerle doldururken, güçlerini kendilerini cömertçe ödüllendirmekte de kullandılar. 1937’de aylık olarak fabrika müdürlerine 2.000 ruble, vasıflı işçilere 200-300 ruble ve asgari ücretli işçilere 110-115 ruble ödeniyordu. Orduda maaş farkları çok daha fazlaydı: II. Dünya Savaşı sırasında albaylara ayda 2.400 ruble verilirken erlere yalnızca 10 ruble ödeniyordu. Yine de devlet bürokrasinin en tepedeki üyelerinin maaşıyla karşılaştırıldığında albaylarla fabrika müdürlerine yapılan ödemeler devede kulak kalıyordu –bu kesimin aylık maaşı 25.000 rubleyi, yani asgari ücretin 200 katını bulabiliyordu.</p>

      <p class="paragraf-4">Böylece bürokrasi, Stalin’e ve devlet-kapitalist sisteme sadık kalmakla bariz maddi çıkarlar edinen ayrıcalıklı bir sınıfa dönüştü. Katlandıkları acılar anlamında insanlara muazzam bir bedel ödeterek topluma zorunlu sanayileşmeyi dayatmanın tek kelimeyle gaddarca olduğu görüldü. Tüketim, ağır sanayiye yapılan yatırımlara kurban edildi. Tüketim mallarına nazaran fabrika, makineler ve hammaddelere ayrılan yatırımların oranı 1927/28’de %33 iken, 1932’de %53’e ve 1950’de %69’a çıktı. Sonuç kıtlıklar ve kuyruklar oldu –gerçi olması gerekenden daha azdı çünkü aynı zamanda ücretler de altı yıl içerisinde tahminen %50 düşürülmüştü.</p>

      <p class="paragraf-4">Artan şehir nüfusunu beslemek ve yabancı makine ithalatını karşılamak için köylünün tahılına el konuldu. Bu nedenle, 1929’da dünya piyasalarında fiyatlar çöktüğü zaman en az üç milyon işçi açlıktan hayatını kaybetti.</p>

      <p class="paragraf-4">Hâlâ yeterli değildi. Devlet, “tarımda kolektifleştirme” (devlet kontrolü) politikasını ilan etti. <span class="char-style-override-9">Kulak</span> (piyasa için üretim yapan zengin köylü) olmakla suçlanan milyonlarca köylünün mülküne el konuldu ve bu insanlar başka yerlere sürgüne gönderildi. Birçoğu hayatını kaybederken kalanlar gulaglarda köle işçi olarak çalıştırıldı.</p>

      <p class="paragraf-4">Sibirya gulagları, durmaksızın genişleyerek Stalin’in güvenlik aygıtının yönettiği dev bir köle imparatorluğuna dönüştü. 1928’de 30.000 olan tutuklu sayısı 1931’de 2 milyona, 1935’te 5 milyona ve 1930’ların sonuna gelmeden de muhtemelen 10 milyonun üstüne çıktı. Milyonlarca kişi polis kurbanı oldu; yıllık can kayıpları 1930’da 20.000’den 1937’de 350.000’e yükseldi. Devlet terörünün ulaştığı bu boyut, ekonominin geriliğini, devlet-kapitalist birikimin hızını ve bunu başarmak için gereken sömürü düzeylerini yansıtıyordu. İşçi sınıfı, köylüler ve ulusal azınlıklar boyun eğmeye zorlandılar.</p>

      <p class="paragraf-4">Tahribat Sovyetler Birliği ile sınırlı değildi. Marksizmin devrimci içeriği terk edilmiş ama söylemsel formülleri korunarak bürokrasinin politikalarını meşru göstermekte kullanılmıştı. Komintern, Sovyet devletinin ideolojisini ve politikalarını yabancı ülkelerin Komünist partilerine dayatmanın aracı haline gelmişti.</p>

      <p class="paragraf-4">1927’de “tek ülkede sosyalizm” lehine dünya devrimini terk eden Stalin, saygın müttefikler arayarak ülkesinin tecrit edilmişliğini kırmayı denedi. Böylece Çin Komünist Partisi’ne Milliyetçi general Çan Kayşek’e bağlı kalması ve Şangay işçi sınıfına silahlarını teslim etme emri vermesi talimatı verildi. Sonuçta, karşı-devrimci bir katliam yaşandı.</p>

      <p class="paragraf-4">Ertesi yıl politikada birdenbire hizipçiliğe ve maceracılığa sapıldı. Komintern’in feci “Üçüncü Dönemi”nde Stalin, yeni devrimci hamlesini ilan etti –Komünistler, Sosyal Demokratlarla tüm bağlarını koparacak ve iktidarın derhal ele geçirilmesine hazırlanacaklardı. Bu, anavatandaki politikayı yansıtıyor ve haklı gösteriyordu. <span class="char-style-override-9">Kulaklara</span> yapılan saldırı, özel kapitalizme karşı bir saldırı olarak (ki bu doğruydu) ve sosyalizme doğru atılmış önemli bir adım olarak (ama bu doğru değildi) sunuldu. Üçüncü Dönem’in aşırı sol hamlesi, ülke içinde bürokratik iktidarı ve zorunlu sanayileşmeyi gizleyen bir sis perdesi işlevi görüyordu. Ülke dışında, hepsinden önemlisi de bölünen işçi hareketinin 1933’te Hitler’in iktidarı almasına izin verdiği Almanya’da korkunç bir hizipçiliği besledi.</p>

      <p class="paragraf-4">Ama Stalin, Nazilerin saldırgan Alman emperyalizmini yeniden diriltme tehdidi karşısında can havliyle Avrupalı müttefikler aramaya başladı. Komintern, görülen gerek üzerine aşırı sol çılgınlığından “halk cephesine” savruldu: Komünistler şimdi liberal burjuvaziyle ittifaklar yaparak Rus devletinin olası müttefiklerinin gönlünü kazanmak için işçi sınıfına gem vuracaklardı. Böylece 1930’ların ortasına geldiğimizde Stalinist Komintern, dünya devrimini teşvik etmek yerine fiilen karşı-devrimci olmuştu. Bu, yıkıcı 1927 ve 1933 felaketlerine bir yenisini ekleyecekti.</p>

      <p class="ara1" xml:lang="en-GB">Haziran 1936: Fransa’da Genel Grev ve Fabrika İşgalleri</p>

      <p class="paragraf-4">Nazilerin iktidara gelmesi Avrupa’da şok dalgaları yarattı. Ekonomik kriz karşısında Hitler, yurtiçinde diktatörlüğe ve yurtdışında emperyalizme dayanan bir çözüm öneriyordu. Diğer yönetici sınıfların da izleyebileceği bir modeldi bu.</p>

      <p class="paragraf-4">Emek örgütlenmesinin devlet baskısı ve faşist terörle imha edilmesi, kapitalistlerin işyerlerinde sömürü oranını artırmasına olanak tanıdı. Her türlü sosyalist alternatif olasılığını da saf dışı bıraktı. Troçki durumu şöyle açıklıyordu: “Faşizmin tarihî işlevi işçi sınıfını ezmek, onun örgütlerini yok etmek ve kapitalistlerin, demokratik mekanizma yardımıyla yönetip hâkimiyet kuramadığı koşullarda siyasi özgürlükleri boğmaktır”.</p>

      <p class="paragraf-4">Modelin ilk başarılı kopyası Avusturya oldu. I. Dünya Savaşı’nın devrimci dalgası, 600.000 üyesi, %40 oyu ve kendi paramiliter savunma kuvveti olan güçlü bir Sosyal Demokrat Parti yaratmıştı. Avusturya yönetici sınıfı bu hareketi ezmek istiyordu.</p>

      <p class="paragraf-4">Federal şansölye Engelbert Dollfuss Mart 1933’te bir iç darbe yaparak parlamentoyu dağıttı, kararnameler yönetimini getirdi ve işçi sınıfı örgütlenmesine karşı sıkı önlemler aldı. Sosyal Demokrat liderler, taraftarlarına hiçbir şey yapmamalarını tavsiye ettiler. Katolik eğilimli faşist Dollfuss’u Nazi yanlısı faşist rakiplere yeğ tuttular. Dollfuss rejimi, 12 Şubat 1934’te Sosyal Demokratları hedef alan kapsamlı bir polis saldırısı başlattı. İşçiler dört gün boyunca karşı koydular ama sonunda yenildiler. On bir eylemci asıldı. Avusturya işçi hareketi yeraltına çekildi.</p>

      <p class="paragraf-4">Bir yıl önce aynı şeyleri yaşayan Alman işçilerinin aksine Avusturyalı işçiler en azından direnmişti. “Viyana Berlin’den iyidir”, Avrupa solunun sloganı oldu. 1930’ların ortalarında alanlarda sıklıkla duyulacaktı.</p>

      <p class="paragraf-4">Faşistlerin Şubat 1934’te iktidarı ele geçirmeye çalıştıkları tek başkent Viyana değildi. 6 Şubat’ta sağcıların Paris’te düzenlendiği dev gösteride, başkanlığını Edouard Daladier’in yaptığı yeni liberal hükümetin istifa etmesi isteniyordu. Göstericiler ile polis arasında gece boyunca süren ve arkasında 15 ölü bırakan çatışmalardan sonra düzeni sağlayamayacağından çekinen Daladier istifa etti. Faşistler, hükümeti zor kullanarak değiştirebilmişlerdi.</p>

      <p class="paragraf-4">Ama sendikalar federasyonu CGT, 12 Şubat’ta genel grev yapılması çağrısında bulundu. Sosyalist Parti (SFIO) ve Komünist Parti (PCF) kitlesel gösteriler düzenlediler. Ayrı yerlerde toplanan SFIO ve PCF gösterileri Paris’te bir araya geldiğinde, “Birlik! Birlik!” sloganları eşliğinde haykırışlar ve alkışlar adeta yeri göğü inletiyordu. PCF liderleri, iki gösteriyi birbirinden uzak tutmak istiyorlardı. Sosyalistlerin “sosyal faşist” olarak görüldüğü Üçüncü Dönem çılgınlığını hâlâ pazarlamaya çalışıyorlardı. Ama işçi sınıfı, hizipçi liderlerine birliği dayatmıştı.</p>

      <p class="paragraf-4">Avrupa’da tek başına kalan ve Hitler tehdidini yakından hisseden Stalin, çaresizce Batılı güçler arasında kendine müttefikler arıyordu. Böylelikle Komintern, yalnızca Sosyal Demokratlarla değil Liberallerle de siyasi ittifaklara girilmesi politikasını benimseyiverdi birden. Fransa’da bu seçim paktı demekti –Komünistler, Sosyalistler ve (Fransız Liberalleri diye bilinen) Radikallerden meydana gelen bir Halk Cephesi. Halk Cephesi Mayıs 1936 seçimini kazandı ve Sosyalist lider Léon Blum yeni hükümeti kurdu.</p>

      <p class="paragraf-4">“Kendi” partilerinin zafer kazanmasıyla heyecanlanan işçiler hiç zaman kaybetmeden taarruza geçtiler. 26 Mayıs tarihinden itibaren bu hareket büyüyerek iki milyon işçinin katıldığı büyük bir genel grevle sonuçlandı. Grevlerin dörtte üçünden fazlası fabrika işgali biçiminde oldu. Britanya elçisi durumu 1917 Rusyası’na benzetiyordu.</p>

      <p class="paragraf-4">İşverenler ve polis çaresizdi. Yönetici sınıf, kurtuluşu sosyalist başbakanda arıyordu. Başbakan da beklendiği üzere “kamu güvenliği”ne dikkat edilmesi çağrısı yaptı; uzlaşmaya varılması için Matignon otelinde işveren ve sendika temsilcilerini buluşturan bir toplantı düzenledi. Köşeye sıkışmış durumdaki işverenlerden önemli tavizler koparıldı: Ücretlere %7-15 arası zam; ücret kaybı olmaksızın haftalık çalışma süresinin 48 saatten 40 saate düşürülmesi; serbest toplu pazarlığın ilke olarak kabul edilmesi.</p>

      <p class="paragraf-4">Halk Cephesi’nde yer alan tüm partiler, Matignon Anlaşması’nın kabul edilerek bir an önce işbaşı yapılmasını önerdiler. Bunlar arasında liderliğini Maurice Thorez’in yaptığı Komünist Parti de vardı; Thorez şöyle demişti: “Peki şimdi ne olacak? … Tatmin edici kazanımlar elde edilmişken grevi nasıl sona erdireceğimizi bilmeliyiz. Hatta tüm talepler kabul edilmemiş bile olsa uzlaşmayı nasıl hazmedeceğimizi de bilmeliyiz …”</p>

      <p class="paragraf-4">Ama işçilerin ekonomik kazanımları, inisiyatifin yeniden işverenlere geçmesiyle birlikte orasından burasından tırtıklanmaya mahkûmdu. Özellikle de ekonomik durgunluk koşullarında. Ne var ki Thorez, kazanımları koruyup daha fazlası için gelecekte eylemler düzenlemek amacıyla bir işçi konseyleri ağı yaratılması hakkında hiçbir şey dememişti. Haziran hareketini, kitle demokrasisinin kalıcı organlarını kurma fırsatı olarak görmemişti. Fabrika işgallerini daha ileri adımlar atmak için bir platform olarak kullanmak yerine destekçilerine geri adım attırmıştı.</p>

      <p class="paragraf-4">Haziran 1936’da işçilerin çoğunluğu artık daha fazla kavga etmek istemiyor olabilirdi. Ama ruh halleri hızla sola kayıyordu. Üye sayısı bir yıl içinde 90.000’den 290.000’e fırlayan Komünist Parti, Halk Cephesi içinde baskın kuvvet olmaya başlıyordu. Ama PCF liderliği fazlasıyla Stalin’e sadıktı. Halk Cephesi’ne sadakatle bağlıydı. Yani Liberal siyasetçileri üzecek bir şey yapamazdı. Ayrıca bu, siyasi taleplerin asgariye indirilmesi, grev ve gösterilerin teşvik edilmemesi demekti. Bu yaklaşımı sorgulayan muhalifler partiden ihraç ediliyordu. Sonuçta, işçi sınıfının çıkarları artık yönetici sınıfınkilere tabi kılınmıştı. “Halk Cephesi”, diye yazıyordu Troçki,</p>

      <p class="alinti">Proletaryanın emperyalist burjuvaziyle koalisyonunu temsil ediyor … Koalisyon hem parlamenter hem de parlamento dışı alanlara uzanıyor. Her iki alanda da kendi hareket özgürlüğünden kesinlikle taviz vermeyen Radikal Parti, proletaryanın hareket özgürlüğüne gözü dönmüşçesine kısıtlamalar getiriyor.</p>

      <p class="paragraf-4">İşçi sınıfı hareketi geriye çekildikçe hükümet sağa kaydı. Blum, deflasyonu ve yeniden silahlanmayı yeğ tutarak ekonomik genişleme ve sosyal reform politikasından vazgeçti. Halk Cephesi, tereyağı yerine silahları tercih etti.<span class="dipp"><a class="footnote-link" href="#footnote-225-11" id="footnote-225-11-backlink">11</a></span> Ama bu onu kurtaramadı. Sermaye kaçışının neden olduğu finansal kriz Haziran 1937’de Blum’u istifaya zorladı. İkinci Halk Cephesi hükümeti, bir Sosyalistin değil bir Radikalin liderlik yaptığı, ortanın sağı denilebilecek bir yönetimdi. Üçüncü hükümet Nisan 1938’de kuruldu. Bu sefer sağcı Edouard Daladier’in başbakan olarak geri dönüşüne tanık olduk. Aslında kesinlikle bir Halk Cephesi idaresi değildi çünkü Sosyalistlere yer vermezken Sağ partileri bir araya getiriyordu.</p>

      <p class="paragraf-4">Maliye Bakanı Paul Reynaud, 12 Kasım 1938’de şöyle diyordu: “Kapitalist bir sistemde yaşıyoruz. Kapitalizmin ne olduğu bilindiğine göre onun yasalarına uymalıyız. Bunlar kâr, bireysel risk, serbest piyasa ve rekabetin teşvik edilmesi yasalarıdır”. Ardından hükümet, ücretlerde kesintiler yapan, haftalık çalışma süresini artıran ve çalışma koşullarını ağırlaştıran bir dizi kararname çıkardı. Enflasyon, Haziran 1936’da elde edilen ücret artışlarını zaten silip süpürmüştü. Yeni saldırılar, Fransız işçileri hedef alan kapsamlı bir karşı saldırıydı.</p>

      <p class="paragraf-4">CGT genel grev çağrısı yaptı. Ama destek yetersizdi ve polis, eyleme katılanlara abartılı şiddetle yanıt verdi. Paris dışındaki dev Billancourt fabrikasında çalışan Renault işçileri, 1.500 çevik kuvvet polisiyle 24 saat boyunca çatıştılar. Yenildikten sonra fabrikadan faşist selamı verip “<span class="char-style-override-9">Vive la police!</span>” [<span class="char-style-override-9">Yaşasın Polis!</span>] diye bağırarak çıkmaya zorlandılar.</p>

      <p class="paragraf-4">Grev bozgunu, Şubat 1934 ve Mayıs/Haziran 1936 olaylarıyla gelişen büyük işçi hareketinin belini kırdı. Sendikalı işçi sayısı 4 milyondan 1 milyona düştü. CGT’nin her altı yerel şubesinden biri kapandı. Binlerce militan işçi kurban olarak seçildi.</p>

      <p class="paragraf-4">1934’de Troçki şöyle yazıyordu:</p>

      <p class="alinti">‘Fransa Almanya değildir’ deyişiyle kendisini avutan umutsuz bir vakadır. Bütün ülkelerde aynı tarihî yasalar, kapitalist gerilemenin yasaları işler … Toplumu tam bir iflasa sürükleyen burjuvazi, insanlara ne ekmek ne de barış verebilir. Demokratik düzene daha fazla tahammül edememesi işte tam da bu yüzdendir.</p>

      <p class="paragraf-4">Seçimin sosyalist devrim ile faşist barbarlık arasında olduğu sonucuna ulaşıyordu Troçki.</p>

      <p class="paragraf-4">Fransız işçi hareketinin yenilgisi, dağılması ve maneviyatının kırılması, Fransa’nın 1940’da askerî olarak teslim olmasına, Nazilerin ülkenin kuzeyini işgal etmesine ve güneyde Mareşal Pétain’in faşist yanlısı Vichy rejiminin kurulmasına zemin hazırladı. Troçki’nin analizi doğrulanmıştı.</p>

      <p class="ara1" xml:lang="en-GB">İspanya İç Savaşı</p>

      <p class="paragraf-4">George Orwell, Kasım 1936’da Barselona’yı şöyle tasvir ediyordu:</p>

      <p class="alinti">İşçi sınıfının dizginleri eline aldığı bir şehri ilk kez görüyordum. … Adeta bütün binalar işçiler tarafından zapt edilmiş ve kızıl bayraklarla … donatılmıştı. ... Her dükkânda, her kahvehanede kamulaştırıldığını belirten bir yazı asılıydı. ... Hiç özel otomobil yoktu, çünkü hepsi müsadere edilmişti. Bütün tramvaylar, taksiler ve diğer vasıtaların çoğu kızıla ve karaya boyanmıştı ... Şöyle üstünkörü bakıldığında Barselona, zengin sınıfların fiilen ortadan kalktığı bir şehir görünümündeydi ... Her şey bir yana, devrime ve geleceğe inanç söz konusuydu; aniden bir eşitlik ve özgürlük çağının doğduğuna inanılıyordu. İnsanlar, kapitalist makinanın dişli çarkları gibi değil de insan gibi davranmaya çalışıyorlardı.</p>

      <p class="paragraf-4">İspanya iki silahlı kampa bölünmüştü. 17-18 Temmuz’da General Francisco Franco, kontrolü seçimlerle işbaşına gelen Madrid’deki Halk Cephesi hükümetinin elinden zorla almak amacıyla askerî darbe düzenlemişti. Ordu, Kilise, büyük toprak sahipleri ve sağcı partilerin hepsi (Kralcılar, diğer monarşi yanlıları ve Falanjistler –yani faşistler) darbeyi destekliyordu. Darbe, İspanya’nın daha geri, kırsal kesimlerinde genel olarak başarılı oldu. Ama 19-20 Temmuz’da Barselona ile Madrid’de kışlaları kuşatan silahlı işçiler, askerleri teslim olmaya zorladılar. Bu olay, işçi sınıfı İspanyası’nda halk devrimlerini tetikledi.</p>

      <p class="paragraf-4">1910-30 arasında sayıca ikiye katlanan İspanya işçi sınıfı şimdi nüfusun yaklaşık dörtte birini oluşturuyordu. Temmuz 1936’da beş önemli noktada devrimci kalkışmalar söz konusuydu –İspanya’nın demir, çelik ve gemicilik faaliyetlerinin %70’inin yapıldığı Bask ülkesi; kömür madenciliği bölgesi Asturyas; başkent Madrid; büyük çiftliklerde 800.000 gündelik işçinin çalıştığı Endülüs; işçi sınıfının yarıdan fazlasının toplandığı Katalonya.</p>

      <p class="paragraf-4">Sınıfsal gerilim 19. yüzyılın sonundan beridir yüksek olagelmişti. Sanayileşme, militan mücadele geleneğine sahip, iyi örgütlenmiş bir işçi sınıfı doğurmuştu. Ama siyasi olarak bölünmüştü. Madrid’de hâkim olan Genel Emek Sendikası (UGT), Sosyalist Parti’ye (PSOE) yakındı. Katalonya’da hâkim olan Ulusal Emek Konfederasyonu (CNT), anarko-sendikalist bir örgüttü. Daha küçük sol partiler arasında İspanya Komünist Partisi (PCE), Katalonya Birleşik Sosyalist Partisi (PSUC), Marksist Birleşik İşçi Partisi (POUM) ve İberya Anarşist Federasyonu (FAI) sayılabilirdi.</p>

      <p class="paragraf-4">1931’de monarşi ve diktatörlük yıkılarak, yerini seçimi kazanan liberal-cumhuriyetçi bir hükümet aldı. Ama yeni hükümet, söz verdiği reformları yerine getirmediği gibi toprak işgalleri ve grevler karşısında sert bir tutum takındı. Hükümet Ekim 1934’te parlamentoda çoğunluğu kaybedince yeni ama muhafazakâr bir idare başa geçti. 20.000 Asturyas kömür madeni işçisinin katıldığı ayaklanma, iki hafta süren şiddetli çatışmaların ardından bastırıldı; teslim olanların 3.000’den fazlası öldürüldü, 40.000 eylemci İspanya’nın dört bir yanındaki hapishanelere gönderildi.</p>

      <p class="paragraf-4"><span>Ama Şubat 1936’da yapılan genel seçimi Liberal, Sosyalist ve ayrılıkçı partilerin oluşturduğu Halk Cephesi kazandı. Zafer milyonlarca işçi ve köylüyü sokağa döktü –içerideki eylemcileri kurtarmak için hapishaneler basıldı, hem ekonomik hem de siyasi taleplerle grevler düzenlendi, toprak sahiplerinin arazilerine el kondu. İşte sağcı darbeyi kışkırtan, bu hareketti. Darbenin İspanya’nın yarısında başarısızlığa uğramasının Halk Cephesi hükümetiyle bir ilgisi yoktu. Hükümetin resmî ağızları, “gerek devletin askerî kudretine duyulan güvenin gerekse huzurun örneği olsun diye gündelik hayatın normal akışını sürdürme” tavsiyesinde bulunuyorlardı.</span></p>

      <p class="paragraf-4">Bahsedilen “devletin askerî kudreti” bir darbe yaptığına göre hükümetin tavsiyesi, Franco’ya teslim olmak anlamına geliyordu. Dahası hem Sosyalist hem de Komünist liderler, papağan gibi şu mesajı tekrarlıyorlardı: “Zor ama kesinlikle çaresiz olmayan bir dönem. Hükümet, suç teşkil eden bu girişimin üstesinden gelecek kaynaklara şüphesiz sahiptir …”</p>

      <p class="paragraf-4">İşçiler bu söylenenlere kulak asmadılar. Aşağıdan devrim, işçilerin fabrikaların kontrolünü ele alması, köylülerin topraklara el koyması ve halk milislerinin kurulmasıyla kuzey ve doğu İspanya’nın çoğunu güvenceye aldı. Milislerde subaylar seçimle belirleniyor, rütbe ayrıcalık getirmiyor ve taktikler tartışılarak belirleniyordu. Milliyetçiler savaşa silahların çoğuna sahip olarak başladıklarından çoğu şeyin doğaçlama kotarılması gerekiyordu. Ama Cumhuriyetçiler, belirleyici olabilecek bir avantaja sahipti: Subayların, toprak ağalarının ve rahiplerin çıkarları uğruna savaşmaya zorlanan sıradan Milliyetçi askerlere hitap eden devrimci mesajın cazibesi.</p>

      <p class="paragraf-4">“İç savaş … yalnızca askerî değil aynı zamanda siyasi silahlarla da yürütülür”, diye açıklıyordu Troçki.</p>

      <p class="alinti">Sırf askerî açıdan bakıldığında İspanya Devrimi düşmanından oldukça zayıftı. Onun gücü, daha geniş kitleleri eyleme çekebilmesinde yatıyor. Bunu başarmak için yapılması gereken tek şey, sosyalist devrim programını ciddiyetle ve cesaretle gündeme getirmektir. Toprağın, fabrikaların ve dükkânların kapitalistlerin elinden alınıp bundan böyle halkın eline verileceğini ilan etmek gerekiyor … Faşist ordu, böyle bir programın etkisi karşısında 24 saat bile direnemez.</p>

      <p class="paragraf-4">Ama böyle olmadı. CNT liderleri Barselona’da iktidarı Liberallere bıraktılar; CNT ile bağlarını koparamayan POUM liderleri de belirleyici, bağımsız ve devrimci bir liderlik sunamadılar.</p>

      <p class="paragraf-4">Barselona, İspanya Devrimi’nin Petrograd’ı idi. Ama bu, sovyetlerin ve Bolşeviklerin olmadığı bir Petrograd idi. Kitlelerin iradesine örgütlü bir ifade kazandırabilecek demokratik konseyler ağı yoktu; ne de kararlı bir iktidar mücadelesi verecek, kendini işçi devletinin yaratılmasına adamış bir devrimci parti mevcuttu. Devrimin buharı mevcuttu ama ne kazan ne de piston vardı.</p>

      <p class="paragraf-4">Madrid’de PCE’nin gücü giderek arttı. İşçilerin radikal gözüken parti retoriğinin cazibesine kapılmaları ve Stalin’in askerî teçhizat sağlıyor olması, PCE’nin öne çıkma nedenleri arasında sayılabilir. Sonuçta parayı veren düdüğü çalıyordu: Komünist silahlar demek komünist etkisi demekti. Ama PCE şimdi fiilen karşı-devrimci bir rol oynuyordu. Partinin “Önce savaşı, sonra devrimi kazan” sloganı, işçileri boş yere umutlandırırken milislerin silahsızlandırılmasını, fabrikaların kapitalistlere ve toprakların da toprak ağalarına geri verilmesini haklı gösteriyordu. Moskova’nın “halk cephesi” çizgisine hürmeten PCE, Rus silahlarının kendi kontrolünde olmasından da faydalanarak Cumhuriyetçi burjuvazinin, özel mülkiyeti savunacak ve yukarıdan denetlenecek bilindik bir “Halk Ordusu” yaratmasına yardımcı oldu.</p>

      <p class="paragraf-4"><span>Orwell, Nisan 1937’e gelindiğinde Barselona’daki farkı görebiliyordu: “Yiyecek fiyatları, çalışan sınıfın ücretlerinde herhangi bir paralel yükselme olmaksızın korkunç fırlarken, şık lokantalar ve oteller, pahalı yemekleri aç kurtlar gibi yutan zengin insanlarla doluydu … ekmek, zeytinyağı ve diğer ihtiyaç maddeleri için kuyruklar yüzlerce metre uzayıp gidiyordu”.</span></p>

      <p class="paragraf-4">Ertesi ay liberal burjuvazi ve onların Stalinist müttefikleri, saldırıya geçecek kadar güçlü olduklarına kanaat getirdiler. CNT’yi, geçen Temmuz ayında işçi denetimine geçen ilk binalardan biri olan Barselona telefon santralinden çıkarmak için üç kamyon dolusu Saldırı Muhafızı kullandılar. Tepki olarak şehrin her tarafında barikatlar yükseldi. O noktada bile CNT ile POUM liderleri kararlılıkla hareket edebilseydiler –Katalonya’da devlet iktidarını ele geçirmek için bir ayaklanma düzenleyip ardından topraklara el koyma, işçi kontrolü ve sömürgelere bağımsızlık verme (Franco’nun en iyi birliklerinin 25.000’i Faslı idi) çağrısında bulunsaydılar, hâlâ kazanma şansları vardı. Ama tam tersini yaptılar. Taraftarlarından silahlarını teslim etmelerini istediler. 500 kişinin öldüğü beş gün süren çatışmaların ardından barikatların çoğu kalkmıştı.</p>

      <p class="paragraf-4">Acımasız bir bastırma harekâtı geldi ardından. 5.000 Saldırı Muhafızı şehre akın etti. POUM yasadışı ilan edildi. Liderleri tutuklandı, işkenceden geçirildi ve katledildi. CNT ve POUM milisleri zorla Halk Ordusu’na dahil edilip askerî disipline tabi kılındı. Muhalifler, “Troçkist faşistler” diye karalandı. Araziler ve fabrikalar eski sahiplerine iade edildi.</p>

      <p class="paragraf-4">Mayıs 1937 karşı-devrimi, Temmuz 1936 devrimini öldürdü. İspanya İç Savaşı sınıflar arasındaki devrimci bir savaş olmaktan çıkıp, aynı sınıfın biri liberal diğeri faşist iki rakip hizbi arasındaki sıradan bir savaşa dönüştü. Sonucu artık siyaset değil ateş gücü belirleyecekti. Ateş gücü üstünlüğü, Faşist İtalya ile Nazi Almanyası’nın desteklediği Franco’nun zaferi demekti.</p>

      <p class="paragraf-4">Barselona’nın Ocak 1939’da ve Madrid’in Mart ayında faşistlerin eline düşmesi, Troçki’nin İspanya Devrimi’nin anısına yazdıklarının ne kadar doğru olduğunu teyit etmiştir: “Burjuva demokrasisinin hudutlarını aşmama talebi, pratikte demokratik devrimin savunulmasına değil onun boşa çıkarılmasına işaret eder”.</p>

      <p class="ara1" xml:lang="en-GB">II. Dünya Savaşı’nın Nedenleri</p>

      <p class="paragraf-4">1939 sonuna gelindiğinde işçi sınıfı hareketi Avrupa genelinde mağlup olmuş ve dağılmıştı, Stalinizm ve faşizm kıtaya hâkim olmuştu. Diktatörlük demokrasiye galip gelmişti; devrimci umut yerini karşı-devrimci umutsuzluğa bırakmıştı.</p>

      <p class="paragraf-4">Stalin’in gulaglarında 10 milyon, Hitler’in toplama kamplarında 150.000 kişi tutuluyordu. Franco’nun Milliyetçileri, İspanya İç Savaşı sırasında ve hemen sonrasında 200.000 kişiyi öldürmüştü. Fransa’da sendika üyeliği dörtte üç azalmıştı. Değişen derecelerde faşist olan otoriter hükümetler Avrupa’nın dört bir yerinde, 1920’lerde Türkiye, Macaristan, İtalya, Polonya ve Portekiz’de; 1930’larda Yugoslavya, Almanya, Avusturya, Bulgaristan, Baltık Devletleri, Yunanistan ve İspanya’da iktidara yerleşmişti.</p>

      <p class="paragraf-4">Ancak, totaliterlik tekdüze bir olgu değildi. Stalinizm ile Nazizm aynı ölçüde acımasızdı ama nitelikleri ve amaçları itibariyle farklıydı. Rusya’nın ekonomik geriliği, altyapı, ağır sanayi ve silahlanma için gereken hızlı sermaye birikiminin ancak çok yüksek sömürü düzeyleriyle mümkün olduğu anlamına geliyordu. Bunu mümkün kılan, en ufak direniş olasılığını bile yok eden devlet terörüydü. Almanya kesinlikle geri bir ülke değildi: O dönemde Avrupa’nın en büyük sanayi gücüydü. Ama ekonomik çöküş toplumu parçalamış, orta sınıfı umutsuzluğa itmiş ve sosyalist devrim heyulasını diriltmişti. Nazizm, krize karşı aşırı sağ bir tepkiydi.</p>

      <p class="paragraf-4">Nazi rejiminin üç temel özelliği vardı. Birincisi, orta sınıf ile işçi sınıfının en geri kesimlerinden oluşan bir kitle hareketiydi. Aslında birbirine hiç benzemeyen bu “insan süprüntüsünü” bir araya getiren parti ve onun misyonuydu: İçerdeki düşmanların yok edilmesi ve Alman kudretinin yeniden sağlanması.</p>

      <p class="paragraf-4">İkincisi, Nazizm karşı-devrimin bir aracıydı. İktidara gelmeden önce 400.000 kişilik paramiliter Kahverengi Gömlekliler ordusu sendikalara, sol partilere ve işçi protestolarına saldırmakta kullanılıyordu. Nazi paramiliter güçleri, Ocak 1933’ten sonra Alman ordusuna eklemlenip büyüyerek tüm muhalefeti tasfiye edecek korkunç bir polis aygıtına dönüştü.</p>

      <p class="paragraf-4">Üçüncüsü, Nazizm Alman emperyalizminin bir ifadesiydi. Hitler’in, Slav <span class="char-style-override-9">Untermenschen</span> (“aşağı insanlar”) aleyhine <span class="char-style-override-9">Lebenstraum</span> (“yaşam alanı”) talep etmesi, Alman kapitalizminin Orta ve Doğu Avrupa’da sergilediği geleneksel emperyalist özlemleri akla getiriyordu.</p>

      <p class="paragraf-4">I. Dünya Savaşı sırasında Alman liderler, toprakları Baltık’tan Boğaziçi’ne kadar uzanan ve oradan da İran Körfezi’ne kadar nüfuz alana sahip olan devasa bir imparatorluğun (<span class="char-style-override-9">Mitteleuropa</span> –“Orta Avrupa”) hayalini kuruyorlardı. 1930’larda Hitler bu özlemleri diriltip daha da büyüttü. Irkçı bir psikopat ve totaliter bir diktatördü ama sırf küresel hâkimiyet için bir dünya savaşına girmeyi kafasına koymuş değildi. Dış politikası, Alman kapitalizminin uzun vadeli çıkarlarının bir yansımasıydı.</p>

      <p class="paragraf-4">Büyük güçler arasındaki gerilim 1918’de çözümlenmemişti; hatta birçok bakımdan daha da şiddetlenmişti. Versay Anlaşması Almanya’yı kısmen parçalamış, sınırlarında rakip devletler yaratmış, ülkeyi kötürüm bırakan tazminat ödemeleri ve silah kısıtlamaları dayatmıştı. Bu çatışmayı sona erdirmedi; sadece bir sonraki evrenin ortamını hazırladı.</p>

      <p class="paragraf-4">1930’ların artan gerilimlerinin gerisinde Büyük Bunalım’ın etkisi vardı. Ticaret çöktüğünden her devlet kendi ürettiği malları dünya pazarlarında daha ucuza satmak için para birimini devalüe etti ve ithal mallara korumacı gümrük tarifeleri getirdi. Dünya, rakip kapitalistlerin oluşturduğu otarşik (ekonomik olarak kendi kendine yeterli) bloklara bölündü.</p>

      <p class="paragraf-4">Kamu yatırımları aracılığıyla büyümeyi canlandırmak için devlet gücü de kullanıldı. Tüm ekonomik faaliyetlerin devlet kontrolünde olduğu Rusya bunun en uç örneğiydi ama Almanya da altyapı yatırımlarına (özellikle otoyol inşaatlarına) ve yeniden silahlanmaya yatırım yapmak için borçlanıyordu. Ballı devlet ihalelerinin yanı sıra %25’i bulan ücret kesintileri, Alman sanayi yatırımlarının muazzam artmasına yol açtı. 1933’te %6 olan işsizlik 1939’da neredeyse sıfırlanmıştı. Ama Almanya’nın hızla büyüyen kapitalist ekonomisi, hammadde ve kapalı pazarların yokluğunda nefessiz kalma riskiyle karşı karşıya idi. Mevcut ulusal sınırlar dahilinde daha fazla sermaye birikimi yapmak mümkün değildi. Almanya, 1919’da Fransa’ya iade edilen Alsas-Loren’in dökümhanelerine, Çekoslovakya’nın silah sanayilerine, Polonya’nın kömür madenlerine ve Romanya’nın petrol sahalarına ihtiyaç duyuyordu; hatta belki de Ukrayna’nın tahıl ambarı bölgelerine ve uzaktaki Kafkaslar ile Ortadoğu’nun petrol sahalarına.</p>

      <p class="paragraf-4">Almanya’nın ekonomik ve askerî gücü arttıkça Hitler, Versay Anlaşması’na daha açıktan karşı çıkmaya başladı. Alman birlikleri, Mart 1936’da Fransa’nın doğu sınırını koruyan bir tampon bölge olarak tasarlanan, askerden arındırılmış Renanya’yı yeniden işgal ettiler. 1936-39 arasında İspanya’daki Milliyetçilere silah, tank, bombardıman uçağı ve “gönüllü” gönderen Almanya, bu savaşı hızla büyüyen silahlı kuvvetleri için bir talim alanı olarak kullandı. Mart 1938’de Hitler, Avusturya’yı <span class="char-style-override-9">Reich</span>’a kattı. Avusturya yetkililerinin itiraz etmediği <span class="char-style-override-9">Anschluss</span> (birleşme) Avusturya Nazileri tarafından büyük memnuniyetle karşılandı. Hitler, Ekim 1938’de komşu Çekoslovakya’nın ağırlıklı olarak Almanca konuşulan Südet bölgesini ilhak etti –bu gasp, 30 Eylül’de Almanya, İtalya, Britanya ve Fransa arasında imzalanan Münih Anlaşması ile mümkün olmuştu. Südet bölgesinin kaybedilmesi, Çekoslovakya’yı dağların oluşturduğu korumadan mahrum bırakarak yeni saldırılara savunmasız hale getirdi. Mart 1939’da Çekoslovakya’nın geri kalanı beklendiği üzere büyüyen Nazi imparatorluğuna dahil edildi.</p>

      <p class="paragraf-4">Bu sırada Avrupa kesin çizgilerle iki blok arasında bölünmüştü. Almanya ile İtalya Kasım 1936’da Mihver Güçleri oluşturdular. Her ikisi de Britanya ile Fransa’nın çıkarlarını tehdit eden yayılmacı emellere sahip güçlerdi.</p>

      <p class="paragraf-4">Ama Britanya hükümeti savaştan kaçınmak için her şeyi yapıyordu ve Fransa yöneticileri Mihver Güçler’e tek başlarına karşı koyacak durumda değildi. Ödün vererek çatışmadan kaçınma, Batılı güçlerin resmî politikası olmuştu. Bu, İspanya Cumhuriyeti’ne silah satmayı reddetmek, Hitler’in Avrupa’daki ilhaklarına rıza göstermek ve İtalya’nın kuzeydoğu Afrika’da Etiyopya’yı fethetmesini görmezden gelmek demekti.</p>

      <p class="paragraf-4">Britanya yönetici sınıfı giderek bölünüyordu ama ödün vererek çatışmadan kaçınma stratejisi çoğunluğun çıkarlarını yansıtıyordu, en azından Eylül 1939’a kadar. Britanyalı yöneticiler, 1919 taksimatının özünü korumak istiyordu. Avrupa’nın önemsiz devletleri bu büyük oyunda gözden çıkarılabilirdi. Hitler’i belli sınırlar içerisinde zapt ederek güç dengesini korumayı umuyorlardı. Ayrıca, işçi sınıfını yere serecek bir çekiç olarak faşizme olumlu bakıyor, Almanya’yı Sovyet Rusya’ya karşı bir istihkâm olarak görüyorlardı. Dünya savaşı bir dizi yeni devrimci karışıklıkla sonuçlanabilirdi. Ödün vererek çatışmadan kaçınma o nedenle kasıtlı bir bönlük değildi: Britanya kapitalizminin o dönemki çıkarlarını yansıtıyordu.</p>

      <p class="paragraf-4">Genişleyen Alman sermayesinin giderek Avrupa jeopolitik sisteminin sınırlarını zorlaması, bu stratejiyi sürdürülebilir olmaktan çıkardı. Britanya ve Fransa emperyalizmini bekleyen tehlike, Almanya’nın karşı konulamaz bir ekonomik ve askerî güç olmasıyla bardağın taşma noktasına gelmesi olasılığıydı.</p>

      <p class="paragraf-4">Polonya’nın bu taşma noktası olduğuna karar verildi. Hummalı bir son dakika diplomasisi izlendi. 31 Mart 1939’da Britanya ile Fransa, işgal durumunda Polonya’ya askerî destek verecekleri sözünü verdiler. Ama Almanya’nın toprak taleplerini diplomatik yollarla çözümlemeye çalıştılar ve her ne şekilde olursa olsun Sovyetler Birliği ile anlaşma yapmayı reddettiler.</p>

      <p class="paragraf-4">Britanya ve Fransa ile ittifak yapamayan Stalin, bunun yerine Hitler ile saldırmazlık paktı imzalayarak Polonya’nın paylaşılması konusunda uzlaşmaya vardı (23 Ağustos 1939 Molotov-Ribbentrop Paktı). İmzaların atılmasının üzerinden daha bir hafta geçmeden 1 Eylül 1939’da Almanlar batıdan Polonya’ya saldırdı. Ruslar da 17 Eylül’de doğudan saldırdı. Polonya üç hafta içerisinde mağlup oldu ve direnişin yer yer devam etmesine rağmen bağımsız bir ulus devlet olarak varlığı sona erdi. Her ne kadar Britanya ile Fransa 3 Eylül’de Almanya’ya savaş ilan etseler de, Polonya’ya askerî yardım yapamadılar. II. Dünya Savaşı artık başlamıştı.</p>

      <p class="paragraf-4">Sosyalist devrimin iki savaş arasındaki dönemde mağlup olması, faşizmin zaferini getirdi. Bu zafer, 1930’ların krizinin kapitalizmin yıkılmasıyla değil, yeni bir emperyalist savaşla çözüme kavuşturulması demekti. Avrupa işçi sınıfının iki savaş arasındaki dönemde yenilgiye uğramasının bedeli, insanlık tarihinin gördüğü en kanlı ve barbar savaş oldu.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-11-backlink" id="footnote-225-11">11</a> <span xml:lang="ar-SA">Tüketim mallarına değil de savaş malzemelerine öncelik verilmesini ifade eden bir deyim</span> <span class="char-style-override-9">–çev</span>.</p>
        </div>
      </div>
    </div>
  </div>
</body>
</html>
