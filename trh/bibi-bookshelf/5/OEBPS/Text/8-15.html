<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>8-15.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x8-15.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1-1">8</p>

      <p class="resimciz-1"><img alt="4.png" class="image" height="9" src="../Images/4_fmt8.jpeg" width="181" /></p>

      <p class="anabaslik-2" id="toc_marker-10">İKİNCİ BURJUVA DEVRİMLERİ DALGASI</p>

      <p class="tarih para-style-override-15">1775–1815</p>

      <p class="resim-4"><img alt="3.png" class="image" height="21" src="../Images/3_fmt9.jpeg" width="57" /></p>

      <p class="paragraf-4">İngiliz Reform Hareketi, güçlü bir merkezî devlet ve saray mensuplarıyla arazi sahiplerinden oluşan yeni bir aristokrasi yarattı. Ardından İngiliz Devrimi, yönetim yetkisini mülk sahibi sınıfların eline veren bir anayasal monarşi yarattı. Bu iki gelişme, İngiliz yönetici sınıfını yeniden biçimlendirerek bankacılar, tüccarlar ve ticari üretim yapan çiftçilerden oluşan bir seçkinler kesimi haline getirdi. Sonuç, Britanya tüccar kapitalizminin tüm potansiyeliyle serbest kalması oldu.</p>

      <p class="paragraf-4">Dünyanın 1450’lerde başlayan dönüşümü böylece kısa sürede hız kazandı. Britanya orduları ve donanmaları, Hindistan, Kuzey Amerika ve Antiller’de geniş bir sömürge imparatorluğu yarattığından zenginlik gerisin geri Britanya’ya akarak onu hem bir ekonomik güç merkezine hem de jeopolitik bir süper güce çevirdi.</p>

      <p class="paragraf-4">Bunun bir sonucu, Britanya ile girdiği askerî rekabet yüzünden Fransa mutlak monarşisinin mali kaynaklarının ve saygınlığının yerle bir olması oldu. Aynı zamanda, Fransa içerisinde kapitalizmin ve zengin tüccarlarla profesyonel burjuvazinin gelişmesi, monarşiyi devirip topluma yeni bir biçim verebilecek toplumsal güçler yarattı. Sonuç (Fransız Devrimi), dünyayı sarstı. Artık hiçbir şey eskisi gibi olmayacaktı.</p>

      <p class="paragraf-4">Bu bölümde, modern dünya tarihinin bu çok önemli olayını ayrıntısıyla analiz edeceğiz. Ancak öncelikle, 1789’a uzanan yolu açan fikir devrimini (Aydınlanma hareketi) ve Fransızlara, uygulamaya geçirilmiş bir fikirler modeli sunan büyük sömürge ayaklanmasını (Amerikan Devrimi) ele alacağız.</p>

      <p class="ara1" xml:lang="en-GB"><span>Aydınlanma</span></p>

      <p class="paragraf-4">18. yüzyıl Avrupası üçe bölünmüştü. Güney ve doğu Avrupa’nın çoğunu kapsayan ilk grup, kral otokratların, Ortaçağ’dan bu yana hemen hiç değişmeksizin toprak ağaları ile papazların etkisi altındaki köylülerden oluşan geleneksel toplumları yönettiği feodal-mutlakiyetçi geçmişe saplanıp kalmıştı.</p>

      <p class="paragraf-4">Kuzeybatı Avrupa’yı kapsayan ikinci grup, ticari çiftçilik, deniz ticareti, yeni sanayiler ve modern bankacılık temeline dayalı dinamik, hızla büyüyen bir kapitalist ekonomi sayesinde dönüşüm yaşamıştı. Londra’nın büyümesi, bu değişimin boyutunu iyi gösterir: 1560’ta 100.000’in biraz üzerinde olan nüfusu 1640’ta 350.000’e, 1715’te 630.000’e ve 1815’te 1,4 milyona çıktı.</p>

      <p class="paragraf-4">Üçüncü grup aradakilerden oluşuyordu. Burada, feodal-mutlakiyetçiliğin kalıntıları, filizlenmekte olan ticari kapitalizmle iç içe geçmişti. Bunun en iyi örneği Fransa idi. Büyüyen bir deniz ticaret filosu, Hindistan ile Kuzey-Güney Amerika’da genişleyen bir sömürge imparatorluğu, giderek zenginleşen ve kendine güvenen bir şehir burjuvazisi vardı. Ama aynı zamanda Fransa, krallık otokrasisine, güçlü bir Katolik Kilisesi’ne, devletten geçinen asalak bir saray mensupları sınıfına, aynı ölçüde asalak olan soylu toprak sahipleri sınıfına, feodal harçlar ve vergiler altında ezilen köylü sınıfına, geçiş vergileri, harçlar ve sınırlayıcı düzenlemelerle engellenen bir yurtiçi ticaret sistemine de sahipti.</p>

      <p class="paragraf-4">Fransız kapitalizminin büyümesi, çelişkilerin sonsuza kadar zapt edilemeyeceği anlamına geliyordu. Bunları kriz noktasına getirecek kadar hızlandıran, devletin Britanya ile girdiği küresel üstünlük mücadelesiydi. 16. yüzyılın ortası ile 19. yüzyılın başı arasında Paris’in nüfusu üç katına çıktı: Bu, Fransa ekonomisinin ne kadar genişlediğinin bir ölçüsü. Ama aynı dönemde Londra’nın nüfusu 12 kat artmıştı. Paris, 16. yüzyılın ortasında Londra’nın iki katıyken, 19. yüzyılın başında artık yarısı büyüklükteydi: Britanya ekonomisinin ne kadar dinamik olduğunun bir ölçüsü.</p>

      <p class="paragraf-4">Sorunun can alıcı tarafı, iki ulus devlet arasındaki askerî rekabetti. Yedi Yıl Savaşı sırasında (1756-63) Fransa, imparatorluğunun Hindistan ve Kuzey-Güney Amerika topraklarını Britanya’ya kaptırdı. Askerî yenilgi, Fransız toplumundaki büyüyen krizin dışsal bir ifadesiydi. Fikirlerde devrim ise içsel ifadesiydi. Fransa’nın feodal-mutlakiyetçi <span class="char-style-override-9">ancien régime</span>’i [<span class="char-style-override-9">eski rejim</span>], 1789-94 Devrimi ile devrilmesinden çok önce düşünsel açıdan çözülmüştü.</p>

      <p class="paragraf-4"><span class="char-style-override-9">Ancien régime</span>’in ideolojik mevzilerini koruyamaması, onun gerici niteliğini açığa vuruyordu. Yeni bir Aydınlanma düşüncesi dalgası, geçmişin birikmiş ideolojik tortusunu öylesine silip süpürmüştü ki bazı despotlarla dükler bile din değiştiren müritlerin coşkusuyla dünyayı “akılcı” ve “bilimsel” yollardan kavramaya yönelmişlerdi.</p>

      <p class="paragraf-4">Avusturya, İtalya, İspanya ve (bir ölçüde) Fransa’da yaşanan Karşı Reform Hareketi ile az çok benzeşen 17. yüzyıl karşı-devriminin bedeli, Hollanda, İngiltere ve İskoçya’nın, bu yüzyılın sonuna gelindiğinde düşünsel, bilimsel ve sanatsal ilerlemenin odak noktası haline gelmesiydi. Kutsal metinlerin kabul edilen hikmeti ıskartaya çıkarılırken gözlem, deney ve akıl yürütme [<span class="char-style-override-9">uslamlama</span>] öne çıktı. Örneğin Isaac Newton, evrenin nasıl işlediğini açıklamaya yönelik girişimlerinde Kopernik, Kepler ve Galileo’nun kafasını karıştıran fizik sorunlarını özgürce çözebiliyordu.</p>

      <p class="paragraf-4">Ama Aklın hükümdarlığını ilan ettiği yeni alan, doğa bilimlerinin çok ötesine geçiyordu. Hollanda ve İngiltere devrimleri, seçilmiş temsilcilerin hakları ve ayrıcalıkları lehine kralların ilahi yönetme hakkını reddetmişti. Ama eğer siyasi düzen Tanrı’nın takdiri değilse, eğer insanlar kendi siyasi düzenlerini yaratıyorlarsa, bu düzen hangi biçimi almalıydı?</p>

      <p class="paragraf-4">1647 Putney Tartışmaları tehlikeleri gözler önüne sermişti: İlahi otoritenin yokluğunda insanlar, iktidarın nasıl kullanılacağı konusunda anlaşmazlığa düşme eğilimindeydiler. Putney’de, “daha üst konumdakiler”in görüşüne göre “kalıcı, sabit menfaati” olmayanların kamu işlerinin idaresinde söz hakkı olmamalıydı. Daha “alt tabakalar” adına konuşan başkalarına göreyse, “kendisini yöneten ama sözüne kulak vermeyen hükümete” itaat etme yükümlülüğü olmamalıydı. Devrimci İngiltere’nin, bu meselelerle boğuşan Thomas Hobbes ve John Locke gibi siyaset felsefecileri ortaya çıkarmasına şaşmamak gerek.</p>

      <p class="paragraf-4">Sonuçta tartışma, 1660 ve 1688 uzlaşmalarıyla duruldu. İngiltere’nin parçalanmış seçkinleri kendi aralarında anlaşmaya vararak alt tabakalara karşı safları sıklaştırdılar. Parlamento’nun iki büyük partisi olan Liberal ve Muhafazakâr parti taraftarları, 18. yüzyıl boyunca devlet makamının avantaları (dönemin hicivcilerine göre “Eski Yolsuzluk”) üzerine ağız dalaşına devam edebilirlerdi ama toplumun geri kalanına karşı birleşik bir cepheyi temsil ediyorlardı. Yüzyılın sonuna gelindiğinde, İngiltere’de mala karşı işlenen 200 kadar suça idam cezası veriliyordu.</p>

      <p class="paragraf-4">Öte yandan, reform yaşamamış Fransız toplumu, acil siyasi sorunlara bu tür bir çözüm getiremiyordu. Aydınlanma’nın bu coğrafyada doğup serpilmesi bundan ötürüdür. En büyük başarısı, tanınmış yüzlerce aydının katkıda bulunduğu ve 25.000 kadar kopyası satılan, insan bilgisi ile düşüncesinin toplandığı 35 ciltlik <span class="char-style-override-9">Ansiklopedi</span> (Encyclopédie, 1751-72) idi.</p>

      <p class="paragraf-4">Birçok taraftarının görece muhafazakâr niyetlerine bakmaksızın Aydınlanma’ya altüst edici, siyasi olarak aşındırıcı niteliğini kazandıran, çağdaş düşüncenin ışığında akıl dışı gözüken kurumları ve uygulamaları eleştirmesiydi. Akıl dışı gözüken şeyler de genellikle ticaret burjuvazisiyle profesyonel burjuvazinin menfaatlerine aykırı oluyordu.</p>

      <p class="paragraf-4">Ticaret ve piyasa temelli ilişkiler, himaye, imtiyaz ve nüfuz ağlarını parçalıyordu. Parasal mübadele, miras alınmış unvan ve mülkü temel alan kazanılmış hakların yerini alıyordu. Dolayısıyla, Kilise ve teolojisi [<span class="char-style-override-9">tanrıbilim</span>], kralların iddia ettikleri ilahi yönetme hakkı ve çürümekte olan (unvan sahibi) makam avcıları sınıfının siyasi egemenliği, yeni düşünürlere akıl dışı geliyordu.</p>

      <p class="paragraf-4">Peki özel mülkiyete nasıl bakılıyordu? Akılcı <span>mıydı? Bazıları öyle olmadığını düşünüyordu. Jean-Jacques R</span>ousseau şöyle diyordu:</p>

      <p class="alinti">Bir toprak parçasını çitle çevirip “burası benim” diyen ve insanların kendisine inanacak kadar naif olduğunu keşfeden ilk kişi; sivil toplumun gerçek kurucusu işte o kişidir. Çitleri söküp ya da açılan hendeği doldurup çevresindekilere “bu sahtekârı dinlemeyin; yeryüzünün meyvelerinin hepimize ait olduğunu ve yeryüzünün kimsenin malı olmadığını unutursanız işiniz biter” diyerek kaç suçu, savaşı ve cinayeti önleyebilir, insanlığı sayısız dehşetten ve beladan kurtarabilirdi.</p>

      <p class="paragraf-4">Aydınlanma çok boyutlu bir düşünsel hareketti ama özü radikal eleştiriydi; insan ilişkileriyle ilgili olup da özgür düşünme süreci huzurunda doyurucu bir açıklama yapamayan her şey, meydan okumaya açıktı. Üstelik bu, çelişkilerle kalbura dönmüş, pek çoklarına göre hurafeden ibaret kutsanmış kurumlarla dolu 18. yüzyıl sonu Avrupası bağlamında, her an patlamaya hazır bir ideolojik bombaydı –özellikle de aklın ruhu, alt tabakaya ulaştığında. O zaman tahtlar sallanabilirdi.</p>

      <p class="paragraf-4"><span>Aydınlanma’nın en radikal hiciv yazarlarından birisi, “silahlı eşkıyalarıyla karaya ayak basan ve ulusun rızası olmadan kendisini İngiltere kralı ilan eden Fransız piçi”, diye bahsettiği Fatih William’a “açıkçası değersiz ve alçaklıkta özgün birisidir” diyordu. Şöyle devam ediyordu: “Monarşi ve halefleri … dünyayı kana ve küle boğdular. … Özgürlük, yerkürenin dört bir yanında avlandı. Asya ile Afrika, onu uzun süre önce kovdu. Avrupa ona bir yabancıymış gibi davranıyor ve İngiltere, çekip gitmesi uyarısında bulundu.”</span></p>

      <p class="paragraf-4">Bu yazının tarihi Ocak 1776. Yazan Tom Paine. <span class="char-style-override-9">Sağduyu</span> adlı broşürü, <span class="char-style-override-9">salon</span> aydınlarının tumturaklı dilini, meyhane “makinistleri”nin (zanaatkârların) günlük konuşmasına çeviriyordu. Rekor kırarak kısa sürede 150.000 adet satıldı; bir yıl içinde yarım milyonu buldu satışlar. Şaşıracak bir şey yok. Yüz binlerce sıradan erkek ve kadın, radikal fikirleri benimseyerek dünyayı yeniden biçimlendirme mücadelesine katılıyordu.</p>

      <p class="paragraf-4"><span class="char-style-override-9">Sağduyu</span>’nun Philadelphia’nın New England şehrinde yayınlanmasından dokuz ay önce, komşu Massachusetts eyaletinde milis kuvvetler, Lexington’da Britanyalı Kırmızı Urbalılara ateş açarak A<span>merikan Devrimi’nin kıvılcımını çaktılar.</span></p>

      <p class="ara1" xml:lang="en-GB">Amerikan Devrimi</p>

      <p class="paragraf-4">1764’te, Kuzey Amerika’nın Atlantik kıyısı boyunca dizilen 13 kolonide yaşayan Amerikalılar, kendilerini III. George’un Britanya tebaası olarak görüyordu. Kendi karar ve eylemlerinin sonucunda, 1788’e gelindiğinde devrim ve savaşla şekillenen yeni cumhuriyetin özgür yurttaşları oldular. Başka birçok şey daha değişti. 13 koloni birleşerek bağımsız bir federal devlet kurdu. Kral ve parlamento ortadan kaldırılırken yerlerine Başkan, Senato ve Temsilciler Meclisi konuldu.</p>

      <p class="paragraf-4">Bazı zenginler (Kralı destekleyenler) servetlerini kaybettiler. Bir zamanlar işlerini feodal baronlar gibi yürütebilen bazıları, kiracılarının artık eskisi kadar yumuşak başlı olmadığını gördüler. Kadınlar, en azından bazıları, daha rahat davranmaya başladılar. Gazete okuyor, kızlarını okutmak için okullar kuruyor, “kendilerine saygı” duyarak hareket ediyor ve “yurtsever” kocalarına, “neden ben hür olamayacakmışım?” diye soruyorlardı.</p>

      <p class="paragraf-4">Keza, bazı siyahlar için de işler oldukça değişmişti. Massachusetts ve Vermont eyaletleri köleliği tamamen kaldırdılar. Çok geçmeden onları diğer eyaletler de takip edecekti. 1776’da Chesapeake nehri kıyısı boyunca sayıları birkaç bini bulan özgür siyahlar, 1810’da 60.000’e yükselmişti.</p>

      <p class="paragraf-4">Değişim olabileceği kadar büyük değildi; birçoğunun umduğundan çok daha sınırlı kalmıştı aslında. Çünkü Amerikan Devrimi (1775-83), Amerikan kolonileri ile Britanya İmparatorluğu arasındaki ulusal bağımsızlık mücadelesinden ibaret değildi. Amerikan halkının farklı tabakaları ve koşulları arasında bir mücadeleydi aynı zamanda –ne tür bir cumhuriyet uğruna savaştıklarını belirleyen bir mücadele.</p>

      <p class="paragraf-4">Sorunlar, Yedi Yıl Savaşı’nın (1756-63) sona ermesiyle başladı. Fransa’yı yenen Britanya, Hindistan ile Kanada’daki Fransız topraklarını ele geçirdi. Bu sırada Amerikalılar da üstlerine düşeni yaptı; düzenli Kırmızı Urbalı birlikleriyle omuz omuza çarpışan koloni milisleri, ülkenin batı sınırını güvence altına aldılar. Zafer, Fransa tehdidini ve onunla birlikte de Amerikalıların Britanya’nın askerî desteğine bağımlılığını sona erdirdi. Ayrıca Britanya hükümetini, savaş borçlarıyla ve bunları ödemek için vergileri artırma ihtiyacıyla baş başa bıraktı.</p>

      <p class="paragraf-4">Britanya’nın Amerikan ticaretine uyguladığı vergiler üç ayaklıydı: Britanyalı toprak sahiplerini yüksek vergilerden kurtarmak, Britanya ticaretini yabancı rekabetten korumak ve Britanya borçlarının ödenmesine yardımcı olmak amaçlanıyordu. Ezcümle, Şeker Yasası (1764), Damga Vergisi Yasası (1765), Townshend vergileri (1767) ve Çay Yasası (1773), Britanya yönetici sınıfının menfaatlerine hizmet edecek şekilde Amerika’nın zenginliğini çekip almak üzere tasarlanmıştı. Eğer Amerikalılar bu vergileri ödemeye devam etselerdi, onları ekonomik durgunluk ve azgelişmişlik bekliyor olacaktı. Ünlü “temsil yoksa vergi de yok” sloganı, bu tehlike karşısında gündeme gelmişti. Menfaatlerine aykırı vergilerin tehdidi altındaki Amerikalılar, karar verme hakkı talep ediyordu.</p>

      <p class="paragraf-4">Britanya’nın çabaları, 1764-75 arasında doğrudan eylemle boşa çıkarıldı. 13 kolonide yalnızca 3 milyon Amerikalı olmasına ve her 20 kişiden yalnızca birinin şehirde yaşamasına rağmen, halk Britanya vergilerini uygulanamaz kılan kitlesel bir direniş hareketi etrafında birleşti.</p>

      <p class="paragraf-4">Toplantılar, yürüyüşler, temsilî kuklaların yakılması ve hürriyet direkleri dikilmesi gibi etkinlikler sayesinde hareket oluşturuldu. Kalabalıklar, gümrük görevlileri ile askerlere karşı koyuyordu. Potansiyel işbirlikçilerin gözü korkutuluyordu. Resmî etkinlikler engelleniyordu. Bazı vakalarda mallar tahrip ediliyordu. Zanaatkârlar (“makinistler”), küçük tüccarlar, yerel çiftçiler ve muhalif aydınlardan meydana gelen militan şehirli yığınlar, boykotları zorla hayata geçiriyordu. Önde gelen eylemciler, “Hürriyetin Evlatları” adı altında örgütlenmişti. En az 15 şehirde şubeleri vardı ve koloniler arası “mütekabiliyet” birliği etrafında birleşmişlerdi.</p>

      <p class="paragraf-4">Genel kalıp, direnişin aniden parlayıvermesi (kimi zaman kanlı çatışmalara yol açıyordu) ve ardından Britanyalıların geri adım atması şeklindeydi. Ama 1773’te, Kızılderili kılığına girmiş 100 eylemcinin, Doğu Hindistan Şirketi gemisinin tüm yükünü denize boşaltmasından (“Boston Çay Partisi”) sonra, Britanyalılar artık sert önlemlere başvurmanın şart olduğuna karar verdiler. General Gage Massachusetts valisi olarak görevlendirildi, sözünü geçirebilmesi için yeni birlikler sevk edildi ve Amerikalı eylemcilerin yargılanmak üzere Britanya’ya gönderilmesini emreden yeni yasalar (“Dayanılmaz Yasalar”) kabul edildi.</p>

      <p class="paragraf-4">13 koloniden gelen temsilcilerin katıldığı Kıta Kongresi, çay boykotunu sürdürme kararı aldı. Bu kararın uygulanması için yerel komitelere yetki verildi ve sivil gücü desteklemek üzere koloni milisleri seferber edildi. Kıta Kongresi’ne büyük toprak sahipleriyle tüccarlar hâkimdi. Keza, çoğu yerel komitede de ilk başta durum böyleydi. Ama “seçkinlerin devrimi” çok geçmeden yerini “orta sınıfların devrimi”ne bırakacaktı.</p>

      <p class="paragraf-4">Devrim, radikal talepleri destekleyecek kitle eylemini gerektirir. Zenginlerin korkacak çok şeyi vardır. Çoğunun kaderi, mevcut ekonomik sisteme ve bu sistemden elde ettikleri kârlara bağlıdır. Sıradan insanların, siyasi otoriteye bir kez başkaldırdıkları takdirde bir bütün olarak toplumsal sistem hakkında daha derinlikli sorular sormaya başlayabileceğinden korkuyorlardı. Çoğu zengin, hareketin enerjisini yönlendirebilmek için onun hızına ayak uydurma stratejisini benimsemişti. New Yorklu toprak sahibi ve hukukçu Robert Livingston’a göre bu, “akıntıyı durdurmak mümkün değilse onunla birlikte yüzmek” ve “yönünü belirlemek” için “akıntıya boyun eğmek” meselesiydi.</p>

      <p class="paragraf-4">Tabandan yükselen kitle eylemiyle devrime zorlanan Kongre, sonunda yeni bir devlet aygıtının oluşturulmasına onay verdi. Şimdi her şehir, Kralın kurul üyelerinin, yargıçlarının, gümrük memurlarının ve milis subaylarının otoritesi ile Kongre’nin yetkilendirdiği boykot komitelerinin otoritesini kabul etmek arasında tercih yapmak zorundaydı. Devrim bu tür seçenekleri gündeme getirir. “İkili iktidar” (halkın siyasi bağlılığını kazandığını iddia eden iki rakip otorite), herkesi seçim yapmaya zorlar çünkü ikisine birden bağlılık göstermek mümkün değildir.</p>

      <p class="paragraf-4">İlk kurşun, 19 Nisan 1775 tarihinde Lexington’da sıkıldı. Britanyalı Kırmızı Urbalılar, asilerin Concord’da depoladıkları silahları ele geçirmeye giderken 8 Amerikalı milisi öldürüp 10’unu yaraladılar. Oraya vardıklarında, Kırmızı Urbalılar silahların başka yere taşınmış olduğunu gördüler. Boston’a geri dönerken yol boyunca milislerin saldırılarına maruz kaldılar ve şehre gelince kuşatma altında kaldılar. Savaş başlamıştı.</p>

      <p class="paragraf-4">Kıta Ordusu denilen düzenli birliklerle çok geçmeden koloni milisleri takviye edildi. Kongre’nin finansmanını sağlayıp kendi görevlendirdiği George Washington’un komutasına verdiği Kıta Ordusu, embriyo halindeki Birleşik Devletler’in askerî ifadesi oldu. Milisler kendi bölgelerini savunurken, Kıta Ordusu askerleri ulusal savaşı yürüttü.</p>

      <p class="paragraf-4">Britanya, muharebelerin çoğunu kazandı (1777 Saratoga ve 1781 Yorktown önemli istisnalardı) ama savaşı kaybetti. Bunun başlıca üç nedeni vardı. Birincisi, coğrafya devrimcilerin lehineydi, çünkü Amerikan kolonileri yaban hayatın hüküm sürdüğü uçsuz bucaksız topraklara yayılıyordu; bu durum Britanyalılara ağır lojistik yük getirirken, yerel gerilla direnişi için ideal bir arazi yapısı sunuyordu.</p>

      <p class="paragraf-4">İkincisi, Amerikalılar, Fransızların güçlü ve giderek artan desteğini arkalarına almıştı –ilk başlarda silah tedariği biçimindeydi ama daha sonra hem karada hem de denizde geniş çaplı askerî müdahaleyi içerecekti. Britanya askerî harekâtlarını, uzun ve saldırılara açık bir deniz ikmal hattının diğer ucunda sürdürmeye çalışıyordu.</p>

      <p class="paragraf-4">Üçüncüsü, devrimciler, siyasi ve askerî açıdan topyekûn savaş yürütecek şekilde örgütlenmişti. Direnişin çekirdeğini, yerel komitelere ve milislere hâkim olan makinistler, küçük tüccarlar ve geri kalmış yörelerdeki çiftçiler oluşturuyordu. Britanya, yalnızca askerlerinin işgal ettiği yerleri kontrol ediyordu. Ancak asiler, sık sık yenilseler de her zaman geri çekilip toparlandıktan sonra yeniden savaşabiliyordu.</p>

      <p class="paragraf-4">Sıradan insanlar mücadeledeki rolleri sayesinde güçlenmişti. Geçmişten geldiğini, miras aldıklarını düşündükleri “haklar” ve “hürriyetler” uğruna kavga veriyorlardı. Her kişinin, saygı görmeyi hak eden bir rolünün olduğu ve kişisel kazançtan ziyade topluluk için çalıştığı bir “ahlaki ekonomi” mücadelesi veriyorlardı. Yine, kamu işlerinde söz sahibi olmak için savaşıyorlardı –zenginlerin yanı sıra yoksulların da oy kullandığı radikal bir demokrasi için.</p>

      <p class="paragraf-4">Sonuçta, 1776’nın heyecan uyandıran idealleri, 1788’deki nihai anlaşmayla sulandırıldı. 1776 Bağımsızlık Bildirgesi, bütün insanların eşit yaratıldığını, elinden alınamayacak haklarının olduğunu ve yaşama, hürriyet, mutluluk arayışının bu haklar arasında yer aldığını teyit etmişti. Ama 1788 Anayasası, radikal demokrasiyi ve ahlaki ekonomiyi değil, mülkiyetin, serbest piyasaların ve (toprak sahipleri, tüccarlar ve bankacılardan oluşan) zengin seçkinlerin yönetimini kutsal olarak kabul etti. Böylece Amerikan burjuva devrimi, bu bahsettiğimiz anlamda ve başka anlamlarda da yarım kalmış oldu. Her şeyden önce kölelik yerinde duruyordu ve yaygınlaşarak daha epeyce bir süre aşırı kârlı bir ekonomik sistem olacaktı. Devrimin üzerinden daha bir yüzyıl geçmeden, 1776’da ilan edilen “bütün insanlar eşit yaratılmıştır” önermesini hayata geçirmek için 620.000 Amerikalı başka bir büyük çatışmada, İç Savaş’ta ölecekti.</p>

      <p class="paragraf-4">Dolayısıyla devrim, gelecek Amerikan kuşaklarının (erkekler-kadınlar, beyazlar-siyahlar, zenginler-yoksullar) kendi konumlarını değerlendirmekte başvuracakları referans noktasını ortaya koymuş oldu. Bunun da ötesinde, kendi döneminde yeni bir dünya devrimi çağının perdesini aralamış oldu. Çünkü ABD Anayasası’nın onaylanmasından hemen bir yıl sonra Paris halkı Bastille’i basıp askerî darbeyi önleyecek ve Fransız Devrimi’ni başlatacaktı.</p>

      <p class="ara1" xml:lang="en-GB">Bastille Baskını</p>

      <p class="paragraf-4">Bastille, doğu Paris’te bulunan antik bir kale ve devlet hapishanesiydi. Mutlak monarşinin bir sembolü olarak, şehrin zanaatkârlar, küçük tüccarlar ve genel emekçilerden oluşan çalışan nüfusunun yaşadığı sokakların üzerine tehditkâr gölgesiyle çöküyordu. Monarşi gibi onun da varlığı sarsılmaz gözüküyordu.</p>

      <p class="paragraf-4">14 Temmuz 1789’da bulabildikleri her türlü silaha el koyan Paris halkı, iki gün boyunca Bastille’in dışında toplanarak hapishanenin teslim olmasını talep etti. Hapishaneyi savunanlar halkın üzerine ateş açtılar. 3 saat süren çatışmada 83 kişi öldürüldü. Ama saldırının kararlılığı, savunmacıların moralini bozdu ve kapılar sonunda açıldı.</p>

      <p class="paragraf-4">Bastille, Fransa kralının kendi halkına karşı yaptığı askerî darbenin önüne geçmek için basılmıştı. Ayaklanma, mutlak monarşinin belini kırarak kendiliğinden kurulan Millet Meclisini Fransa’nın fiilî hükümetine dönüştürdü. Millet Meclisi hiç gecikmeksizin “feodalizmi” lağvetti, “insan hakları beyannamesi”ni yayınladı ve yeni bir “Milli Muhafız Teşkilâtı” oluşturdu. Fransa’nın dört bir yanında şehirler başkentin izinden giderek yeni devrimci otoriteler yarattı.</p>

      <p class="paragraf-4">Haberlerin kırsal kesime ulaşmasıyla köylüler de ayaklandılar –Büyük Korku. Toprak sahiplerinin şatolarına (<span class="char-style-override-9">chateaux</span>) yürüyen yüz binler, feodal harçların miktarını belirleyen tapu senetlerini yaktılar. Yoksullar, birçok şehirde yiyecek sıkıntılarına, zamlara ve işsizliğe karşı gösteriler düzenlediler.</p>

      <p class="paragraf-4">Dünya tepetaklak olmuştu. 140 yıldır kimsenin sesini çıkaramadığı mutlak monarşi, yalnızca 3 gün süren bir şehir ayaklanmasıyla devrilivermişti. Fransız Devrimi başlamıştı.</p>

      <p class="paragraf-4">Daha sonraki 25 yıllık dönemde, hem yerli hem de yabancı karşı-devrimci güçler 1789’un kazanımlarını yok etmekle uğraştılar. Devrim, kendini savunmak için kitlesel halk güçlerini tekrar tekrar seferber edecekti. Ekim 1789 gibi erken bir tarihte kralcılar bir komplo tezgâhladılar. Komplonun merkezi, Paris’in dışındaki Versay Sarayı’nda bulunan XVI. Louis ile Marie Antoinette’in çevresiydi. Bunun üzerine erkeklerin arkadan takip ettiği 20.000 kadar kadın Versay’a yürüyerek sarayı bastı ve Kralı Paris’e dönmeye zorladı; Kral ve takipçileri artık halkın göz hapsi altındaydı. Kadınların zaferi, anayasal monarşiyi pekiştirerek Fransız Devrimi’nin ilk evresini sona erdirdi. Bu noktada biraz durup bir durum değerlendirmesi yapalım.</p>

      <p class="paragraf-4">1688-1783 döneminde Britanya ile Fransa arasında uzun süren dört savaş yaşandı –toplamda 42 yıl sürdü. Bu çatışmalar, her ne kadar genellikle Avrupa ağırlıklı olsa da Kuzey Amerika ormanlarından Hindistan ovalarına kadar geniş bir alana yayıldı. Britanya ekonomisi Fransa ekonomisinden daha hızlı büyüdüğünden ve Fransa genelde bir taraftan denizde Britanya ile, diğer taraftan karada Britanya’nın Avrupalı müttefikleriyle savaşmak zorunda kaldığından, Fransa imparatorluk topraklarını kaybetti ve ekonomisi harap oldu. Ara sıra kazanılan zaferlerin bile maliyeti çok yüksekti: Amerikan Bağımsızlık Savaşı’ndaki rolü nedeniyle Fransa devleti iflas etmişti. Bunun ardından mutlak monarşi, vergi sisteminde reform yapmaya kalkışmak zorunda kalmıştı.</p>

      <p class="paragraf-4">Gelin, bu temel olguları daha geniş bir bağlama yerleştirelim. Kapitalizm, rekabetçi yönüyle geleneksel toplumları ve devletleri tehdit eden dinamik bir ekonomi sistemidir. Britanya, İngiliz Devrimi’nin serbest bıraktığı kuvvetler sayesinde 18. yüzyıl boyunca Fransa’dan daha hızlı büyümüştü. Fransız ekonomisi de elbette büyüdü –18. yüzyıl boyunca tahminen yılda %1,9’luk bir hızla. Tekstil, demir ve kömür üretimi sırasıyla %250, %350 ve %750 arttı. 1789’a gelindiğinde Fransa nüfusunun beşte biri sanayide ya da el üretiminde çalışıyordu. Ama bu, Britanya’ya yetişmeye yetmediğinden mutlak monarşi savaş sınavından geçemedi ve Fransa’nın imparatorluk krizi 1780’lerde aynı zamanda mali krize dönüştü. XVI. Louis, daha güçlü bir ekonomiden kaynaklanan askerî rekabetin baskısıyla devleti modernleştirmeye çalışmak zorunda kaldı.</p>

      <p class="paragraf-4">Savaş vergileri zaten çalışan nüfusun sırtına ağır bir yük getirmişti ama asiller ve ruhban kesimi hiç vergi vermiyordu. Reformun anahtarı, onların da paylarına düşeni ödemesini sağlamaktı. Ama Kral vergi sistemini akılcı hale getirmek üzere “reformcu” bir bakan görevlendirdiğinde, <span class="char-style-override-9">parlement</span>ler (Paris ve illerde soyluların kontrolünde olan yüksek mahkemeler) bakanın önerilerini reddetti. Hatta tanınmış birçok soylu, hükümet aleyhine kitlesel gösteriler düzenlenmesi çağrısı yaptı. Temel talep, krizi çözüme kavuşturmak üzere bir Zümreler Meclisi’nin (<span class="char-style-override-9">Estates-General</span>) göreve çağrılmasıydı.</p>

      <p class="paragraf-4">1789 Zümreler Meclisi, 1614’ten sonra ilk defa toplanacaktı. Üç “zümreyi” temsil eden üç gruptan oluşuyordu: Asiller, ruhban kesim ve avam. Avam (Üçüncü Zümre) için seçim kampanyası, en küçük şehir ve köye dahi ulaşarak kitleleri siyasi eylemin içine çekti, halkın şikâyet ve taleplerini görünür kıldı. Üçüncü Zümre halkın çok büyük bir kısmını temsil ediyordu ama başta avukatlar olmak üzere profesyonel orta sınıfların hâkimiyetindeydi çünkü gereken siyasi becerilere bu kişiler sahipti.</p>

      <p class="paragraf-4">Zümreler Meclisi, Nisan-Haziran 1789’da Versay’da toplandı. Sonuç, siyasi bir pata oldu. Kralın bakanları vergi reformu yapılmasını istiyordu. Delegelerse şikâyetlerin hallini talep ediyordu. Üçüncü Zümre, asillerle ruhban kesimin üstünlüğünü kabullenmeyi reddediyordu.</p>

      <p class="paragraf-4">Üçüncü Zümre kendini Millet Meclisi olarak ilan edip asillerle ruhban kesimi kendi meclisine katılmaya davet ettiğinde, Kral onları salona sokmadı. Yakındaki bir tenis sahasında toplanan delegeler, anayasa kabul edilinceye kadar dağılmamaya yemin ettiler. Buna tepki olarak Kral, en tanınmış reformcu bakanını görevden alarak 20.000 askeri Paris’e çağırdı.</p>

      <p class="paragraf-4">Başkentin her yerinde siyasi dernekler kuruluyor ve toplantılar yapılıyordu; sokaklarda tek sayfalık gazeteler, broşürler dağıtılıyor ve köşe başlarında konuşmacılar ateşli söylevler veriyordu. Zümreler Meclisi delegelerinin seçilmesine katılmış olan, orta sınıfa mensup 400 kadar “seçici kurul üyesi”, Belediye binasında bir araya gelerek bir konsey ya da <span class="char-style-override-9">komün</span> kurdular. Ama mutlak monarşiyi asıl yıkan, Paris halkının (ağırlıklı olarak genç zanaatkârlar, küçük tüccarlar ve genel emekçiler) müdahalesi oldu. Kalabalık askerlerle samimiyet kurarak onları kendi safına çekti. Kral, şehre daha fazla asker göndermeye cesaret edemedi. Bastille basılarak mahkûmlar serbest bırakıldı. Paris ve diğer büyük şehirlerin izinden giden köylü devrimi ondan sonra belirleyici oldu. Fransa ağırlıklı olarak bir tarım ülkesiydi ve askerlerin çoğu köylüydü. Köylüler şatolara saldırdığında, askerlerin toprak sahipleri için savaşması söz konusu olamazdı.</p>

      <p class="paragraf-4">Üçüncü Zümre, soylularla ruhban kesimden bir azınlığın katılımıyla Millet Meclisini oluşturdu. Görece muhafazakâr çoğunluk, devrimi duraklatıp mülkiyeti ve imtiyazları güvenceye alacak anayasal bir monarşiyi destekliyordu. Amerikan Bağımsızlık Savaşı’nda görev yapan general Marquis de Lafayette bu gruba öncülük ediyordu.</p>

      <p class="paragraf-4">İlk başta, devrimin balayı döneminde, daha radikal devrimciler marjinal durumdaydı. Ama aralıksız propaganda ve ajitasyon faaliyetleri sonucunda güçleri artıyordu. 1789’un sadece ilk 6 ayında 250 kadar gazete yayın hayatına atılmıştı. Eski doktor Jean-Paul Marat’ın <span class="char-style-override-9">L’Ami du Peuple</span>’ı (“Halkın Dostu”), bunlardan en fazla rağbet göreniydi.</p>

      <p class="paragraf-4">Sayısız radikal dernek, nasıl ileriye doğru gidileceğiyle ilgili tartışmalara zemin hazırladı. Bunların en ünlüleri, avukat Maximilien de Robespierre’in etkisindeki Jakobenler ve yine başka bir avukatın, George Jacques Danton’un liderliğini yaptığı Kordelyeler dernekleriydi.</p>

      <p class="paragraf-4"><span>1791’de K</span>ral, sınırın öte tarafında toplanan karşı-devrimci ordulara katılmak üzere kaçmaya kalkıştı. Yakalanarak Paris’e geri getirildi. Ama ertesi ay, sıradan Parisliler Mars Alanı’nda (<span class="char-style-override-9">Champ de Mars</span>) cumhuriyetçi dilekçeye imza atmak için sıraya girdiklerinde Lafayette’in Milli Muhafızları kalabalığa ateş açarak 50 kişiyi öldürdü.</p>

      <p class="paragraf-4">Aynı yerde tam bir yıl önce insanlar, bir karnavalı andıran Federasyon Bayramı’nda, Bastille baskınının yıldönümünde bir araya gelmişlerdi. Şimdi, Lafayette gibi muhafazakâr anayasal monarşi taraftarları ile Marat, Robespierre ve Danton gibi radikal cumhuriyetçiler arasında kan<span>dan bir ırmak akıyordu. Devrim yeni bir evreye giri</span>yordu.</p>

      <p class="ara1" xml:lang="en-GB">Jakoben Diktatörlük</p>

      <p class="paragraf-4">1792 yazında, üç yıl önce şehir ayaklanmasıyla kurulan anayasal monarşi çöktü. Ağustos’un 10’unda on binlerce baldırı çıplak (<span class="char-style-override-9">sans-culottes</span>) ve federal (<span class="char-style-override-9">fédérés</span>), Kralın Paris’te ikamet ettiği Tuileries’i kuşatıp saldırdı.</p>

      <p class="paragraf-4"><span class="char-style-override-9">Sans-culottes</span> (“donsuzlar”), Paris’in pantolonlu çalışan insanlarıydı.<span class="dipp"><a class="footnote-link" href="#footnote-225-6" id="footnote-225-6-backlink">6</a></span> 48 <span class="char-style-override-9">seksiyonda</span> örgütlenmişlerdi. Bunlar, belediye meclisi ya da <span class="char-style-override-9">komün</span> için seçim bölgesi işlevi gören yerel meclislerdi. <span class="char-style-override-9">Seksiyonlar</span>, Parisli zanaatkârlar, küçük tüccarlar ve genel emekçiler için katılımcı demokrasinin organları haline gelmişti. <span class="char-style-override-9">Fédérés</span> (“federaller”), o yılın başında ilan edilen savaşa katılmak için yaşadıkları yerlerden cepheye gitmekte olan gönüllü askerlerdi. Fransa’nın geri kalanındaki devrimci eylemcilerin en nitelikli kesimini temsil ediyorlardı.</p>

      <p class="paragraf-4">Milli Muhafızlar, Kralı savunmak yerine ayaklanmaya katıldılar. Ama İsviçreli Muhafızlar (yabancı paralı askerler) Krala bağlı kaldılar; çatışmada yaklaşık 600 kralcı ve 370 devrimci öldürüldü. Saray istila edilip Kral tutuklandı.</p>

      <p class="paragraf-4">10 Ağustos 1792 ayaklanması, 14 Temmuz 1789 kadar belirleyici öneme sahipti. 1791’de kabul edilen ve oy kullanma hakkını mülkiyet sahibi olmaya bağlayan anayasa geçersiz ilan edildi. 1789 Millet Meclisinin halefi olan, sınırlı yetkilerle seçilmiş Yasama Meclisi feshedildi ve yeni anayasanın çerçevesini çizmek için yetişkin erkeklerin oy kullanmasıyla Ulusal Konvansiyon seçildi. Konvansiyon’a, monarşiyi lağvedip cumhuriyeti ilan eden cumhuriyetçiler hâkimdi. Ardından Kral yargılanarak Ocak 1793’te idam edildi.</p>

      <p class="paragraf-4"><span>Çö</span>zümü olmayan üç çelişki, 1789-92 anayasal monarşisini yıkmıştı. Birincisi, devrime derin bir nefret besleyen asillerle ruhban kesimin çoğunluğu, onu geriye döndürmeye niyetliydi. Kral ve maiyeti, entrika merkezi haline gelmişti. <span class="char-style-override-9">Emigré</span> [<span class="char-style-override-9">göçmen</span>] orduları kuruluyordu. Karşı-devrim gerçek ve güncel bir tehlikeydi.</p>

      <p class="paragraf-4">İkincisi, halkın 1789 olaylarıyla artan beklentileri hayal kırıklığıyla sonlanmıştı. Siyasi güçlenme ve toplumsal reform umutları suya düşmüştü. Bunun yerine yiyecek kıtlıkları, enflasyon ve işsizlik vardı. Bunun sonucunda Paris’te ve başka yerlerde isyanlar patlak veriyordu.</p>

      <p class="paragraf-4"><span>Üçüncüsü, rejim içindeki artan kopuşların önünü almak amacıyla umutsuzca bir girişimle siyasi güçler arasında kurulan kutsal olmayan ittifak, Devrimin yabancı düşmanlarına savaş açmaya karar vermişti. Kral ve destekçileri, karşı-devrimin galebe çalacağını umut ediyorlardı. Lafayette ve anayasal monarşi taraftarları, ulusu birleştirecek bir Haçlı Seferi’ne öncülük etmeyi umuyorlardı. Jirondenler (ılımlı cumhuriyetçiler), milli bir şahlanış dalgasıyla iktidara gelebileceklerini umut ediyorlardı.</span></p>

      <p class="paragraf-4">Hepsi hayal kırıklığına uğradı. Savaş ters tepti. Muhafazakâr generaller, taraf değiştirerek düşmana katıldılar. Düşman, yani Brunswick Dükü, “ibret verici bir intikam” alacaklarını ve “Paris şehrini askerlere vererek asilerin hak ettikleri gibi cezalandırılacağı”nı ilan etti.</p>

      <p class="paragraf-4">Gerilimler, 10 Ağustos ayaklanmasıyla sonuçlandı. Bunu mümkün kılan coşkun halk dalgası, kurulan yeni gönüllüler ordusuna aktı. “Cesaret, cesaret, daha fazla cesaret”, diyordu Ulusal Konvansiyon’un yeni seçilen üyesi ve devrim hükümetinin önde gelen ismi Danton.</p>

      <p class="paragraf-4">Fransız Devrim ordusu, 20 Eylül 1792’de kuzeydoğu Fransa’nın Valmy köyünde işgalcilerin ilerleyişini durdurdu. Ertesi gün Konvansiyon monarşiyi kaldırdı.</p>

      <p class="paragraf-4">Ama yeni Jironden hükümeti, selefinin yaptığı gibi Devrimi durdurmaya kararlıydı. Burjuva devriminin temel çelişkisi kendisini bir kez daha gösterdi. İktidara gelen ılımlı cumhuriyetçiler, mülkiyetin halk hareketine karşı korunmasına öncelik verdiler. “Mülkiyetiniz tehdit ediliyor”, diyordu Jironden liderlerinden biri. “Çok başlı anarşi yılanı [<span class="char-style-override-9">hidra</span>]” ortalıkta serbestçe dolaşıyor diyordu bir başkası. “Yinelenen ayaklanmalar” durdurulmadıkça “Paris yok edilecektir”, diye uyarıyordu bir üçüncüsü.</p>

      <p class="paragraf-4">Ama karşı-devrimci tehdit tamamen kaybolmamıştı. Tam aksine, 1793 baharında Britanya da Fransa’ya karşı savaşa katılmış, batı Vendée bölgesinde kralcı başkaldırılar patlak vermiş, yabancı ordular kuzeydoğudan tekrar Paris üzerine ilerlemeye başlamış ve Jironden general Charles-François Dumouriez düşman safına geçmişti.</p>

      <p class="paragraf-4">Robespierre, 26 Mayıs 1793’te halka tekrar ayaklanmaları çağrısı yaptı. 29 Mayıs’ta toplanan Paris <span class="char-style-override-9">seksiyonları</span> yeni bir komün seçtiler. 31 Mayıs ve 2 Haziran tarihlerinde düzenlenen kitlesel gösterilerle kuşatma altına alınan Konvansiyon, 29 Jironden liderini tutuklamak zorunda kaldı. Jirondenlerden temizlenen meclis, bundan böyle Jakobenlerin hâkimiyetinde olacaktı.</p>

      <p class="paragraf-4">Konvansiyonun seçtiği 12 kişiden oluşan Kamu Güvenliği Komitesi, artık fiilî hükümet olmuştu. Haftada bir Konvansiyona rapor veren Komitenin üyeleri ayda bir yenileniyordu. Üç tanınmış Jakoben (Robespierre, Louis de St-Just ve Georges Couthon), Komitenin belirleyici şahsiyetleri olmuştu. Komite, zorunlu askerlik, savaş sanayilerinin millileştirilmesi ve artan oranlı vergilendirme politikalarıyla bir topyekûn savaş ekonomisi kurmuştu. Zorunlu borçlanmayla zenginlerden para toplanıyordu. El konulan <span class="char-style-override-9">émigré</span> ve Kilise arazileri, küçük parçalara bölünerek köylülere dağıtıldı. Fiyat kontrolleri uygulanmaya başlandı ve spekülasyona ölüm cezası getirildi.</p>

      <p class="paragraf-4">Karşı-devrimi yıldırmak için “terör” politikası benimsendi. Paris’in merkezindeki Place de la Concorde’a kurulan giyotin, devrimci adaletin simgesi haline geldi. Başkentte ve başka yerlerde görevli Jakoben yetkililer, Eylül 1793-Temmuz 1794 arasında birkaç bin kişiyi idam ettiler.</p>

      <p class="paragraf-4">Bu neden gerekliydi? Terör, iki etkenin ürünüydü. Birincisi, karşı-devrim son derece güçlü ve her an hissedilen bir tehditti. Ele geçirdikleri kasabalarla köylerde cumhuriyetçileri topluca katleden karşı-devrimcilerin, Jakobenlerden çok daha fazla insanı öldürdüklerine şüphe yoktu. Başarılı olsalardı, devrimi kanla boğmuş olacaklardı. Karşı-devrimci faaliyetlerin önünü almak için ölüm cezası gerekliydi.</p>

      <p class="paragraf-4">İkinci etken, Jakoben rejimin fazlasıyla çelişkili niteliğiyle ilgiliydi. Rejim dar ve kaygan bir zemin üzerinde yalpalıyordu çünkü Jakobenler, karşıt sınıf güçlerinin nazik bir dengede tutulduğu özgül bir tarihsel anda ortaya çıkmış özgül bir sınıfı pek temsil etmiyorlardı. Burjuvazinin çoğunluğu (eski kralcılar, anayasal monarşi taraftarları ve ılımlı cumhuriyetçiler), karşı-devrimin safına geçmişti. Yalnızca aşırı radikal bir azınlık destekliyordu Jakoben diktatörlüğü. Liderleri esasen orta halli profesyonellerdi. Yönetimleri, büyük ölçüde <span class="char-style-override-9">sans-culotte</span> halk hareketinin desteğine dayanıyordu.</p>

      <p class="paragraf-4">Devrimci acil durum, mülk sahibi sınıfların çoğunun korktuğu ve öfkeye kapıldığı radikal önlemleri gerekli kılıyordu. Bu, karşı-devrimi güçlendirdi. Aynı zamanda Kamu Güvenliği Komitesi, Konvansiyonun seçilmiş bir organıydı ve Jakoben liderler, toplumun temeli olarak özel mülkiyeti kararlılıkla savunmayı sürdürdüler. Bu, hükümetin, en radikal destekçileriyle ilişkilerinde gerilime yol açtı.</p>

      <p class="paragraf-4">Cumhuriyetin II. yılının (1793-94) siyasi-askerî acil tehlike koşullarında, devrim rejiminin varlığı tehdit altındayken giyotin bu çelişkilerin yegâne çözüm yöntemi haline geldi. Terör, bariz karşı-devrimcilerin yanı sıra diktatörlüğe hasım devrimcileri de vurarak “kendi çocuklarını yedi”. Mart 1794’te sol kanat “Hébertistler” idam edildi. Ertesi ay sıra sağ kanat “İnsaflılar”a gelir. Merkezi tutan Kamu Güvenliği Komitesi, giderek sarsılan siyasi dengesini bu yolla korumayı amaçlıyordu.</p>

      <p class="paragraf-4">Sonuçta direniş birkaç aylığına felç oldu ama bunun karşılığında, rejimin kitle tabanının daralması gibi ağır bir bedel ödendi. Rejimin toplumsal-demokratik vaadi boşa çıkmış, halk hareketi gerilemişti. “Devrimin üstü buz tuttu”, diyordu St-Just.</p>

      <p class="paragraf-4">Bu arada cephelerde, yeniden yapılandırılan Fransız Devrim orduları, işgalcileri püskürtmüştü. Jakoben diktatörlüğünü ortaya çıkan acil durum artık sona eriyordu. Burjuvazinin, diktatörlüğü mecburiyetten destekleyen kesimleri şimdi geri çekiliyordu. Konvansiyon, Komitenin aleyhine dönüyordu. Devrim, ters ist<span>ikamete yönelmek üzereydi. Kriz Temmuz 1794’te patlak verdi.</span></p>

      <p class="ara1" xml:lang="en-GB">Thermidor’dan Napolyon’a</p>

      <p class="paragraf-4">Minnettarlık siyasi bir tutum değildir. İçerdeki ayaklanmanın bastırılıp Fransız Ordusunun Brüksel’i işgal etmesiyle birlikte devrimci burjuvazi, Jakoben kurtarıcıları hedef aldı. İktidarın elinden kayıp gittiğini hisseden Robespierre, yeni bir kitlesel temizlik çağrısı yaptı. Ama 27 Temmuz 1794’te Konvansiyondaki düşmanları, yuhalayarak kürsüden indirdikleri Robespierre ve siyasi müttefikleri için tutuklama kararı çıkardılar.</p>

      <p class="paragraf-4">Jakobenler Belediye Binasına sığındılar ve devrimci <span class="char-style-override-9">journée</span> (ayaklanma) çağrısı yaptılar. Ama destek yetersizdi. Rejim, sol eylemcileri idam ederek, yiyecek spekülasyonu yasağını kaldırarak ve ücret kesintileri uygulayarak kendi destekçilerine saldırmıştı. 48 Paris <span class="char-style-override-9">seksiyonunun</span> yalnızca 16’sı Belediye binasına silahlı adamlarını gönderdi. Başlarında lider olmayan bu kişiler de birkaç saat oyalandıktan sonra dağıldılar. Ardından Jakoben liderler tutuklanıp yargılandılar ve ölüm cezasına çarptırıldılar. Robespierre, St-Just ve Couthon ile birlikte 18 kişi daha 28 Temmuz’da giyotinle idam edildiler. Ertesi gün 71 Jakoben daha onlara katıldı.</p>

      <p class="paragraf-4">Bazı sol kanat mensupları, Thermidor (devrim takvimine göre olayın yaşandığı ayın ismi) darbesine katılmıştı. Bu bir hataydı. Kitle tabanları öylesine parçalanmıştı ki Robespierre’in merkezci diktatörlüğü iktidarı sola değil, belirgin biçimde sağa kaydırdı. Thermidor gerici bir darbeydi.</p>

      <p class="paragraf-4">Zengin gençlerden oluşan haydut çeteleri (<span class="char-style-override-9">jeunesse dorée</span>: züppe gençlik) sokakları istila etti. Başıbozuk bir güruh, Jakoben kulübü kapattı. Oy kullanabilmek için mülk sahibi olma şartı getirildi. “Beyaz terör” ortalığı kasıp kavurdu. Umutsuz <span class="char-style-override-9">sans-culottes</span> başkaldırıları, Nisan ve Mayıs 1795’te (Germinal ve Prairal isyanları) ezildi. Denge giderek sağın lehine bozuluyordu ve yeniden toparlanan kralcılar, Ekim 1795’te bir darbe yaptılar (Vendémiaire isyanı). Napolyon Bonapart isimli genç bir topçu subayı, “gülle dumanı”yla bu girişimi bastırdı. Ama bu darbe girişimi, Thermidor rejiminin ne kadar istikrarsız olduğunu açığa çıkarmıştı.</p>

      <p class="paragraf-4">Thermidor bir karşı-devrim değildi. Burjuvazinin, devrim <span class="char-style-override-9">içerisindeki</span> radikal demokrasiye karşı gösterdiği tepkiydi. Ama burjuvazi, kitle hareketinin moralini bozup halkı pasifleştirerek, kralcı karşı-devrimi daha yakınlaştırmış oldu. Bu nedenle Thermidorcular, iktidarı beş kişilik Direktuvar’ın elinde topladılar –gerek halk ayaklanmalarıyla gerekse kralcı karşı-devrimle aynı kararlılıkla mücadele edecek güçlü bir yürütme organı.</p>

      <p class="paragraf-4">Ama Direktuvar seçmen desteğini alamadığından 1797’de ordunun desteğine bağımlı fiilî bir diktatörlüğe dönüştürüldü. Cumhuriyetin en parlak generali Napolyon, Kasım 1799’da Brumaire darbesiyle iktidarı ele geçirdiğinde bu çarpıklık giderilmiş oldu. Yeni Birinci Konsül, 1804’te Napolyon’u imparator ilan etti.</p>

      <p class="paragraf-4">Brumaire darbesi Fransız Devrimi’ni sona erdirdi ama onu geriye döndürmedi; aksine, temel kazanımlarını savunup pekiştirdi. Napolyon, aynen Cromwell gibi devrimin bir neferiyd<span>i, can düşmanı değildi. Feodal harçlar temelli kaldırıldı ve köylüler topraklarını korudular. Ekonomi, yurtiçi gümrük vergilerin olmadığı yapısını sürdürdü. Ulusal bir idare sistemi oluşturuldu, yasa karşısında eşitlik vardı ve Kilise ile dev</span>let birbirinden ayrıldı. Monarşinin, yabancı süngülerin zoruyla geri geldiği 1815’te bile <span class="char-style-override-9">ancien régime</span> yeniden kurulamadı.</p>

      <p class="paragraf-4">Dahası, Direktuvar, Konsül ve İmparatorluk orduları, serfliği ortadan kaldırarak, kilise arazilerini millileştirerek ve yurtiçi gümrük vergilerini kaldırarak, devrimci geleneği sınırların dışına da taşıdı. Bu değişikliklerden bazıları (Almanya, Avusturya, İtalya’nın bazı yerlerinde ve başka yerlerde), geriye döndürülemeyecekti. Bu kadar da değil. Devrim örneği bulaşıcıydı. Devrimin savunduğu fikirler ve kazandığı zaferler, Avrupa’nın dört bir yanında aydınlara ve eylemcilere ilham kaynağı oldu. Bazıları Napolyon ordularını memnuniyetle karşıladılar. Diğer bazılarıysa kendi taklit devrimlerini yaptılar.</p>

      <p class="paragraf-4">Bunlardan birisi, Britanya yönetiminden bağımsızlığın kazanılması için uğraşan, radikal Birleşik İrlandalılar örgütünü kuran Wolfe Tone adlı genç bir Protestan hukukçu idi. Belfast’ta Protestan orta sınıf arasında başlayan hareket, yayılarak ülkenin geri kalanındaki Katolik köylüleri etkisine aldı. Ama Fransız birliklerinin gelmesinden önce, 1798’deki zamansız ayaklanma ezildi ve misilleme olsun diye 30.000 kadar kişi öldürüldü –1793-94’te Fransız devrimci terörü sırasında idam edilenleri kat kat geride bırakan bir sayı.</p>

      <p class="paragraf-4">Fransız Devrimi, dünyanın diğer tarafında, Latin Amerika’da çok daha geniş çaplı bir ayaklanmaya esin kaynağı oldu. 1810’da Meksika ile Venezüella’da İspanyol yönetimine karşı başlayan başkaldırılar ezildi ama Simon Bolivar’ın liderliğinde Latin Amerika devletlerinin bağımsızlıklarını kazanmalarıyla sonuçlanan yeni bir ulusal devrim hareketini doğurdu.</p>

      <p class="paragraf-4">Burjuva devrimi, sıklıkla olduğu üzere yarım kaldı. Büyük malikânelerin (<span class="char-style-override-9">latifundia</span>) muhafazakâr sahipleri, topraklarının mülkiyetini ellerinde tuttular. Bağımsızlığını yeni kazanan devletlerde kontrolü bölgesel oligarşiler üstlendi. Köylülerin yoksulluğunu tarihe gömmek için toprak reformu yapılması, Kuzey’dekine rakip bir Güney Amerika “Birleşik Devletleri” kurulması gibi daha radikal görüşler daha başlamadan rafa kaldırılmıştı. “Kurtarıcı” Bolivar ve eski yoldaşlarının birçoğu, dünyaya hayal kırıklığıyla veda ettiler.</p>

      <p class="paragraf-4">Karayipler’in Haiti adasında sonuç farklı oldu; adada, birkaç bin plantasyon sahibinin ve Bordo ile Nantes gibi Fransız liman şehirlerinin tüccar kapitalistlerin servetlerine servet katmak için 500.000 siyah köle çalışıyordu. Çeşitli beyaz ve “mulatto” (özgür olan melezler) grupları arasında didişmeler başladığında köleler, bu fırsattan istifade ederek ayaklandılar. Toussaint L’Ouverture’ün liderliğinde bir ordu kuran köleler, plantasyon sahiplerinden kurtulduktan sonra işgalci Britanya ordusunu yendiler ve son olarak, Napolyon’un gönderdiği Fransız ordusunu bozguna uğrattılar. 15 yıl süren savaşın sonucunda özgürlüklerini kazandılar.</p>

      <p class="paragraf-4">Jakobenler, Şubat 1794’te köleliği kaldıran bir kararnameyi onaylamışlardı; Napolyon, köleliği tekrar canlandırmak üzere 1801’de Haiti’ye bir ordu gönderdi. Bu tezat, burjuva devriminin çelişkili niteliğini iyi özetler: Devrimi ileri taşımak için gerekli olan kitlelerin güçlenmesi, özel mülkiyete dayalı toplumsal düzen açısından bir tehdittir. Napolyon’un imparatorluğunda iyice belirginleşen bu çelişki, nihayetinde onun sonunu getirdi.</p>

      <p class="paragraf-4">Fransız Devrimi, kitlesel seferberliğe, halk coşkusuna ve alt kademelerden terfi etmeye dayanan yeni bir askerî sistem yarattı. Hareket kabiliyeti, saldırı ve kitle, <span class="char-style-override-9">ancien régime</span> Avrupası’nın hantal ordularına diz çöktürtmekte kullanıldı.1805 Austerlitz Muharebesi’nde Avusturya ve Rusya ordularını yenen Napolyon, Orta Avrupa’nın efendisi oldu.</p>

      <p class="paragraf-4">Ama Napolyon’un devasa orduları, ihtiyaçlarını geçtikleri topraklardan karşılamak zorundaydılar ve savaş malzemelerini temin etmek için fethettikleri yerleri acımasızca sömürdüler. Fransızlar kendilerini kurtarıcı olarak takdim ediyorlardı ama yerli halkın gözünden zalimden başka bir şey değillerdi. Robespierre, “silahlı misyonerleri” çok az kişinin memnuniyetle karşılayacağını tahmin etmişti; acı deneyimler onu haklı çıkaracaktı.</p>

      <p class="paragraf-4">Avrupa’da güç dengesini tersine çeviren Napolyon, kıta Avrupası yönetici sınıfları arasında amansız düşmanlar edinmiş oldu. Vergiler, zorunlu askerlik ve müsadereler yüzünden sıradan halktan da kendine düşmanlar edindi.</p>

      <p class="paragraf-4">Fransızların 1808’deki İspanya işgali, Britanyalı düzenli birliklerle İspanyol gerillalara karşı çetin bir savaşa tutuşmasıyla sonuçlandı; sonraki 6 yıl içinde Fransa’nın askerî kuvveti giderek azalacaktı. 1812’de Rusya’nın işgal edilmesi, Napolyon’un Moskova’yı ele geçirmesi savaşı sonlandırmayıp onu uzun kış mevsiminde geri çekilmek zorunda bırakmasıyla (ki ordusunun çoğunu kaybedecekti) bir felakete dönüştü.</p>

      <p class="paragraf-4">Birlikte savaşan Rusya, Avusturya ve Prusya ordusuyla yaptığı 1813 Leipzig Muharebesi, Austerlitz’in sonucunu geriye döndürdü. Ertesi yıl Fransa işgal edildi ve Napolyon kaçmak zorunda kaldı. “Yüz Günlük” geri dönüşü, 1815’te Waterloo’da yenilmesiyle ve (bu sefer daimî olarak) sürgüne gönderilmesiyle sonlandı.</p>

      <p class="paragraf-4">Ama Waterloo dünyayı 1789’a geri döndüremezdi. Yeniden kurulan rejimler gerici ve baskıcıydı –“taht ve mihrap” rejimleri. Ama muhafazakâr biçim, dinamik içeriği perdeliyordu. Fransız Devrimi, çağların birikimi molozları temizleyip yeni bir kapitalist ekonomik düzenin dinamizmini serbest bırakmıştı. Cin şişeden çıkmıştı bir kere.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-6-backlink" id="footnote-225-6">6</a> O dönemde Fransız asil ve zenginleri “don” denilen, diz kapaklarının altından bağlanan bir tür kısa pantolon giyiyordu. İşçiler ve sıradan halk ise bildiğimiz pantolonlardan giyiyordu <span class="char-style-override-9">–çev</span>.</p>
        </div>
      </div>
    </div>
  </div>
</body>
</html>
