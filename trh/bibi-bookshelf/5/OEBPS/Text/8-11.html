<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>8-11.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x8-11.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1-1">6</p>

      <p class="resimciz-1"><img alt="4.png" class="image" height="9" src="../Images/4_fmt6.jpeg" width="181" /></p>

      <p class="anabaslik-2" id="toc_marker-8">AVRUPA FEODALİZMİ</p>

      <p class="tarih">ykl. MS 650–1500</p>

      <p class="resim-4"><img alt="3.png" class="image" height="21" src="../Images/3_fmt7.jpeg" width="57" /></p>

      <p class="paragraf-4">Binyıllık bir süre zarfında dünyanın geri kalanında yaşanan gelişmeleri özetledikten sonra bu bölümde aynı dönemde Avrupa’da neler olduğuna bakacağız. Neden? Çünkü kapitalizmin ve sanayi toplumunun kökenleri Ortaçağ Avrupası’ndadır. Ölçeği ve önemi bakımından ancak Tarım Devrimi ile karşılaştırılabilecek bu büyük dönüşüm, Avrasya topraklarının kuzeybatı sınırlarında başladı.</p>

      <p class="paragraf-4">Yani yüzyıllar boyunca coğrafya, siyaset ve toplum arasında cereyan eden karmaşık etkileşimlerin sonucuydu. Avrupalıların denizle ekonomik bağlantısına; beyler, vasallar ve köylüler arasındaki toplumsal ilişkilere; tüccarların, şehirlerin ve ticaretin rolüne; feodal zenginlerin sonu gelmeyen savaşlarına; Avrupa’nın, savaşan devletlerden oluşan bir yamalı bohça gibi ezelî ve ebedî parçalanmışlığına; sıradan erkeklerle kadınların paylarına düşeni artırmak üzere yürüttükleri sınıf mücadelelerine dayanıyordu.</p>

      <p class="paragraf-4">Kapitalizmi ortaya çıkaran bu etkileşimlerin ve bir dizi konjonktürün anlaşılması, neredeyse iki yüzyıldır Marksist tarih yazımının başlıca uğraşı alanlarından biri olagelmiştir. Soruna hak ettiği ilgiyi göstermeliyiz.</p>

      <p class="ara1" xml:lang="en-GB">Tarihin Çevrimleri ve Okları</p>

      <p class="paragraf-4">2. bölümde “tarihin nasıl işlediğini” tartışmıştık. Kısa bir ara verip, şimdiye kadar anlattıklarımızdan çıkarabileceğimiz genel derslerin bir kısmını daha gözden geçirmek faydalı olabilir.</p>

      <p class="paragraf-4">Tarih, çevrimlerden ve oklardan meydana gelir. Tarihin çevrimleri doğayı, yaşam döngüsünü, büyümeyi, ölümü ve yeni bir yaşamı yansıtır. Çiftçilerin üretim çevrimleri ve ailelerin üreme döngüleri buna örnektir. Öte yandan tarihin okları, yeniliğin doğrusal ilerlemesi, evrim ve kimi zaman da devrim demektir –toplumsal dünyamız bunlar sayesinde belli aralıklarla dönüşüme uğrar.</p>

      <p class="paragraf-4">Tarih her ikisinden meydana gelir. Doğa, toplum ve insanlık her zaman kendisini yeniden üretmelidir; bunun tek alternatifi yok olmaktır. Yaptıklarımızın çoğu, ister istemez tekrarlanan ve tahmin edilebilir şeylerdir. Ama tarih asla kendini tümüyle tekrar etmez. Her tarihsel konjonktür biriciktir (Konjonktür –ya da “vaziyet”– derken ilgili ekonomik, toplumsal ve politik olayların gerçekleştiği tarihsel zamanın ve coğrafi uzamın özgül bir anını kastediyorum). Her konjonktürün biricikliğini açıklayan şey, süreklilik (tarihin çevrimi) ile değişimin (tarihin oku) bileşimidir. Ama bir konjonktürden diğerine çok önemli derece farkları vardır. Tarihin çevrimi baskın olduğu zaman değişim niceliksel ve sınırlıdır. Ok baskın olduğundaysa niceliksel ve dönüştürücüdür.</p>

      <p class="paragraf-4">Tarihin üç motorunu hatırlayalım: Bilgi birikimi, teknik ve üretkenlik; artığın kontrolü için rakip yönetici sınıflar arasındaki mücadele; artığın büyüklüğü ve paylaşımı konusunda sınıflar arasındaki mücadele. Tarihsel süreci, bu üç motorun etkileşimi yönlendirir.</p>

      <p class="paragraf-4">Demir aletler, eski tarımı dönüştürerek yeni toprakları ekime açtı, emeğin üretkenliğini artırdı ve toplumsal artıkta çok büyük artışa yol açtı. Teknoloji, ana güç kaynağıydı. Ne de olsa insan emeğinin kendi dinamiği vardır. Hiçbir işçi, elinin altında keskin bir alet varken gidip kör olanını seçmez.</p>

      <p class="paragraf-4">Öte yandan Roma İmparatorluğu’nun yükselişi, her ne kadar demir teknolojisini temel aldıysa da, Romalı seçkinler içindeki rakip yönetici sınıflar ile rakip hizipler arasında yaşanan askerî mücadeleden güç almıştı. Burada ana güç kaynağı, artığı kontrol etmek için tepede verilen mücadeleydi.</p>

      <p class="paragraf-4">Bir diğer Demir Devri kültürü olan Klasik Yunan uygarlığının MÖ 5. yüzyılda serpilmesi, sınıflar <span class="char-style-override-9">arasındaki</span> mücadelenin belirleyici olduğu bir örnektir. Gerek şehir devleti demokrasilerini, gerekse natüralist sanatı, klasik mimariyi, dramayı ve (doğal bilim, felsefe ve tarih) akademik disiplinleri ortaya çıkaran, MÖ 6. yüzyılın hoplit devrimiydi.</p>

      <p class="paragraf-4">Motorlar, daima özgül doğal ve toplumsal çerçevelerde çalışırlar. Coğrafya hem fırsatlar sunar hem de kısıtlamalar getirir; geçmişten miras alınan toplumsal kurumlar, pratikler ve âdetler geleneği, tarihsel gelişimin bağlamını oluşturur. İşte bir örnek: Afrika ile karşılaştırıldığında Avrasya coğrafyası insanların, kaynakların, aletlerin ve fikirlerin yayılmasına daha uygundu. Ama merkezîleşmiş devletin kuvveti, bu büyük toprak parçasının doğu sınırındaki Ortaçağ Çini’nde bağımsız bir şehir burjuvazinin gelişmesini engellerken, Avrupa feodal devletlerinin zayıflığıysa batı tarafında tam tersine gelişmesine izin verdi. Bu, kapitalizmin neden ilk önce Avrupa’da ortaya çıktığı sorusuna verilecek yanıtın en önemli parçasıdır.</p>

      <p class="paragraf-4">Kimi zaman tarihin üç motoru arasındaki etkileşim yalnızca tekrarlanan bir çevrim doğurur; kimi zaman tedrici değişim getirir; kimi zamansa devrimci krize ve radikal toplumsal dönüşüme yol açar. Araplar, Hintler, Çinliler, Afrikalılar ve Kuzey-Güney Amerikalılar için Antikçağ’dan modern döneme gelinceye değin yüzyıllar boyunca tarihin çevrimi baskındı. Değişim vardı ama yavaştı; nitelikselden çok niceliksel değişim söz konusuydu.</p>

      <p class="paragraf-4">Antikçağlarda ve Ortaçağ’da nüfusun ezici çoğunluğunu oluşturan köylü-çiftçilerin hayatı, tarihin çevriminin hâkimiyeti altındaydı. Sömürünün yoğunlaştığı zamanlarda bazen yaptıkları gibi isyan ettiklerinde bile yeni liderleri başa geçirmekle yetinip tarlalarına geri döndüler.</p>

      <p class="paragraf-4">Tüccarların hayatı daha değişkendi. Şanslı olanlar zengin oluyordu. Bazıları durumu idare etmekle yetiniyordu. Kimileriyse başarısız olup iflas ediyordu. Ama bireylerin kaderi, bir bütün olarak toplumun nasıl işlediğini etkilemiyordu. Tüccarlar, üretim sürecinin çarklarını yağlıyordu; ona güç vermiyorlardı. Toplumun etkili mevkilerini değil çatlaklarını işgal ediyorlardı.</p>

      <p class="paragraf-4">Hanedanların, imparatorlukların ve uygarlıkların yükselip gerilemesi, yöneticilerin hayatını daha değişken yapıyordu. Ama bu, yönettikleri insanların hayatlarında pek fark yaratmıyordu. Yöneticilerin kimlikleri (askerî kapitalizmin rekabetçi mantığının kişileşmesi), tali önemdeydi. Bir kral neredeyse diğeriyle aynıydı.</p>

      <p class="paragraf-4">Dünyanın sadece bir yerinde, radikal toplumsal dönüşüm üretebilecek bir değişim dinamiği yaratmaya yetecek kadar güçlü, benzersiz bir koşullar ve kuvvetler bileşimi ortaya çıktı. Bu bir kez daha olmuştu: Yaklaşık MÖ 7500 ile MS 12. yüzyıl gibi geç bir tarih arasında dünyanın farklı yerlerinde yaşanan Tarım Devrimi, ilk büyük dönüşümdü. Tüm antik ve Ortaçağ uygarlıkları esasen bu devrimin sonucuydu. Nüfusun büyük çoğunluğu toprakta çalışıyor ve toplumsal artığın çok büyük bir kısmı tarımsal ürün biçimini alıyordu. Ama son 250 yılda, sanayi kapitalizminin gelişmesiyle toplumsal dünya bir kez daha dönüşüme uğramıştır. Bu ikinci dönüşüm, bugün içinde yaşadığımız toplumsal dünyayı yaratmıştır. Avrupa’da başlayıp dünyanın geri kalanına buradan yayıldığı için yerkürenin görece küçük bir parçasında yaşanan olaylara bu noktadan itibaren biraz fazla ilgi göstermemiz gerekiyor.</p>

      <p class="ara1" xml:lang="en-GB">Avrupa’nın Özgüllüğü</p>

      <p class="paragraf-4">Avrupa’nın yaklaşık olarak 1500’den itibaren dünya tarihine hâkim olması ilk bakışta şaşırtıcı gelebilir. Avrupa, Asya’nın bir uzantısıydı; Tunç ile Demir devirlerinin büyük uygarlıkları, başka yerlerde (Mısır, Pers, Hindistan ve Çin) ortaya çıkmıştı. Yunan ve Roma uygarlıkları bile Avrupa’dan ziyade Akdeniz merkezliydi. Kıyaslanacak olursa tarih öncesi ve Antikçağ Avrupası, merkezî olmaktan uzak ve geri gözükür.</p>

      <p class="paragraf-4">Bununla birlikte Avrupa’nın benzersiz bir coğrafyası vardır. Avrupa’nın denizle ilişkisi, diğer kıtaların hepsinden daha fazladır. Avrupa, kendisini üç taraftan kuşatan denizlere (Baltık, Kuzey Denizi, Atlantik, Akdeniz ve Karadeniz) sokulmuş, irili ufaklı toprak parçalarından meydana gelen küçük bir kıtadır. Kıtanın iç kısımlarında geniş boşluklar yoktur. Hiçbir Avrupalı denizden fazla uzak değildir. Sokrates’in deyişiyle Avrupalılar, “bir gölcüğün etrafındaki kurbağalar” gibi bir araya toplaşırlar. Avrupa’nın fazlasıyla girintili çıkıntılı kıyı çizgisinin uzunluğu 37.000 km’yi bulur –yeryüzünün çevresine eşit; iç bölgeleri, uzun ve gemi seferine elverişli çok sayıda nehrin etkisi altındadır. Volga, Dinyeper, Vistül, Oder, Elbe, Ren, Sen, Loire, Garonne, Ebro, Po, Tuna; bu nehirler ve diğerleri, binlerce yıl boyunca Avrupa’nın büyük su yolları olagelmiştir.</p>

      <p class="paragraf-4">Kıtanın çoğu büyük sıradağlarla kaplı olsa da, bunların etrafından dolaşıp geçen yollar vardır. Orta Avrupa Koridoru, güney Rusya’nın bozkırlarından başlar ve Tuna’nın Demir Kapılarından geçip Macar Ovası üzerinden Batı Avrupa’ya ulaşır. Kuzey Avrupa Ovası, Moskova’dan Paris’e kadar uzanan açık bir geniş alandır. Her ikisi de, Neolitik dönemden Nazilere kadar Avrupa genelindeki göç hareketinin güzergâhları olagelmiştir.</p>

      <p class="paragraf-4">Kuzeyden güneye hareket daha zordur, ama sayısız dağ geçidinin yanı sıra nehirler de bu geçişi kolaylaştırır. Sıradağların hiçbiri aşılmaz bir engel teşkil etmez. Her halükârda, kuzey-güney hareketi, doğudan batıya hareket kadar önem taşımaz: Avrasya doğu-kuzey doğrultusunda uzanır; insanlar, mallar ve fikirler genellikle bu yoldan taşınmıştır.</p>

      <p class="paragraf-4">Avrupa topografyası, karşılaştırılabilir büyüklükte diğer alanların hepsinden daha fazla ekolojik bölge çeşitliliğine sahiptir. Tropiklerden doğup Atlantik’in batı, kuzey ve doğu sınırlarını okşayan Golfstrim akıntısı, Avrupa iklimini ılımanlaştırarak bir dizi farklı bölgeyi şekillendirir. İyice kuzeyde donmuş tundralar; kuzey Rusya ile İskandinavya’nın tayga kuşağının soğuk ormanları; Batı Avrupa’daki yaprak döken ağaçlık arazilerinin ılıman bölgesi; Orta ve Doğu Avrupa’nın açık bozkırları; iyice güneyde, dağlarla deniz arasındaki Akdeniz kıyısı. Ekonominin, toplumun ve kültürün gelişmesinde bunun büyük etkisi olmuştur. Bunun önemini kavramak için tek bir olay, bir konjonktür (ya da vaziyet) ile bazı tarihçilerin <span class="char-style-override-9">longue durée</span> (uzun dönem) dediklerini birbirinden ayırmalıyız.</p>

      <p class="paragraf-4">1645 Naseby Muharebesi tek bir olaydı. 1640-1660 İngiliz Devrimi bir konjonktürdü. Ama küçük eşrafın, küçük çiftçilerin ve şehirli zanaatkârlarla tacirlerden (devrimi yapan insanlardan) oluşan “orta halliler”in yükselişi, üç-dört yüzyıla yayılmış bir <span class="char-style-override-9">longue durée</span> idi.</p>

      <p class="paragraf-4">Özellikle <span class="char-style-override-9">longue durée</span> bağlamında coğrafya önem taşır. Tarihi yönlendirmez –tarihe yönünü veren insanların kararları ve eylemleridir– ama tarihin içerisinde gerçekleştiği bağlamın yaratılmasına yardımcı olur. Coğrafya hem kısıtlar getirir hem de fırsatlar sunar. İnsanlar doğanın parçası olduğundan coğrafya, neyin mümkün olduğunu belirler.</p>

      <p class="paragraf-4">Avrupa, coğrafyası nedeniyle her şeyden önce bir iletişim, çatışma ve etkileşim kıtasıydı. İnsanlar, mallar ve fikirler hızla hareket edebiliyordu. Zayıf, uyuşuk ve tutucu olanlar savunmasızdır. Avrupa’nın açıklığı, dinamizme ve yeniliğe fazlasıyla önem atfeder.</p>

      <p class="paragraf-4">Yolların, demiryollarının ve havayollarının gündelik hayatımızın ayrılmaz bir parçası olduğu günümüz dünyasında, Sanayi Devrimi’nden önce su yoluyla ulaşımın ne kadar önemli olduğunu kavramakta güçlük çekeriz. Bir öküz, bir ay süren bir nakliye işini yaparken taşıdığı yük kadar besin tüketecektir. Bir nehir mavnasının ya da açık denizlerde seyreden bir yük gemisinin mürettebatı, aynı sürede çok daha fazla mesafe katedecek ve yükünün çok küçük bir kısmını tüketecektir. Modern Avrupa’nın ilk dönemlerinde (keza dünyanın da) en gelişmiş yerlerinin, suyun en bol olduğu yerler olması bir tesadüf değildir. Dünyanın ilk burjuva devrimi, adalarla, haliçlerle, denizin doldurulmasıyla kazanılmış topraklarla ve drenaj hendekleriyle tanınan bir ülkede gerçekleşti: Hollanda. Burjuva devriminin ikinci adresi, denizlerle çevrili bir ülke oldu: Britanya.</p>

      <p class="paragraf-4">Avrupa tarihinde, kıtanın yarısının bile yalnızca bir kez istikrarlı bir emperyal devlet altında birleştiğini görüyoruz. Roma İmparatorluğu, MS 1.-5. yüzyıllar arasında Ren nehrinin batısında ve Tuna nehrinin güneyinde kalan Avrupa topraklarını kapsıyordu. Bununla karşılaştırılabilecek diğer imparatorluk projeleri (Şarlman, II. Philip, XIV. Louis, Napolyon ve Hitler) sonuçsuz kaldı. Avrupa bir savaşan devletler kıtasıdır. Avrupa’nın hegemonya kurma heveslisi emperyal devletleri, coğrafya nedeniyle hüsrana uğramıştır. Kıtanın gerek kolay doğu-batı iletişimi, deniz yolları ve iç suyolları, gerekse ekolojik bölge ve etnik yapı çeşitliliği, mega idari yapılar kurulmasını engellemiştir.</p>

      <p class="paragraf-4">İmparatorluklar, bilhassa da uzun ömürlü olanlar niteliği gereği tutucudur. Öte yandan, Ortaçağ ile modern Avrupa’nın ilk dönemlerindeki küçük idari yapılar, tutucu olmayı kaldıramazdı. Avrupa bir çatışma kıtası, dolayısıyla bir değişim kıtasıydı. Nil, Fırat, Ganj ve Yang-Çe nehirlerinde, Ortaçağ tarihi boyunca tarihin çevrimleri egemen oldu. Ama Ren nehrinde egemen olan tarihin okuydu.</p>

      <p class="paragraf-4"><span class="char-style-override-9">Homo sapiens</span>’in tarihindeki ilk büyük dönüşüme (Neolitik Devrim ya da Tarım Devrimi), MÖ 8. binyıllık dönemde Ortadoğu ve Orta Asya öncülük etti. İkincisi (Sanayi Devrimi), MS 14.-18. yüzyıllar arasında Avrupa’da şekillendi. Şimdi, bu dönüşümün köklerini, onu önceleyen Avrupa feodal sisteminde arayıp bulmalıyız.</p>

      <p class="ara1" xml:lang="en-GB">Batı Feodalizminin Yükselişi</p>

      <p class="paragraf-4">Roma İmparatorluğu’nun sonu, ne her yerde aynı şekilde ne de aniden oldu –tek bir olaydan ziyade karmaşık bir süreçti. Önce imparatorluk ikiye bölündü. Ardından, MS 395-476 arasında batı kısmı parçalanarak yerini irili ufaklı çok sayıda Cermen krallığına bıraktı. Doğu parçası, yani Bizans İmparatorluğu, 250 yıl kadar neredeyse hiç değişmeden varlığını sürdürdü; ardından, toprakları sürekli küçülerek bir 750 yıl daha ayakta kaldı.</p>

      <p class="paragraf-4">Bizans’ın uzun gerileyişinde dönüm noktası sayılabilecek dört olay vardır. MS 636’daki Yarmuk Muharebesi’nde Araplar, Suriye’nin kontrolünü ele geçirdi. 1071 Malazgirt Muharebesi’nde Selçuklu Türkleri, doğu Anadolu’yu (bugünkü doğu Türkiye) imparatorluktan kopardı. Bu iki yenilgiyle Bizans İmparatorluğu topraklarının yarısını kaybetti. 1204’te, bu sefer Haçlılar Bizans şehrini talan ettiler. Şehir eski gücüne bir daha asla ulaşamadı: 1203’te 500.000 olan şehir nüfusunun 1261’de 35.000’e düştüğü söylenir. Sonunda 1453’te, geriye kalan topraklarının büyük kısmını kaybetmiş olan şehir Osmanlı Türklerinin eline geçti.</p>

      <p class="paragraf-4">Bizans İmparatorluğu, Geç Antikçağ’ın toplumsal düzenini kalıcılaştırma girişimiydi. Çürümekte olan antik bir askerî emperyalizm biçimi olarak fazlasıyla sömürücü ve alabildiğine tutucuydu. Buna rağmen, MS 395’ten sonra bin yıldan uzun bir süre ayakta kalırken, benzer bir toplumsal yapıya sahip batı kısmı bir yüzyılı tamamlamadan dağılıp gitti. Bu farkın sebebi neydi?</p>

      <p class="paragraf-4">Bizans’ın savunması gereken daha kısa sınırları ve daha zengin toprakları vardı. MS 395’te nihai bölünme gerçekleştiğinde, Roma İmparatorluğu ordusunun yalnızca üçte birine sahipti ama imparatorluğun vergi gelirlerinin üçte ikisi buradan toplanıyordu. Bizans İmparatorluğu, büyük, iyi donanımlı, profesyonel ordularını görece dar bir sınır hattı boyunca konuşlandırarak saldırıları tekrar tekrar püskürtebildi. Aksine Batı Avrupa, siyasi olarak bölünmüş bir savaşan devletler bölgesi haline geldi. Bu, feodalizmin geliştiği jeopolitik bağlamdı.</p>

      <p class="paragraf-4">Burada bir şeyi daha ifade etmemiz gerekiyor. Erken Antik ve Ortaçağ’da karmaşık sınıflı toplumların yöneticileri, askerî kuvvetleri esasen iki yolla toplardı. Tebaa halkları haraca kesip bu gelirlerle asker kiralayabilirlerdi ya da askerî hizmet karşılığında toprak verebilirlerdi. İlk yöntem genellikle güçlü bir merkezî devlette bulunurdu; kralları ya da imparatorları memnun eden bir şeydi bu, çünkü yükümlülüklerinin yanı sıra hakları da olan erkeklere bağımlı olmayacakları anlamına gelirdi. İkinci yöntem gücün, belki de seçme-seçilme haklarına sahip yurttaş milis gücüne (Yunan ve Roma modeli) ya da (Ortaçağ Avrupası’nda olduğu gibi) mecliste sandalyesi olan beylerin maiyetine uzanacak kadar dağılmış olduğu bir idari yapıyı ima ediyordu. Gerçekte iki sistemin unsurları sıklıkla bir arada var oldu; birçok idari yapı hem haraççı hem de feodal olduğundan ordu, profesyonel askerler ile şövalye maiyetin bir karışımıydı. Ama bu ikisi arasındaki denge, idari yapının tutarlılığı ile istikrarının belirlenmesinde kritik önem taşıyabiliyordu.</p>

      <p class="paragraf-4">MS 5.-9. yüzyıllar arasında çoğu Batı Avrupa devleti esasen haraççı nitelikteydi. Devlet, doğrudan kralın komutası altında olan askerlerin maaşını, topladığı vergilerden ödüyordu. Ama yöneticiler, askerî hizmet karşılığında ülke topraklarını akrabaları ve maiyetindekiler arasında bölüştürerek bu toprakları daha etkin kontrol etmeyi amaçladıklarından, bu devletler bazı feodal nitelikler de edindiler. Bu feodal unsur zamanla önem kazandı. Devletlerin küçük, istikrarsız ve görece zayıf olması, bunun nedenlerinden biriydi. Bir diğer neden, ağır zırhlı süvarinin giderek savaş alanına hâkim olmasıydı.</p>

      <p class="paragraf-4">9. ve 10. yüzyıllar özellikle karmaşayla geçti. Krallar tahttan indiriliyor, şiddetli iç savaşlar patlak veriyordu. Şehir hayatı âdeta sona ermiş, uzun mesafeli ticaret gerilemişti. Vikingler, Macarlar ve Araplar, ülkelerin derinlerine sokularak yıkıcı akınlar yaptılar. Bu krize yanıt olarak, güçlü imparatorlukların ve altyapıların gereksiz yükü olmadan, köklü biçimde yeni bir toplumsal, siyasi ve askerî düzenin yolu açıldı.</p>

      <p class="paragraf-4">Erken Ortaçağ’ın yöneticileri, içerideki asileri ezmek, sınırları akıncılardan korumak ve rakip kralların ordularını püskürtmek için zarureti erdem sayarak embriyo halindeki feodalizmi dört başı mamur bir sisteme dönüştürdüler. Bu sayede özel toprak ağalığını devletin temeli yaparak, silahlı erkeklerden oluşan çok güçlü silahlı müfrezeler oluşturdular.</p>

      <p class="paragraf-4">İlk önceleri, arazilerin kontrolü halen kralların lütfuna bağlı olduğu zaman, Ortaçağ yöneticilerinin konumu önemli ölçüde kuvvetlenmişti. Ancak, zamanla mülkler mirasla devredilen varlıklar haline geldikçe güç dengesi, kralın toprak sahibi vasallarının lehine değişti.</p>

      <p class="paragraf-4">Viking yerleşimcilerinin 10. yüzyılda yarattığı bir devlet olan Normandiya Dukalığı uç bir örnekti. Başlarda iktidar son derece merkezîleşmişti. Yönetici tüm toprakların yasal sahibiydi ve bütün büyük arazileri, onun tayin ettiği kişiler elinde tutuyordu. Bu insanlar onun vasalları, dirlik sahipleriydi; efendilerinin gözünden düştükleri takdirde bu arazilerden kovulmaları söz konusuydu.</p>

      <p class="paragraf-4">Onların da altında toprak bu sefer tımarlara bölünüyordu; bunların her biri bir şövalyeyi geçindiriyor, onu çalışma zorunluluğundan kurtararak hem kendisini tamamen savaşa ve savaş hazırlığına adamasına, hem de bir ağır süvarinin ihtiyacı olan atları, zincirli zırhı ve silahları temin etmesine izin veriyordu. Normandiya devletinin özü işte tam burada yatıyordu: Beyin maiyetinde örgütlenmiş, kişisel sadakat-bağımlılık bağları ile tabi kılınmış ve temeli arazilerin kontrolünde yatan, sayıları birkaç bini bulan zırhlı süvariler.</p>

      <p class="paragraf-4">Zırhlı şövalye, 11. yüzyıl savaş alanının tankı idi. Bitişik düzende ve birkaç sıra halinde toplanmış birkaç yüz şövalyenin cepheden yapacağı bir saldırıyı açık alanda durdurmak neredeyse imkânsızdı. Yunan ve Roma savaşlarındaki gibi Ortaçağ savaşlarında da ağır piyadeler büyük öneme sahipti. Feodalizm, bunu sağlayabilecek en etkin toplumsal-iktisadi mekanizmaydı.</p>

      <p class="paragraf-4">Feodalizm, toprak sahipliği ile askerî hizmeti birbirine bağlayarak, devlet ile yönetici sınıf arasında sıkı bir bağ kurdu. Ayrıca, sistemin tarımsal tabanının özenle gözetilmesini güvenceye aldı, çünkü statünün korunması kısmen mülklerin iyi idare edilmesine bağlıydı. Ama tehlikeler de vardı. Sistem niteliği gereği istikrarsızdı. Devlet gücünün, yöneticinin kontrol ettiği birtakım tımarla ve şövalyeyle doğrudan ilişkili olması, rakip idari yapılar arasındaki toprak mücadelesini şiddetlendiriyordu. Dahası, tımarların daha fazla bölünüp bir şövalyeyi besleyemez hale gelmesinden kaçınmak için mirasın en büyük evlada bırakılması geleneği korundu –en büyük oğlan, arazinin tamamını alıyordu. Bu nedenle, yaşı daha küçük olanlar, dünyada kendilerine bir yer edinmek için savaşmak zorundaydı. Mirastan mahrum bırakılıp statüsünü kaybetme riskiyle karşı karşıya olduklarından paralı askerlik hizmeti sunarak ya da yeni bir tımar sahipliği kazanarak hayatlarını sürdürüyorlardı. Bu, şövalyeler, asiller ve prensler için geçerliydi –feodal soylu kesiminin çeşitli mevkilerindeki yaşça daha küçük çocuklar, toplumsal statülerini ancak askerî kuvvetle koruyabiliyordu.</p>

      <p class="paragraf-4">Fırsatlar boldu. İç savaşlar ve yabancı ülkelerle savaşılması, sık rastlanan bir durumdu. Toprak rekabeti, feodal yönetici sınıfların kendi içlerinde bölünmesini ve rakip feodal idari yapıların daima kavgalı olmasını sağlıyordu. Daha küçük çocuklar, ganimet, maaş ve toprak arayışıyla bu çatışmaların vurucu gücü oluyorlardı.</p>

      <p class="paragraf-4">Bu nedenle feodalizm, istikrarsız, dinamik ve genişlemeciydi. Örneğin, 11. yüzyılın ortalarında, Normandiyalılar kuzey Fransa’nın çoğunu, İngiltere’nin tamamını ve Güney İtalya ile Sicilya’nın neredeyse tamamını fethetmişlerdi.</p>

      <p class="paragraf-4">Feodal şiddet çelişkiliydi. Feodal devletlerin ayakta kalması için olmazsa olmazdı: Savaşçı ev sahibi anayurdu savunuyor, yeni topraklar fethediyor ve içeride düzeni sağlıyordu. Ama şiddetin kendi dinamiği ve feodal düzeni parçalama potansiyeli vardı. Sistemin aşırı şiddetini boşaltacak basınç supaplarına ihtiyaç vardı. Haçlı Seferleri’ne yol açan kanlı mantık işte buydu. Haçlı Seferlerinin 200 yıllık tarihi, Batı feodalizmine içkin yararsız şiddetin en aşırı ifadesini temsil eder.</p>

      <p class="ara1" xml:lang="en-GB">Haçlı Seferi ve Cihat</p>

      <p class="paragraf-4">Papa II. Urbanus, 27 Kasım 1095 tarihinde Clermont Konseyi’nde Birinci Haçlı Seferi’nin başladığını şu sözlerle ilan etti:</p>

      <p class="alinti">Müminlere karşı düşüncesizce özel savaşlar verenler, bırakalım kâfirlerin üzerine yürüsünler. … Uzun süredir hırsızlığı meslek edinenler, bırakalım İsa’nın askerleri olsunlar. Eskiden kardeşlerine ve akrabalarına karşı savaşanlar, bırakalım haklı olarak gidip barbarlarla savaşsın. Birkaç gümüş parçası için uşaklık yapanlar, bırakalım ebedî ödüle mazhar olsunlar. …</p>

      <p class="paragraf-4">Kilise, Batı Avrupa genelindeki mülkleriyle büyük bir feodal şirketti. Laik feodal prenslerle, iktidar ve servet rekabetine girmişti. 1095’te dizginlerinden boşalan dinî vecd ve ibadet dalgası gibi Kilise’nin itibarını artıran her şey bir avantajdı. Yine diğer feodal hükümdarlar gibi piskoposlar da, şiddeti yurtdışına yönelterek içeride huzuru korumaya hevesliydiler.</p>

      <p class="paragraf-4">Tepki, tüm beklentilerin ötesindeydi. Papanın çağrısına binlerce kişi yanıt verdi. Büyük bir feodal ordu 1097’de Suriye’ye girdi, 1098’de Antakya’yı fethetti ve 1099’da Kudüs’ü ele geçirdi. Haçlılar, gittikleri her yerde katliam ve soygun yaptılar, yakıp yıkarak intikam aldılar. Ele geçirilen şehirlerin sokaklarında erkek, kadın, çocuk, herkesi kılıçtan geçirdiler. Mahkûmların başlarının kesilmesi sıradanlaştı. Camiler, sinagoglar ve “sapkın” kiliseler yağmalandı. Yük arabaları, yağmalanan mallarla dolduruldu.</p>

      <p class="paragraf-4">Dört Haçlı devleti kuruldu. Feodal ağır süvarinin savaş alanındaki taktik üstünlüğü bunu mümkün kılmıştı. Ama Haçlılar, çok küçük bir askerî seçkinler grubu olarak kaldılar: Antakya Prensliğini yalnızca 500 şövalye savunuyordu. Bu nedenle, varlıklarını sürdürmek için askerî güce yatırım yapmak zorundaydılar. Bu ise yoğun bir artık birikimini gerektiriyordu. Sonuç, Arap köylülerin aşırı sömürülmesi, ticaret kervanlarının sürekli yağmalanması ve komşu İslam devletleriyle düşmanca ilişkiler kurulması oldu.</p>

      <p class="paragraf-4">Haçlılar, Ortadoğu’ya hiç zorlanmadan girdiler çünkü bu bölge, paralı askerlerin desteğiyle ayakta duran ve sivil toplumdan büyük ölçüde kopmuş, halkın sevmediği, saraydan dışarı çıkmayan otokratların yönettiği rakip devletler arasında bölünmüştü. Bu Müslüman yöneticilerin birçoğu, Haçlılarla uzlaşmayı denedi. Ama kalıcı bir barış mümkün değildi. İki çelişki söz konusuydu. Birincisi, feodal yerleşimci-devletlerin zayıflığı ve güvencesizliği, onları ilhakçı (artan sayıda şövalyeyi beslemek için daha fazla toprağa ihtiyaçları vardı) yapıyordu ve bu, Müslüman yöneticiler açısından doğrudan kendilerine yönelmiş bir tehditti. İkincisi, Haçlı devletlerinin askerî birikim mecburiyeti, vergilerin, kiraların ve angaryanın çok ağır olmasını gerektiriyordu. Sonuç olarak Haçlılar, Müslüman tebaanın nefretini çekiyordu ve kendilerini savunmak üzere yerel halktan güvenilir kuvvetler toplamaları pek mümkün değildi.</p>

      <p class="paragraf-4">Birinci Haçlı Seferinin “şoku ve dehşeti”, Müslümanların direncini bir nesil boyunca kırdı. Ama Haçlıların, İslam devletlerinin yöneticilerine tehdit oluşturması, siyasi merkezîleşme sürecini tetikledi. Kuzey Suriye ile kuzey Irak 1128’de birleşti. Ardından, Haçlıların yönetimi altındaki Edessa [<span class="char-style-override-9">Urfa</span>] Kontluğu 1144’te yeniden ele geçirilip ilhak edildi. İslam devletlerinin yeniden canlanmasına tepki olarak düzenlenen İkinci Haçlı Seferi (1146-48), feci bir başarısızlıkla sonuçlanarak Haçlıların yenilmez olduğu efsanesini yerle bir etti. Şam ve güney Suriye yeni İslam devletine dâhil oldu, Antakya Haçlı Prensliği kıyı şeridine hapsolup kalmış küçük bir adacık haline geldi. Sonunda 1183’te, Selahaddin’in [Eyyubi] liderliğinde Mısır ile Suriye birleşti –Müslüman direnişi açısından kritik eşiğin aşıldığı olay. Selahaddin, feodal Haçlı Seferlerine karşı halkı <span class="char-style-override-9">cihada</span> çağırdı ve böylece Müslüman kuvvetler taarruza geçtiler.</p>

      <p class="paragraf-4">4 Temmuz 1187’de Hıttin Muharebesi’nde 30.000 kişiye liderlik eden Selahaddin, Kudüs Haçlı Krallığı ordusunu yok etti. Kısa bir süre sonra Kudüs şehri de ele geçirildi. Yapılan yeni seferlere rağmen Haçlılar asla toparlanamadı. Sürecin tamamlanması bir yüzyıl alsa da şatoları teker teker düştü, toprakları yavaş yavaş ellerinden alındı.</p>

      <p class="paragraf-4">Haçlı devletlerinin Ortadoğu’ya hiçbir katkısı olmadı. Bu devletlerin yöneticileri, iktidarlarını zorbalıkla ve korku salarak sürdüren acımasız sömürücülerdi. Varlıklarını bu kadar sürdürebilmeleri, Müslüman yönetici sınıfın parçalanmış ve yozlaşmış olmasından ötürüydü. Ancak, saldırıp bölgeyi istila etmeleri, mücadele esnasında yeni birliklerin ve kimliklerin şekillenmesiyle İslami diriliş için bir katalizör görevi gördü.</p>

      <p class="paragraf-4">Haçlılar, Batı feodalizminin sınırlarını da açığa çıkardılar. Şövalyeler ve şatolar pahalıydı. Bunlar için aşırı sömürü gerekiyordu. Maliyetine karşın savaşçı kastın tedhişi, sıradan halkın malı mülkü ve güvenliği açısından sürekli tehdit teşkil ediyordu. Bunun yarattığı memnuniyetsizlik, feodal şiddet korkusuyla bastırılabilirdi ama büsbütün yok edilemezdi. Feodalizm, rızaya dayanan istikrarlı bir toplumsal düzen getirmekten acizdi.</p>

      <p class="paragraf-4">Avrupa’da bu çelişkiler, eski düzenin içerisinde yeni toplumsal kuvvetlerin ortaya çıkmasına katkıda bulundu. Krallar, kendilerini feodal ev sahiplerinden yukarıda görüyorlardı. Merkezî devlet, aşırı kudretli tebaasının gemini ele alıyordu. Eşraf ve küçük çiftçiler (İngilizlerin deyişiyle <span class="char-style-override-9">yeoman</span>), baronlar anarşisi karşısında kraliyet düzeni davasının arkasında toplanıyordu.</p>

      <p class="paragraf-4">Yeni toplumsal kuvvetler, yeni savaş yollarına öncülük etti. Kargılar, oklar ve tabancalarla silahlanmış sıradan insanlar, feodal şövalyelerin muharebe alanındaki üstünlüğüne meydan okumaya başladı.</p>

      <p class="ara1" xml:lang="en-GB">Ortaçağ Avrupası’nda Bey, Şehirli Orta Sınıf<span class="dipp" style="font-size:0.69em;"><a class="footnote-link" href="#footnote-225-2" id="footnote-225-2-backlink">2</a></span> ve Köylü</p>

      <p class="paragraf-4">Ortaçağ dünyası tutucu, durağan ve kültürsüz olarak gözükebilir. Avrupalı seçkinler, antik çağların sonundan itibaren “Yunanistan’ın görkemi”ni ve “Roma’nın ihtişamı”nı kendilerine model alma eğilimi göstermiştir. Bunu takip eden dönem, cehalet, yoksulluk ve şiddet çağı olarak tasvir edilmiştir.</p>

      <p class="paragraf-4">Tam tersi doğrudur: Roma İmparatorluğu’nun yönetici sınıfı yeniliğe mani olurken, Ortaçağ dünyası (en azından Avrupa’da) antik çağlardan çok daha dinamikti. Sebebi oldukça basittir. Bilgi, beceri ve kaynak stoğu biriktikçe, insanlığın toplumsal gelişmeyi ileri taşıma kapasitesi de büyür. Yapabilme bilgisi ve ekipman ne kadar ileriyse, emek üretkenliğini artırmak o ölçüde kolay olur. Bu nedenle, ilerleme hızı da hızlanma eğilimi gösterir.</p>

      <p class="paragraf-4">Ancak, teknoloji yalnızca neyin mümkün olduğunu gösterir; mümkün olanın gerçekleştirileceğini garanti edemez. Bu, tarihin diğer iki motoruna bağlıdır: Yönetici sınıf içerisindeki artığın kontrolü mücadelesi ve sınıflar arasındaki artığın bölüşümü mücadelesi.</p>

      <p class="paragraf-4">Feodalizm, rekabetçi bir askerî birikim sistemiydi. Savaş hali (rekabetin en uç biçimi) asla tutucu olmaz. En son teknolojiyi ve taktikleri benimsemeyenler yenilirler. Bu nedenle askerî teknik, Ortaçağ toplum düzeninin bilhassa dinamik olan bir unsuruydu. Levha zırh, zincir zırhın yerine geçti. Ateşli silahlar, yayların yerini aldı. Ağaç şatolar, taşla yeniden inşa edildi. Küçük feodal maiyetler yerini büyük, profesyonel ordulara bıraktı. Uyum göstermek, hayatta kalmak demekti.</p>

      <p class="paragraf-4">Ama yeni savaş yöntemleri pahalıydı ve daha iyi silahlara, zırhlara ve tahkimata olan talep, ekonomik büyümeyi ve toplumsal değişimi tetikledi. Keza, derebeyi iktidarının giderek çeşitlenen debdebeli hayatının doğurduğu talep de –büyük evler, duvar süsleri ve perdeler, usta işi mobilyalar, moda elbiseler, mücevher ve ziynet eşyaları, sofra takımları, kaliteli şaraplar ve daha pek çok şey. Bunun da gerisinde, nüfuzlu kimseler arasında sürüp giden, rekabetçi zenginlik ve mevki mücadelesi vardı.</p>

      <p class="paragraf-4">Böylece feodal rekabet, zanaatkârlara iş, tüccarlara piyasa yaratmış oldu. Bu gruplar şehirlerde yoğunlaşıyor, loncalarda örgütleniyordu; duvarlarla çevrelenmiş yerleşim yerleri, onların bağımsızlıklarını korumalarını sağlıyordu. Krallar, şehir beratları veriyorlardı. Şehir halkı, yasayı ve düzeni koruyabilecek güçlü bir devlet istiyordu. Hükümdar ve şehirli orta sınıf, feodal anarşi karşısında kendilerini ittifak içinde buldular.</p>

      <p class="paragraf-4">Kırsal kesimde daha da önemli değişimler kendini gösteriyordu. Silahlara, lüks mallara ve şatafatlı hayata yönelik talep artışı, ancak piyasadan yapılacak alımlarla karşılanabilirdi: Beylerin paraya ihtiyacı vardı. Emek hizmetlerinin karşılığı böylelikle parayla ödenmeye başladı ve serflik, yavaş yavaş değişerek daha gayrişahsi, daha az külfetli bir ticari sözleşmeye dönüştü. Bu ise köyü ve köylü girişimciliğini kuvvetlendirdi. Serflik zaten hiçbir zaman evrensel olmamıştı. <span class="char-style-override-9">Domesday Kitabı</span>, günümüze kalan çok sayıdaki toprak beratı ve malikâne defteri sayesinde iyi bilgi sahibi olduğumuz bir toplum olan Ortaçağ İngilteresi’nde, köylülerin çoğu resmî olarak hep özgür kalmıştı: Serf değil, “yarıcı”<span class="dipp"><a class="footnote-link" href="#footnote-225-3" id="footnote-225-3-backlink">3</a></span> ya da “özgür adam”. Her ne kadar çeşitli feodal ödemeler yapmakla yükümlü olsalar da çoğu İngiliz köylüsü, kiraladığı, geleneksel olarak işlediği ya da mülkiyet hakkıyla sahip olduğu topraklarda bağımsız çiftçi olarak çalışıyordu.</p>

      <p class="paragraf-4">Norman istilasından sonra Anglosakson köyü, köylü tabakalarıyla, ortaklaşa örgütlenmesiyle, yüzyıllara uzanan gelenek ve uygulamalarıyla, büyük ölçüde değişmeden kaldı. Malikâne düzeyinde bakıldığında Norman İngilteresi, feodal otorite ile köy gelenekleri arasında tavizkâr bir uzlaşmaydı.</p>

      <p class="paragraf-4">Avrupa’da köyün güçlü olduğu (İngiltere gibi) yerlerde köylüler, kendi konumlarını güçlendirmek için feodal rekabetin zorunluluklarından istifade ettiler. Feodalizmin kapitalizme geçişin tohumunu, malikâne ile köy arasındaki mikro ilişkide buluruz.</p>

      <p class="paragraf-4">Avrupa tarımı, 17. ve 18. yüzyıllar arasında büyük bir atılım yapmıştı. Bunda tekerlekli ağır saban kilit rol oynamıştı. İlk önceleri boyunduruğa koşulmuş öküzle, ardından (uygun koşum takımları geliştirildiğinde) atlarla çekilen Ortaçağ sabanı, en sert toprağı bile yarabiliyor, büyük kesekler halinde toprağın altını üstüne getirerek besleyici maddelerin açığa çıkmasını sağlıyordu. Önceden işlenemeyen epeyce bir toprak artık ekime açılmıştı. Ürün rotasyonu, nadasa bırakma ve gübre kullanımı sayesinde iyi durumda tutulan eski topraklar, sabanla altüst edilen anız ve hayvan gübresi yardımıyla hep verimli tutulabiliyordu. Tarihçiler, tahıl veriminin ikiye katlandığını tahmin ediyorlar.</p>

      <p class="paragraf-4">Birçok başka yenilik, emek üretkenliğinin artmasına katkı yaptı. Karmaşık manivelaları ve çarklarıyla su değirmenleri, büyük miktarlarda tahılı işliyor ve demirci ocaklarının enerjisini üretiyordu. Nehirlerde mavnalara uygun kanallar yapıldı ve açık deniz gemilerine yön veren küreklerin yerini dümenler aldı. Tekerlekli el arabaları kırsal emeğin işini kolaylaştırdı ve gözlükler sayesinde memurların, yazıcıların ve bilim insanlarının çalışma hayatı uzadı.</p>

      <p class="paragraf-4">Toplumsal artık durmadan arttı. 13. yüzyıl Avrupası’nda nüfus ve refah yükseliyordu. Toprakta, feodal seçkinlerin hemen altında (ve tarihin keskin bakışlarının büyük ölçüde dışında) yer alan küçük eşraf ve görece varlıklı köylüler, ekonomik ilerleme sürecini sürüklüyorlardı.</p>

      <p class="paragraf-4">Feodal beyler, sahip oldukları topraklardan daha fazla gelir elde etmekle ilgileniyorlardı ama aynı zamanda müthiş boyutlara varan fuzuli harcamalar da yapıyorlardı –katedral ve şato inşaatları; asker tutup onları teçhiz etme; şaşaalı, lüks ve gösterişli hayat tarzını sergileme yarışı. Feodalizmin dinamiği (rekabetçi siyasi-askerî birikim), artığın toprağın temizlenmesi, drenaj, çitleme, tarım ekipmanı ve benzeri şeylere yatırılmasını gerektiren ekonomik gelişimle çelişiyordu.</p>

      <p class="paragraf-4">Yakın zamanda yapılan bir araştırma, ekonomik ilerlemeyi sağlayanların, Ortaçağ kırsal toplumunun orta kesiminden geldiğini ortaya çıkardı. Bu kesimin amacı, piyasaya uygun olarak daha etkin ve üretken çiftlikler yaratmaktı. Çiftlik yönetimi işiyle, kaynakların idaresiyle, özenle yatırım yapmayla, ekonomik kârı ve kendi toplumsal konumlarını yükseltmekle yakından ilgileniyorlardı.</p>

      <p class="paragraf-4">Basitçe ifade edecek olursak, Avrupa’nın ekonomik olarak en ileri bölgelerinde yaşayan küçük esnaf ile görece varlıklı köylülerin çoğu, yaklaşık 1350-1500 arasında kapitalist çiftçi olmuştu. 14. yüzyılın sonu ile 15. yüzyılın başında Avrupa genelinde patlak veren şiddetli toplumsal mücadelelere güç veren, işte bu “orta halliler” idi.</p>

      <p class="ara1" xml:lang="en-GB">Ortaçağ Avrupası’nda Sınıf Mücadelesi</p>

      <p class="paragraf-4">Şimdiye kadar tartıştıklarımızı bir özetleyelim. Göründüğü kadarıyla 11. yüzyılda egemen olan Batı feodalizmi, beş dinamik sürecin etkisiyle giderek güçten düştü.</p>

      <p class="paragraf-4">Birincisi, Ortaçağ ekonomisinin üretkenliği, hem emek üretkenliğinde hem de toplam üretim düzeyinde artış hızının yükselmesi demekti. Bunun bir sonucu, imha araçlarında hızlı teknolojik ilerleme oldu. Askerî harcamalar tırmandı.</p>

      <p class="paragraf-4">İkincisi, gerek bölünmüş siyasi manzara gerekse rakip feodal nüfuz sahipleri arasında toprak, gelirler, insan gücü uğruna süren yoğun rekabet yüzünden yönetici sınıf, askerler tutmak, ekipman satın almak ve tahkimat oluşturmak için para arayışına girmeye mecbur kaldı.</p>

      <p class="paragraf-4">Üçüncüsü, köylerin direnci ve direnişi, Avrupa’nın pek çok yerinde feodal toprak beyliğine sınırlamalar getirdi. Köylüler, teamüli haklarını savunmalarına ve kimi zaman da önemli kazanımlar elde etmelerine yetecek kadar kolektif güç topladılar.</p>

      <p class="paragraf-4">Dördüncüsü, piyasanın büyümesi, toplumun orta kesimlerinin ekonomik ve toplumsal gelişimi için fırsatlar yarattı. En tepede, kaynakları savaş, gösteriş ve lüks uğruna israf eden feodal nüfuz sahipleri vardı. En altta, geçimlik çiftçiler olarak kıt kanaat idare eden yoksul ve orta köylüler bulunuyordu. Bunların arasında, “orta halliler” denilebilecekler vardı. Küçük eşraf, zengin köylüler, müreffeh şehirli zanaatkârlar ve tüccarlardan oluşan bu grup, Ortaçağ toplumunun ekonomik açıdan en girişken kesimlerini oluşturuyordu. Piyasalar genişledikçe ve toplumsal ilişkiler giderek ticarileştikçe orta halliler, toplumsal değişimin ön saflarındaki küçük kapitalistler olarak ortaya çıktılar.</p>

      <p class="paragraf-4">Beşincisi, monarşiyle idare edilen merkezî devletlerin yükselişi, feodalizmin altını oydu. Avrupa’nın bazı yerlerinde krallar iktidarlarını kullanamadılar ve savaşçı yerel baronların siyasi hâkimiyeti devam etti. Başka yerlerde devlet, kimi yenilgilere rağmen sürekli güçlendi.</p>

      <p class="paragraf-4">İngiltere, bu ikinci sürecin açık bir örneğidir. Ortaçağ İngiliz kralları, zamanla feodal maiyetlerine bağımlılıktan kurtulurken, profesyonel askerlerin ya da eğitilmiş milislerin hizmetini satın alma öne çıktı. İngiliz kraliyet devleti, hasım bölgesel baronları etkisizleştirirken, krala sadık zenginlerle ve orta hallilerle siyasi ittifak kurarak feodal anarşi riskini en aza indirdi. Bu ittifak, İngiltere’nin 14. yüzyılda savaş meydanlarında kurduğu şaşırtıcı üstünlüğü açıklar. Crécy, Poitiers ve Agincourt’da, atlı ve zırhlı askerlerin yanı sıra uzun yay kullanan (İngiliz ve Gallerli küçük çiftçilerden, zengin köylü sınıfından toplanan) okçulardan oluşan İngiliz orduları, sayıca çok daha az olmalarına rağmen, ağırlıklı olarak feodal şövalyelerden meydana gelen Fransız ordularını yok etti.</p>

      <p class="paragraf-4">14. yüzyılın büyük krizi, değişim kuvvetlerini harekete geçirdi. Feodal fuzuli harcamalar, nüfus artışının ve genel refahın doğurduğu taleplerle çelişkili bir şekilde artmaya devam etti. Toplum, bir yanda savaş ve gösteriş, diğer yanda arazilere, sanayi kollarına ve ticarete yatırım yapma arasında seçim yapmak durumunda kaldı. 14. yüzyılın ortalarına gelindiğinde Ortaçağ Avrupa ekonomisi, ciddi ciddi işlemez duruma gelmişti. Birçok kişi yoksullukla ve açlıkla karşı karşıyaydı. 1348’de Kara Ölüm ana kıtayı vurduğunda, nüfusun üçte bire yakını hayatını kaybetti. Nüfusun düşmesi ve fakirleşme, hem beylerin gelirlerini hem de köylülerin hayatlarını tehdit ediyordu. Kriz, şiddetli mücadeleler doğurdu.</p>

      <p class="paragraf-4">1358’de kuzey Fransa’da köylü isyanları patlak verdi ve Paris’te 3.000 şehirli zanaatkârı arkasına alan Etienne Marcel, kraliyet sarayını basıp (tahtın varisi) Dauphin’in<span class="dipp"><a class="footnote-link" href="#footnote-225-4" id="footnote-225-4-backlink">4</a></span> isyanın renklerini kuşanmasını sağladı. 1381’de Wat Tyler’ın öncülüğünde Londra’ya giren İngiliz köylüleri, şehir halkının bazı kesimleriyle ittifak kurup Krala ve Belediye Başkanına meydan okudular. “Âdem toprağı bellerken Havva ip eğiriyordu / Peki o zaman efendi kimdi?”, diye soruyordu eski bir rahip olan radikal John Ball. Keza Flandre’nin şehir ve köylerinde, kuzey İtalya’nın şehir devletlerinde, sıradan insanlar toprak sahiplerinin, tüccarların ve piskoposların baskısına karşı ayaklandılar. 1378’de Floransalı <span class="char-style-override-9">ciompi</span>, yani yün işinde çalışan sıradan zanaatkârlar, tüccar kökenli seçkinleri alaşağı ederek iktidarı ele geçirdiler ve şehri iki ay yönettiler.</p>

      <p class="paragraf-4">Uzaklarda, Bohemya’da, radikal vaiz Jan Hus sapkınlıkla suçlanıp yakılarak öldürüldüğünde Çek halkı ayaklandı. Tabancalarla silahlanan ve yük arabalarıyla çevrili savunma mevzileri oluşturan Hussitler, feodal Avrupa’nın kuvvetlerine 20 yıl boyunca direndiler. “Herkes kardeşçe birlikte yaşamalı”, diyordu Hussit hareketinin demokrat-eşitlikçi Tabor kanadı; “Hiç kimse diğerinin boyunduruğu altında olmamalı”. Acımasız karşı-devrimci şiddet karşısında yukarıdaki sözlerle dile getirdikleri özgürlüklerini savunma savaşı veren Tabor Hussitleri, mücadelelerinde taviz vermiyorlardı: “Tüm beyler, asiller ve şövalyeler yakalanıp aynen kanun kaçakları gibi ormanlarda kesilip ortadan kaldırılmalı”.</p>

      <p class="paragraf-4">14. yüzyıl krizinin doğurduğu feodalizm aleyhtarı devrimci dalga, sonunda her yerde bozguna uğratıldı. Bu, orta hallilerin devrimiydi. En güçlü olduğu yerler, Avrupa’nın ekonomik bakımdan en ileri bölgeleriydi –kuzey Fransa, Flandre, İngiltere, kuzey İtalya ve Bohemya. Henüz tam gelişmemiş toplumsal kuvvetlerin zamanından önce patlamasıydı. Feodalizm, ilk ortaya çıktığı merkez bölgelerinde hâlâ devrimi bastıracak kadar güçlüydü. Küçük ölçekli kapitalizm ve orta halliler henüz hegemonya kuracak durumda değildi.</p>

      <p class="paragraf-4">İsyan hareketlerinde bile geçmişin ilkel önyargılarının, dönüşen dünyayla ilgili radikal görüşlere sirayet etmesi dikkat çekiyordu. Ölümün biyolojik dehşetinden ortaya planlı katliamın siyasi dehşeti çıktı. Piskoposlar ve krallar, Yahudileri su kuyularını zehirlemekle suçladılar; Yahudi aleyhtarı güruhlar, gettolarda öfkeyle sağa sola saldırdılar.</p>

      <p class="paragraf-4">Ama eski düzen yeniden kurulamadı. Ölümü izleyen şiddetli emek kıtlıkları, Avrupa’nın çoğu yerinde sınıfsal güç dengesini köylülerin lehine çevirdi. Ayaklanmalar ezildi ama toplumsal ilişkilerin ticarileşmesi, feodal düzeni içten içe aşındırmaya devam etti.</p>

      <p class="paragraf-4">Yeni toplumsal kuvvetler (piyasaya üretim yapan küçük eşraf ve zengin köylüler, şehirlerdeki küçük tüccarlar ve zanaatkârlar, yeni sanayi kollarında faaliyet gösteren girişimciler, gemiciler, kayıkçılar ve rıhtım çalışanları), henüz siyasi bir hamle yapacak kadar güçlü değillerdi. Ama “piyasa feodalizmi” (zamanında böyle denilmişti), şehir zanaatlarına, sınai girişime, uzun mesafeli ticarete ve ödünç para verenlere duyulan talebin artması anlamına geliyordu. Bu ise piyasaya üretim yapan çiftçilerin tarımsal ürünlerine talep yaratıyordu.</p>

      <p class="paragraf-4">Mallarla hizmetlerin giderek daha fazla kısmı metalaştı. Toplumsal ilişkiler, ticari sözleşmeler biçiminde yeniden düzenlendi. Altın tutkusu, feodal düzenin kişisel maiyetlerini çözdü. Orta hallilerin ekonomik ilerleyişi sürdü. Devrim heyulası, geç Ortaçağ Avrupası’nı her yandan kuşattı.</p>

      <p class="ara1" xml:lang="en-GB">Yeni Monarşiler</p>

      <p class="paragraf-4">Rönesans’ın çakan şimşekleri, yaklaşan fırtınanın habercisiydi. Eski fikirler, yeni toplumsal gerçekleri açıklayamıyordu. Âlimlerle rahiplerin Latince kodladıkları eski Kilise dogmaları giderek anlamını kaybediyordu. Girişimcilik ve yenilik sayesinde, beceri ve sıkı çalışma sayesinde, aralıksız çabaları sayesinde insanlar dünyayı yeniden şekillendiriyordu.</p>

      <p class="paragraf-4">Hümanist hareket, insanlığın geliştirme kapasitesine güveni bir kez daha tazeliyordu. Bilim ve sanat dallarında Rönesans, hızla büyüyen 15. ve 16. yüzyıl şehirlerinin uygun ortamında gelişti. Ortaçağ ilahiyatçılarının bilgiçlik taslayan skolastik felsefesi, Yunanca ve Latince metinlerde somutlaşan eski eserlerin öğretilmesiyle dengelendi. Geleneksel dinî imgelerin öngörülebilirliği, her tarafından canlılık ve yaratıcılık fışkıran enerjik figürlerle dolu yenilikçi, natüralist [<span class="char-style-override-9">doğalcı</span>] sanatla dengelendi.</p>

      <p class="paragraf-4">Rönesans’ı üç büyük İtalyan usta temsil eder: Sanatçı ve mucit Leonardo da Vinci (1452-1519), ressam ve heykeltıraş Mikelanj (1475-1564) ve ressam Raffaello (1483-1520). Ama Rönesans tüm Avrupa’yı etkiledi. Hümanistlerin tanınmış lideri Hollandalı Desiderius Erasmus (1466-1536) idi, dönemin en büyük romanını Fransız François Rabelais (1494-1553) yazdı ve Kilise’nin öğretilerinin aksine gezegenlerin güneşin etrafında döndüğünü Polonyalı Nikolas Kopernik ortaya çıkardı.</p>

      <p class="paragraf-4">Her şeyi kapsayan Rönesans, bütün bir dönemin kültür dilini oluşturdu. 16. yüzyılın ilerleyen yıllarındaki ideolojik karmaşa sırasında hem Protestan devrim hem de Katolik gericilik, Rönesans’ın elbiselerini kuşanacaktı. Her şeyden öte Rönesans, tam göbeğinde şekillenen yeni monarşilerin tarzı haline geldi.</p>

      <p class="paragraf-4">Fransa Kralı VIII. Charles, 1491’de Bretanya Dukalığının varisi Anne ile evlenerek ülkenin birleşmesini tamamladı. Takipçileri, özellikle de I. François (1515-47), güçlü, merkezî ve mutlak bir monarşi kurmaya yöneldiler. Asillerin topunun olması ve ordu oluşturmaları yasaklandı. Meclisi andıran yetkileri elinden alınan Paris <span class="char-style-override-9">Parlement</span>’i sıradan bir hukuk mahkemesine dönüştürüldü. 1516 Anlaşması [<span class="char-style-override-9">Concordat</span>], Kilise’yi krallığa tabi hale getirdi. Krallık, emirlerinin uygulanmasını sağlayacak 12.000 memuru işe aldı. Hem laik hem de ruhban soylular, kralın lütfuna bağımlı maiyetini oluşturdular.</p>

      <p class="paragraf-4">Kastilya Kraliçesi Isabella ile Aragon Kralı Ferdinand’ın 1489’da evlenmesi, İspanya’nın birleşmesinin yolunu açtı. Burada da kralcı mutlakiyetçilik kuruldu. Asiller ve şehirler, güçlerini kralın adamlarına kaptırdılar ve <span class="char-style-override-9">Cortes</span> bir yakınma makamına indirgendi.</p>

      <p class="paragraf-4">Kutsal Engizisyon, acımasız bir devlet terörü aracına dönüştürüldü. “Sapkınlar” cezalandırıldı, hapse atıldı, kamçılandı, işkence edildi, boğuldu ve diri diri yakıldı. Zamanla, Almanya ile İspanya’nın V. Charles (1519-56) altında birleşmesiyle birlikte ve Protestan Reform Hareketinin yükselişi karşısında Engizisyon, Avrupa geneline yayılan bir baskı sistemi haline geldi.</p>

      <p class="paragraf-4">İngiltere’de Güller Savaşı (1455-85), feodal dönemin son iç savaşı oldu. 1485’ten sonra idareyi ele alan Tudor kralları, baronları saraya tabi kıldılar, kilise mülklerine el koydular, yönetimi parlamento ile ittifak içinde sürdürdüler ve İngiliz donanma gücünün temellerini attılar. Tudorlar zamanında halkta milli bilinç gelişti. İnsanlar kendilerini kırsal bir cemaatin ya da feodal bir maiyetin üyesi olarak değil, İngiliz olarak görmeye başladılar. Shakespeare’in oyunları bu yeni ruh halini yansıtır sıklıkla. V. Henry ve askerleri, canını vermeye hazır vatanperverler olarak bir “kardeşler grubu” idi.</p>

      <p class="paragraf-4">Yeni krallar arasındaki askerî rekabet, devletlerde yeni oluşan milliyetçiliği güçlendirdi. 1494-1559 arasında Avrupa, Fransa’yı yöneten Valois Hanedanı ile Kutsal Roma İmparatorluğunu (esasen Almanya ile Orta Avrupa’yı) ve İspanya’yı yöneten Habsburglar arasındaki çatışmayla sarsıldı. Kuzey İtalya ana savaş alanıydı. Top, süvari, misket tüfekli ve kargılı askerlerin oluşturduğu devasa ordular arasındaki savaşlardı bunlar –yalnızca büyük devletlerin altından kalkabileceği savaşlar.</p>

      <p class="paragraf-4">Bölgesel nüfuz sahipleri ve küçük devletler direnemediler. Geri kalmış devletler, askerî rekabetin gerekleri karşısında ayakta kalmak için uyum göstermek zorundaydı. Ekonomi ne kadar geriyse, mutlakiyetçilik de o ölçüde acımasızdı. Moskova Çarı Korkunç İvan (1533-84), imparatorluğunu kurmak ve içeride geleneksel Boyar<span class="dipp"><a class="footnote-link" href="#footnote-225-5" id="footnote-225-5-backlink">5</a></span> soylularının muhalefetini ezmek için yabancı paralı askerler tuttu. Rus ekonomisinin geriliği, mutlakiyetçi devletin, toplumsal destek sağlayacak gerçek bir tabandan yoksun olduğu anlamına geliyordu. Akıl almaz bir terörle yukarıdan sivil toplumun gözü korkutuldu.</p>

      <p class="paragraf-4">Yeni monarşiler bir geçiş dönemi yaşadı. Feodalizm hızla güçten düşüyordu ama piyasaya üretim yapan çiftçiler, tüccarlar ve sanayicilerden ortaya çıkan burjuvazi henüz iktidarı ele geçirip toplumu kendi suretinde yeniden biçimlendirebilecek kadar güçlü değildi. İki arada kalan 16. yüzyıl başı toplumu, akışkan ve istikrarsızdı. Sonuç, devlet mutlakiyetçiliği oldu. Orta hallilerin tam desteğini alan devlet, feodal anarşiyi bastıracak güce sahipti. Ama aşırı kudretli tebaasını itaatkâr saray maiyetine dönüştürdükten sonra parlamenter meclislerin ve halk isyanlarının daha radikal taleplerine direnç gösterdi.</p>

      <p class="ara1" xml:lang="en-GB">Yeni Sömürgecilik</p>

      <p class="paragraf-4">Avrupa, 15. yüzyılın sonlarından itibaren hızla değişiyordu. Dünyanın geri kalanında bu geçerli değildi. Asya, Afrika ve Kuzey-Güney Amerika kıtalarında, imparatorluklar doğup batıyor ama toplumsal-iktisadi düzen özünde değişmeden kalıyordu.</p>

      <p class="paragraf-4">Moğolların 1368’de yenilmesinden sonra Çin tehditlerden görece uzak kalmıştı. Ming Hanedanı’nın (1368-1644) güvenliği, devleti idare eden Konfüçyüsçü bürokratların aşırı muhafazakârlığına dayanıyordu. Hindistan daha çalkantılıydı. Kuzeybatıdan gelen, toplarla donanmış Müslüman bir istilacı olan Babür Şah, 1526-29 arasında Hint Yarımadasının çoğunu fethedip Babür İmparatorluğunu kurdu. Ama bu, Hint toplumunun temel niteliğini değiştirmedi. Yaşam ve çalışma hayatı, Hindistan’ın yüz binlerce köyünde eskiden olduğu gibi devam etti. Safevi İranı ve Osmanlı Türkiyesi için de aynı şey geçerliydi. Fetihler, hanedan değişiklikleri, toplumun üst kesiminde yeni siyasi ve dinî ittifaklar oluyordu ama gündelik hayatın dokusuna nadiren dokunuluyordu. Asya’nın jeopolitik birimlerinin (Türkiye, Pers, Orta Asya, Hindistan, Çin, Japonya) her birinde yönetimi üstlenen ve kimileri görece istikrarlı, kimileriyse istikrarsız olan hanedanlık devletleri, esas itibariyle halk tabanından kopuk ve asalak varlıklarını sürdürdüler.</p>

      <p class="paragraf-4">Afrika ile Kuzey-Güney Amerika da farklı değildi. Batı Afrika’da Songhay İmparatorluğu, Meksika’da Aztekler ve Peru’da İnkalar, şiddet kullanılarak yapılan soygunlarla beslenen yağmacı sistemlerdi. Devletin üstyapısı ile toplumsal-iktisadi tabanı arasında organik bir ilişki yoktu. İlki diğerinden çekip aldığı artığı savaşlara, anıtlara ve lüks tüketimine harcıyordu. Bu devletler, ufacık bir taşın değmesiyle tuzla buz olabilecek camlara benziyordu.</p>

      <p class="paragraf-4">Öte yandan, 16. yüzyıl Avrupası’nın yeni monarşileri, kendi toplumlarına iyice kök salmıştı; Avrupa’nın altın açlığı ve barutu, dünyayı dönüştürmeye hazırdı.</p>

      <p class="paragraf-4">Avrupa sömürgeciliğinin öncüleri Portekizliler idi. Portekiz, Avrupa’nın batı ucunda, uzun bir Atlantik sahil şeridi ve iyi doğal limanları olan, dağlık bir ülkedir. Bu nedenle Portekizliler, Avrupalı denizciler arasında öne çıktılar. Büyük, donanımlı yelkenlilerin geliştirilmesi, Avrupalıların “keşif seyahati” açısından çok önemliydi. İlk yeniliklerden biri, gemilerin kıçtan dümenli olmasıydı. Gemi donanımının (direk, seren, ip, halat ve yelken takımı) iyileştirilmesi, daha tedricî ve karmaşık bir süreçti. Tek direği ve yelkeniyle (seren yelkenli) Ortaçağ teknesinin, 15. yüzyılın sonlarına geldiğimizde üç direği ve karma yelkenleri olan büyükçe gemilere dönüşmesi, geminin tehlikeli sularda seyretmesini ve rüzgâr gücünü daha tasarruflu kullanmasını kolaylaştırmıştı. Görece hızlı ve güvenli okyanus ötesi seyahatler ilk kez mümkün olmuştu.</p>

      <p class="paragraf-4">1492-1504 arasında Kristof Kolomb, Yeni Dünya denilecek bölgeye dört keşif gezisi düzenledi. Portekizli olmasına karşın gezilerin masrafını İspanya Kralı ile Kraliçesi karşıladığından Küba ile Haiti’de kurulan sömürgeler İspanya topraklarına dâhil edildi.</p>

      <p class="paragraf-4">1497-99 arasında Vasco da Gama, Lizbon’dan yola çıkıp Afrika’yı gemiyle dolanarak Kalküta’ya ulaştı. 20 yıl içerisinde Portekiz, Kuzey Afrika’nın Atlantik sahilindeki Bojador Burnu’ndan Pasifik’teki Maluku Adalarına kadar 20.000 km’lik bir sahil şeridine yayılan bir ticaret imparatorluğu kurdu –Batı Afrika, Pers ve Hindistan’da ileri karakolları da vardı.</p>

      <p class="paragraf-4">1519-22 arasında Ferdinand Macellan, yerkürenin etrafını gemiyle dolaşarak ana kıtaların temel şeklini ve yerini tespit etti. Böylece Portekizli denizci, 16. yüzyılın başlarında Orta ve Güney Amerika’nın çoğunu hükmü altına alan İspanyol fatihler (<span class="char-style-override-9">conquistadores</span>) için harita hazırlamış oldu.</p>

      <p class="paragraf-4">Kolomb, Antiller’de [<span class="char-style-override-9">Batı Hint Adaları</span>] çok az altın buldu. Yerlileri köle ve serf yaparak yeni sömürgeleri kârlı hale getirmeye çalıştı. Ne var ki sömürgeci barbarlığı ile yabancı hastalıklar bileşkesi, 1 milyondan fazla olan Haiti nüfusunu 50 yıllık bir zaman diliminde 200’e kadar düşürdü.</p>

      <p class="paragraf-4">Altın tutkusu hiç körelmedi. 1519’da 660 erkek, 18 at ve 10 toptan oluşan bir kuvvet, Hernan Cortés’in komutasında İspanyol Kübası’ndan ayrılarak anakaraya doğru yola çıktı. Bu kuvvet, 2 yıl içerisinde Orta Amerika’nın Aztek İmparatorluğunu fethetti. Francisco Pizarro, 1532-35’te sadece 106 piyade ve 62 süvariyle Cortés’in başarısını tekrarlayarak Peru’nun İnka İmparatorluğunu ortadan kaldırdı.</p>

      <p class="paragraf-4"><span>Bu zaferler, çeliğin, barutun ve atların, Taş Devri teknolojisine galip gelmesinin sonucuydu. Ancak, Aztek ve İnka yöneticileri içindeki bölünmeler, tebaa halkların yabancılaşması da aynı ölçüde önemliydi. Aztek İmparatorluğu seçkinlerinin akıl almaz acımasızlığı yüzünden, belirleyici öneme sahip Tenochtitlan Muharebesi’nde İspanyolların safında savaşan yerli Amerikalıların sayısı, Aztek yöneticilerine sadık kalanlardan fazlaydı.</span></p>

      <p class="paragraf-4">İspanya, Avrupa’nın en azgelişmiş yerlerinden biriydi. İspanyol kralları, bir yanda jeopolitik hasımlarına karşı hanedanlık savaşları, diğer yanda da Protestan Reform Hareketine karşı din savaşları veriyordu. Askerlere ödeme yapmak için altına ihtiyaçları vardı. Sonuçta, “Yeni İspanya”nın sömürüsü acımasız oldu. Silahlar, hastalık ya da açlık yüzünden ölmeyip sağ kalmayı başaran yerliler, madenlerde ya da yeni sömürge efendilerinin malikânelerinde ölümüne çalıştırılıyordu. 1512-13 Burgos Yasaları, yerli erkeklerin yılın 9 ayında İspanyollar için çalışmasını, karılarıyla çocuklarının köleleştirilmesini, karşı çıkmaları halinde mallarına el konulmasını ve Katolik Kilisesi’ne aşar vergisi ödenmesini karara bağlamıştı.</p>

      <p class="paragraf-4">Peru’nun Lima şehrinin nüfusu 25.000’den 2.000’e geriledi. Meksika nüfusu 10 milyondan 3 milyona düştü. Öte yandan, günümüz Bolivyası’nın madencilik şehri Potosi’nin nüfusu, zorla çalıştırma yüzünden 150.000’e çıktı. 1535’te bir İspanyol asilzadesi krala şöyle yazıyordu: “Ülkenin epey bir kısmını gezdim ve korkunç bir yıkımla karşılaştım”.</p>

      <p class="paragraf-4">Avrupa sömürgeciliğinin dünyayı dönüştürme süreci başlamıştı. Portekiz ile İspanya’nın 16. yüzyılın başlarında kurdukları denizaşırı imparatorluklarını çok geçmeden Hollanda, İngiltere ve Fransa imparatorlukları izledi. Avrupa kapitalizminin şafağında sistem, kanlı ellerini üç kıtaya birden uzatmaya başlamıştı.</p>

      <p class="paragraf-4">Ama görece geri, feodal, mutlakiyetçi, Kilise hâkimiyetindeki İspanya (Kutsal Engizisyon İspanyası), neden başı çekmişti? İspanyol kralları, Avrupa’daki jeopolitik emellerini gerçekleştirebilmek için altına ve gümüşe ihtiyaç duyuyorlardı; coğrafi bir rastlantı, onlara Portekiz’in denizcilik geleneğinden yararlanma ayrıcalığı sağlamıştı. Avrupa, bunun karşılığında ağır bir bedel ödeyecekti.</p>

      <p class="paragraf-4">1521’de yeni bir devrim dalgası başladı. Şehirlilerin, köylülerin ve küçük eşrafın katıldığı isyanlar, 1520’lerden 1530’ların başına kadar Almanya’yı kasıp kavurdu. Din kaynaklı iç savaş çok geçmeden ülkeyi bütünüyle etkisine aldı. Bir nesil sonra bu Fransa’ya sıçradı. Hepsinden önemlisi de 1566’da Alçak Ülkelerde gerçek bir devrim patlak verdi. Protestan Hollandalılar ile Katolik İspanyollar arasındaki bu savaş 1609’a kadar sürecekti.</p>

      <p class="paragraf-4">Emperyal İspanya’nın gücünün temelini oluşturan ve dünyanın ilk burjuva devrimini kanla boğma uğraşında iki nesil boyunca ordularını besleyen, Kuzey-Güney Amerika’dan gelen altın-gümüş külçeleriydi.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-2-backlink" id="footnote-225-2">2</a> <span class="char-style-override-9">Burgher</span>: Kelime olarak “şehirli” anlamına gelmekle birlikte Ortaçağ Avrupası’nda şehrin resmî görevlilerini, ticaretle ilgilenen kişileri kapsayan <span xml:lang="ar-SA">“şehirli orta sınıfı” ifade e</span>der <span class="char-style-override-9">–çev</span>.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-3-backlink" id="footnote-225-3">3</a> <span class="char-style-override-9">Sokeman</span>: Belirli bir para ya da hizmet karşılığında derebeyinin arazisini ekip biçen köylü, yarıcı <span class="char-style-override-9">–çev</span>.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-4-backlink" id="footnote-225-4">4</a> <span class="char-style-override-9">Dauphin</span>: Fransa’da kralın en büyük oğlu, veliaht <span class="char-style-override-9">–çev</span>.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-5-backlink" id="footnote-225-5">5</a> <span class="char-style-override-9">Boyar</span>: Eskiden toprak sahibi Rus soyluları <span class="char-style-override-9">–çev</span>.</p>
        </div>
      </div>
    </div>
  </div>
</body>
</html>
