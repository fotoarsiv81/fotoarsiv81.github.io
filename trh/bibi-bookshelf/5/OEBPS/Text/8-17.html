<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>8-17.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x8-17.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1-1">9</p>

      <p class="resimciz-1"><img alt="4.png" class="image" height="9" src="../Images/4_fmt9.jpeg" width="181" /></p>

      <p class="anabaslik-2" id="toc_marker-11">SANAYİ KAPİTALİZMİNİN YÜKSELİŞİ</p>

      <p class="tarih">ykl. 1750–1850</p>

      <p class="resim-4"><img alt="3.png" class="image" height="21" src="../Images/3_fmt10.jpeg" width="57" /></p>

      <p class="paragraf-4">İkinci burjuva devrimleri dalgası, tüccar kapitalizminin Avrupa’da ve dünya genelinde yayılmasını hızlandırdı. Kapitalizmin kendi anavatanında radikal bir dönüşüm yaşamaya başlaması aynı zamana denk geldi: Sanayi Devrimi.</p>

      <p class="paragraf-4">Tüccar kapitalizmiyle birlikte malların mübadelesinde, paranın dolaşımında ve sermaye birikiminde çılgınca artışlar görülmüştü ama bunlar üretimi dönüştürmemişti. Mallara olan talep 18. yüzyıl boyunca katlanarak artarken üretim şekli neredeyse hiç değişmedi: Makinelerden çok insanların çalıştığı çiftlikler ve bağımsız zanaatkârların işlerini yaptığı küçük atölyeler halen ekonomiye hâkimdi.</p>

      <p class="paragraf-4">Britanya, 1750-1800 arasında yeni üretim sisteminin (fabrika) öncülüğünü yaptı. 1800-50 döneminde, Tarım Devrimi’nden bu yana hiç olmadığı kadar küresel ekonomiyi dönüştürmeye başlayan bu sistem, bunu yaparken eşi görülmemiş bir kolektif örgütlenme ve direniş gücüne sahip olduğu çok geçmeden anlaşılacak yeni bir toplumsal sınıfı da ortaya çıkardı (sanayi proletaryası).</p>

      <p class="paragraf-4">Renanyalı iki aydın Karl Marx ile Friedrich Engels, bu yeni toplumsal gerçeklere dair anlayışlarını, Alman felsefesi, Fransız sosyalizmi ve Britanya iktisadının temsil ettiği teorik geleneklerle bir araya getirdiler. Bu sentez [<span class="char-style-override-9">bireşim</span>], yani Marksizm dünyayı açıklamakla kalmıyordu sadece: Gerek dünya devriminin, gerekse insanlığın her türlü sömürü, şiddet ve baskı biçiminden kurtuluşunun rehberini sunuyordu.</p>

      <p class="ara1" xml:lang="en-GB">Sanayi Devrimi</p>

      <p class="paragraf-4">Waterloo’dan bir yıl önce 1814’de bir Alman, “beş altı katlık binaların yüksekliğine ulaşan … yüzlerce fabrika. Bu binaların yan tarafındaki devasa bacalardan maden kömürü dumanları çıkıyor ve bu bize, güçlü buhar makineleri kullandığını söylüyor”, diye bahsediyordu ziyaret ettiği bir şehirden. Anlattığı, dünyanın ilk sanayi şehri Manchester idi.</p>

      <p class="paragraf-4">1773-1801 arasında şehrin nüfusu üçe katlanarak 23.000’den 70.000’ne çıkmıştı. 1799’da 33 dokuma fabrikası varken, 1816’da bu sayı 86’ya ulaşmıştı. Yarım yüzyıl sonra nüfus 300.000’i bulurken, şehrin toplam 172 fabrikasından çoğu inşa edilmişti. Şehrin pamuklu dokuma ürünleri öylesine ün kazanmıştı ki dünyanın başka yerlerinde satıldığında “Manchester malı” diye biliniyordu.</p>

      <p class="paragraf-4">Birbirine bağlanan üç nehir, hem su gücü hem de ulaşım kolaylığı sağlıyordu. Kanallar, rıhtımlar ve ambarlardan oluşan bu ağ, Manchester sanayi devriminin ilk evresini kolaylaştırmıştı. Ardından, gelişimin ikinci evresini belirleyen buhar gücü ve demiryolları geldi. Buhar gücüyle çalışan ilk fabrika 1789 gibi erken bir tarihte kurulurken, Liverpool’a uzanan demiryolu hattı 1830’da tamamlanmıştı.</p>

      <p class="paragraf-4">Yeniliğin hızı ve üretilen mal miktarındaki muazzam artışlar daha önce görülmemiş boyuttaydı. Manchester, ekonomik devrimi temsil ediyordu –yaklaşık 10.000 yıl önceki Tarım Devrimi’nden sonra insan yaşamını ilk defa böylesine derinliğine dönüştüren bir devrim.</p>

      <p class="paragraf-4">Neden şimdi ve neden burada? 17. yüzyılda İngiliz Devrimi, mutlak iktidar peşindeki hükümdarların ve onu destekleyen beylerle piskoposların devrini sona erdirerek, eşrafla tüccarların hâkim olduğu parlamenter bir meclisin kontrol ettiği anayasal monarşiyi yerine koymuştu.</p>

      <p class="paragraf-4">İngiltere’nin “burjuva devrimi”, ticari çiftçiliğin, denizaşırı ticaretin ve imparatorluk inşasının hızla yayılmasını mümkün kılmıştı. Zenginlik, büyük liman şehirleri Londra, Bristol ve Liverpool’a akıyordu.</p>

      <p class="paragraf-4"><span>Daha önce gördüğümüz üzere üçlü ticaret özellikle önemliydi: Metalar Batı Afrika’ya ihraç edilip karşılığında köle alınıyordu; bu köleler, Kuzey-Güney Amerika’daki şeker, tütün ve pamuk plantasyonlarında çalıştırılmak üzere Atlantik ötesine taşınıyordu; plantasyonlarda üretilenler, satılmak üzere gemiyle Britanya’ya ve Avrupa’ya gönderiliyordu. 1750’de Bristol, 45.000 kişilik nüfusuyla İngiltere’nin en büyük ikinci şehriydi. Her taraf tersaneler, ambarlar ve tüccar burjuvazinin yaşadığı gösterişli, sıralı şehir evleriyle doluydu. Bristol, kölelik sayesinde semirmiş bir şehirdi.</span></p>

      <p class="paragraf-4">Ticari sermaye birikimi, Britanya’nın yeni yönetici sınıfı olan toprak sahiplerini, tüccarları ve bankacıları zengin etmenin ötesinde, yaratıcılıklarıyla yeni fırsatlar yaratarak zenginleşmenin sürüp gitmesini sağlayan bilim insanı ve mühendis topluluklarını da geliştirdi. Antik Yunanlılar, buhar makinesinin ilkeleri üzerine çalışmış ama hiç yapmamışlardı; fikir bir meraktan ibaretti. Zeki olmak yeterli değildi. Zekice bir fikri, imal edilip kullanılabilecek üretken bir aygıta dönüştürmek için rekabetçi sermaye birikimi süreci gerekliydi. 18. yüzyıl Britanyası’nda olan işte buydu. Damla damla biriken niceliksel bir değişim (artan ticari zenginlik), sonunda yeniliğin ve yatırımın sürüklediği yeni bir sınai büyüme dinamiğini doğurmuştu.</p>

      <p class="paragraf-4"><span>İngiliz mucit ve girişimci Thomas Savery, 1698 gibi erken bir tarihte basit bir buhar makinesi yapıp patentini almıştı. Daha etkin makineler çok geçmeden onu takip etti. Yaklaşık 1710’da icat edilen Thomas Newcomen’in makinesi, kömür ocaklarında atbaşı pompaları çalıştırmakta kullanıldı. James Watt’ın 1763-75’te kömür tüketimini %75 azaltan daha da etkin bir makine geliştirmesiyle buharlı makinelerin sanayinin çeşitli alanlarda çok daha yaygın kullanımı ekonomik hale geldi. Watt, arka arkaya yeni makineler geliştirip bunların patentini almak ve satmak için Birminghamlı madenî eşya üreticisi Matthew Boulton ile birlikte çalışıyordu. Dokumacılık sanayisinde su gücü kullanımına öncülük eden Richard Arkwright, hemen hemen aynı yıllarda Manchester’da ilk buhar gücü denemelerini yapıyordu. Arkwright, eğirme ve tarak makinelerini icat etmişti. Dokuma fabrikalarında kullanılmasına öncülük ettiği güç, makineler ve yarı vasıflı işçiler bileşimi, fabrika sisteminin çıkış noktasıydı.</span></p>

      <p class="paragraf-4">Manchester’ın pamuk zenginleri, eve iş verme [<span class="char-style-override-9">putting-out</span>] sistemiyle servetlerini büyütmüşlerdi; bu sistemde, çoğu şehri çevreleyen küçük kasaba ve köylerde yaşayan eğirmeciler ile dokumacılar, işi evlerinde yapıyordu. 18. yüzyıl ortasında Manchester, bir kısmı dükkân ve atölye olarak kullanılan evler şehriydi. Atölyeli evler, üst katın bağımsız bir atölye olarak tasarlandığı üç katlı binalardı. Atölyenin geniş bir pencereyle aydınlatılması sayesinde vasıflı bir işçi, el dokuma tezgâhını ve eğirme çıkrığını kullanabiliyordu.</p>

      <p class="paragraf-4">Fabrika sistemi, buna kıyasla büyük ölçek ekonomileri sunuyordu. Mekanik güce, emek tasarrufu sağlayan makinelere ve aralarında kadınlarla çocukların da bulunduğu ucuz, yarı vasıflı işçilerden oluşan iş gücüne dayanan kitlesel üretim, emek üretkenliğinde ve üretimde çok büyük artışları mümkün hale getirdi.</p>

      <p class="paragraf-4">Rekabet baskısı, el tezgâhıyla çalışan dokumacıların ücretlerini aşağı çekti ve halâ eve iş verme sistemine güvenen pamuk tüccarlarının kârlarını düşürdü. İşçiler sonunda fabrikalarda çalışmak zorunda kaldılar. Tüccarlar, buhar makinelerine ve eğirme makinelerine yatırım yaptılar. Atölyeli evler, kanallar ve su kıyıları şehri olan Manchester’ın çehresi değişerek dip dibe inşa edilen ucuz apartmanları, dokuma fabrikaları ve demiryollarıyla dikkat çeken bir yere dönüştü. Bunlar olurken, hızla artan nüfusunun çoğu açısından yaşam giderek daha kasvetli hale geliyordu.</p>

      <p class="paragraf-4">Sanayi Devrimi’nin bu karanlık yüzü, Manchester’da dokuma fabrikası olan babasının, aile şirketinde çalışmak üzere oraya gönderdiği 22 yaşındaki bir Alman üzerinde derin etki yapmıştı. Şehirle ilgili gözlemlerine dayanarak 1844’te şu sonuca varmıştı: “Manchester ile civar yerlerdeki 350.000 işçinin neredeyse hepsi, berbat durumda olan, rutubetli, pis kulübelerde yaşıyorlar. Kulübeleri çevreleyen sokaklar çoğunlukla düşünülebilecek en acınası ve pis koşullarda; havalandırma hiç mi hiç düşünülmemiş, ilgilendikleri tek şey müteahhidin kazandığı kâr.”</p>

      <p class="paragraf-4">Babasının, oğlunu Manchester’a gönderme sebeplerinden biri, işin başına geçer de radikal eğilimlerinden kurtulur umuduydu. Tam tersi etki yaptı. Kısa bir süre sonra Karl Marx’ın hayat boyu en yakın arkadaşı olacak olan Friedrich Engels, devrimci sosyalizmi benimsedi. Dahası, <span class="char-style-override-9">İngiltere’de Emekçi Sınıfının Durumu</span> adlı ufuk açıcı çalışmasında Engels yeni sanayi proletaryasını öylesine iyi tasvir etmişti ki biçarelikten çok daha fazlasını saptamıştı. Fabrikalarda ve gecekondu mahallelerinde toplaşan işçiler halihazırda siyasi bir güçtü.</p>

      <p class="paragraf-4">Engels, sanayi proletaryasının ilk büyük kitlesel hareketinin İngiltere’yi şiddetle sarstığı bir zamanda gelmişti ülkeye. Çartistler yüz binleri peşlerinden sürüklüyordu. Engels’in Manchester’da bulduğu yoksullukla direnişin güçlü karışımı, hem onun hem de Marx’ın tarih, beşerî çatışma ve toplumsal dön<span>üşüm mekanizmaları anlayışını besleyecekti. Sonuç Marksizm olacaktı: Uluslararası işçi sınıfı devriminin teori ve pratiği.</span></p>

      <p class="ara1" xml:lang="en-GB"><span>Çartistler ve Emek Hareketinin Kökenleri</span></p>

      <p class="paragraf-4">Çalışan insanların halk hareketinin ileri taşıdığı Fransız Devrimi, geniş kapsamlı demokrasi ve toplumsal reform umutlarına esin kaynağı olmuştu. Ama Thermidor darbesinden sonra halkın radikal kesimleri gitgide güç kaybedip yenildiler.</p>

      <p class="paragraf-4">Onların hareketi, çelişkilerle dolu bir sınıf ittifakıydı. Jakobenler, burjuvazinin küçük ve radikal bir kesimini temsil ediyordu. Çoğu devrimci eylemci gerçekte burjuva değildi; avukatlarla diğer profesyonellerden oluşan şehirli orta sınıfa ya da zanaatkârla küçük tüccarlardan oluşan şehirli küçük burjuvaziye mensuplardı.</p>

      <p class="paragraf-4"><span>Öte yandan ücretli emekçiler, kendi siyasi kimliğiyle açıkça tanımlanmış bir toplumsal sınıfı meydana getiriyordu. Neredeyse tamamı küçük atölyelerde çalışıyordu. Küçük bir mülk sahibi olup kendi hesabına çalışmak, birçoğunun özlemiydi. Çoğu, birlikte yaşayıp çalıştığı küçük burjuvazinin yolundan gitmişti. Dolayısıyla, devrimci kalabalıkları oluşturan</span> <span class="char-style-override-9">sans-culottes</span><span>, küçük mülk sahipleri ile ücretli emekçilerin karışımıydı.</span></p>

      <p class="paragraf-4">Köylüler de benzer bir niteliğe sahipti. Yoksul köylüler ve ücretli kır emekçileri, “feodalizm” ile mücadelede görece varlıklı köylülerin ardından gidiyorlardı. Devrimci köy, toprak ağalarına ve vergi tahsildarlarına karşı tek vücut olmuştu. O dönemde Fransız Devrimi ile Napolyon ordularını bu kadar güçlü kılan şey, köylerin kazanımlarını şatolara karşı savunan köylü-askerlerden oluşması gerçeğiydi. Askerler, soyluların geri dönmesini engellemek için çarpışıyordu.</p>

      <p class="paragraf-4">Ama kazanımların da bir sınırı vardı. Fransız Devrimi’nin vaadi bir türlü gerçekleşemedi çünkü kendini özel mülkiyetin savunmasına adamış bir burjuva devriminden öteye geçememişti; ne toplumsal eşitlik ne de sahici demokrasi, özel mülkiyetle uyumluydu.</p>

      <p class="paragraf-4">Thermidor’dan sonra Fransa’yı yönetenler halk hareketini gerilettiler ama yok edemediler. Devrim tüm bir nesli radikalleştirmiş, 1794’ten çok sonra bile binlerce eylemciyi ülküleriyle etkisine almıştı.</p>

      <p class="paragraf-4">Yenilgiden çıkarılacak dersler hararetle tartışıldı. Çıkarılan sonuçlar sıklıkla yanlıştı. François-Noël (“Gracchus”) Babeuf ve Eşitlerin Komplosu taraftarları, 1796’da siyasi bir darbeyle Direktuvar’ı devirmeyi düşündüler. Ama eylemcilerin yapacağı bir darbe, kitle hareketinin yerini tutamazdı. Teröristler devleti yıkamazlar. Tutuklanan Babeuf yargılanarak 1797’de idam edildi.</p>

      <p class="paragraf-4">Ama devrimci fikirleri yaşadı. “Doğa, her insana tüm mülkten eşit olarak faydalanma hakkı vermiştir”, diyordu. Küçük burjuva radikallerini, işçi sınıfına mensup sosyalistlerden ayıracak işte bu birkaç sözcüktü.</p>

      <p class="paragraf-4">Eylemle desteklenmeyen fikirler güçsüzdür. Fikirlerle desteklenmeyen bir eylemin de yönü belirsizdir. Radikal tarihçi Eric Hobsbawn’ın “çifte devrim” (Fransız Devrimi ile Sanayi Devrimi birleşimi) dediği şeyin özü, her şeyi kapsayan bir toplumsal dönüşümü mümkün hale getirecek şekilde fikirlerle hareketin kaynaşmasını temsil eder. Çartistler, bu kaynaşmanın ilk gerçek ifadesiydi.</p>

      <p class="paragraf-4">Fransız Devrimi’nin İngiltere’de derin etkisi oldu. Tom Paine’in devrimin ilkelerini savunduğu <span class="char-style-override-9">İnsan Hakları</span> 100.000 baskı yaptı. Londra Haberleşme Derneği gibi Jakoben siyaseti benimseyen radikal yapılar mantar gibi çoğaldı. Asker isyanları, 1797’de Kraliyet Donanmasını felce uğrattı. 1798’de İrlanda’da devrim patlak verdi.</p>

      <p class="paragraf-4">Direniş baskıyla ezildi. Ama Edward Thompson’ın <span class="char-style-override-9">İngiliz İşçi Sınıfının Oluşumu</span>’nda açıkladığı üzere 1790’ların ajitasyonu, Sanayi Devrimi’nin yeni bir toplumsal sınıf (fabrikalarla şehirlerde yoğunlaşmış ücretli emekçilerin oluşturduğu proletarya) yarattığı bir zamanda, 19. yüzyılın başlarında yükselen sınıf mücadelesi dalgasıyla iç içe geçen radikal bir gelenek yarattı.</p>

      <p class="paragraf-4">“Sermayenin birkaç elde çirkince birikmesi ve tekel”, diye yazıyordu radikal lider John Thelwall 1796’da:</p>

      <p class="alinti">“kendi iğrençliği içinde çare tohumlarını taşır … İnsanları bir araya gelmeye zorlayan şey, … bilginin yayılmasına hizmet eder ve sonuçta insan hürriyetini destekler. Dolayısıyla, her büyük atölye ve fabrika, parlamentonun çıkardığı hiçbir yasanın susturamayacağı ve hiçbir yargıcın dağıtamayacağı bir tür siyasi dernektir.”</p>

      <p class="paragraf-4"><span>Fransız Devrimi’nin mülk sahibi olan ya da olmaya hevesli</span> <span class="char-style-override-9">sans-culottes</span><span>’inin aksine Sanayi Devrimi proletaryası kendi kurtuluşunu yalnızca</span> <span class="char-style-override-9">ko</span><span class="char-style-override-9">lektif</span> mülkiyet aracılığıyla kazanabilirdi. Buhar makineleri, kömür ocakları, kanal mavnaları ve dokuma fabrikaları, parçalara bölünemezdi. Eğer işçiler patronlarını alaşağı edeceklerdiyse, iş yerlerini kooperatifler olarak işletmeliydiler. Proletarya, bu nedenle her anlamda kolektif bir sınıftı. İşçilerin mücadelesi, özel mülkiyeti ortadan kaldırmaya, yani Fransız Devrimi’nin başaramadığı toplumsal eşitlik ve siyasi demokrasinin önkoşullarını oluşturmaya yöneliyordu.</p>

      <p class="paragraf-4">Britanya proletaryasının ilk mücadeleleri çeşitli biçimler aldı. Vasıfsızlaştırmayı, ücret kesintilerini ve işsiz kalmayı engellemeyi amaçlayan Ludistlerin makine kırma eylemleri vardı. 1819’da Manchester’da atlı milislerin kılıçlarla saldırdığı St. Peter’s Alanı’ndaki (“Peterloo Muhaberesi”) gibi siyasi reform taleplerinin dile getirildiği kitlesel gösteriler vardı. Özellikle 1820’lerin ortası ile sonu arasında ve yine 1830’ların ortasında, grev ve sendikalaşma dalgaları vardı. Büyük Birleşik Ulusal İşçi Sendikası, 1834’te yarım milyon üyeye sahipti. Aynı yıl altı Dorset çiftliği işçisi (Tolpuddle Şehitleri), sendikaya üye olmaları nedeniyle sürgüne gönderildiğinde, Kings Cross’ta düzenlenen dayanışma gösterisine 100.000 kişi katılmıştı.</p>

      <p class="paragraf-4"><span>Yükselen mücadele dalgası, 1838-48 Çartist eylemlerinde doruğa ulaştı. Hareket, iki başarısızlığın etkisiyle büyümüştü. Birincisi, 1832 Reform Yasası ile orta sınıfın çoğuna oy kullanma hakkı tanınırken işçi sınıfı bu haktan yine mahrum bırakılmıştı. Sınıfları aşan bir reform kampanyasını yürüten ittifak, bundan kaynaklanan huzursuzlukla dağıldı. İkincisi, grev dalgası ezilip Büyük Birleşik Ulusal İşçi Sendikası iç çekişmeler yüzünden dağıldığında örgütün devrimci sendikacılığı da çöktü. Ne liberal orta sınıfla ittifak kurulması işçi sınıfı davasına katkı yapmıştı; ne de genel grev çağrısı. Ama 1830’ların kargaşası, yaygın radikal ruh halinin kanıtıydı.</span></p>

      <p class="paragraf-4">Yeni kurulan Londra İşçi Derneği, 1838’de altı talepten oluşan “Halk Bildirgesi”ni (“Çartizm Bildirgesi”) yayınladı: Eşit büyüklükte seçim bölgeleri; milletvekili olabilmek için mülk sahibi olma şartının kaldırılması; tüm erkeklere oy hakkı tanınması; yıllık parlamentolar; sandıkta gizli oy kullanma; milletvekillerinin maaşı. Bildirge, devasa açık hava toplantılarıyla onaylandı: Glasgow’da 200.000, Newcastle’da 80.000, Leeds’te 250.000, Manchester’da 300.000 kişi katıldı bu toplantılara. Yeni bir kitle hareketi doğmuştu.</p>

      <p class="paragraf-4">Bildirgeye destek amacıyla düzenlenen dilekçe kampanyasına 1.280.000 kişi imza attı ve 1839’da Londra’da Çartist Kongre toplandı. Ama parlamento bildirgeyi reddetti ve hareketin susturulmasını emretti. Kitlesel tutuklamalar yapıldı. Londra’dan gönderilen polis gücü, Birmingham Bull Ring’i savaş alanına çevirdi. Newport’ta silahlı Çartist madencilerin katıldığı gösteri, pusu kuran askerler tarafından dağıtıldı ve vurulanlar oldu.</p>

      <p class="paragraf-4">Buna rağmen Çartist hareket kısa sürede eski gücüne kavuştu ve 1842’de bu sefer 3.315.000 kişinin imzaladığı yeni bir dilekçe hazırlanıp sunuldu. Bu da reddedildi. Ücret kesintilerine karşı süren grevler, Bildirgeyi savunma amaçlı siyasi bir genel greve dönüştü. Ama bir kez daha hareket baskıyla engellendi.</p>

      <p class="paragraf-4">1848’de hareket üçüncü kez canlandı ama bu sefer daha zayıftı. 5 milyon imza hedeflenirken yalnızca 1.974.000 imza toplanabildi ve Kennington Green’de yapılan kitlesel gösteriye beklenenden daha az kişi katıldı. Polislerin, destek kuvvetlerin ve hatta göstericilere karşı yerleştirilen topların temsil ettiği devlet şiddeti tehdidi şüphesiz ki birçok kimsenin gözünü korkutmuştu. Ama gerçek sorun, siyasi iradenin zafiyetiydi. Çartist liderler, hükümete doğrudan meydan okumaya hazırlıklı değildi.</p>

      <p class="paragraf-4">Çartizmin yapısal zayıflıklardan muzdarip olduğu da açıktır. Hareketin yükselme noktaları, ekonomik gerilemelerle çakışıyordu. İstihdamın ve ücretlerin yükseldiği zamanlarda gösteriler de azalıyordu. 1848’den sonra Britanya ekonomisi uzun süreli bir hızlı büyüme dönemine girdi.</p>

      <p class="paragraf-4">İşçi sınıfı, 1840’larda halen embriyo halindeydi. İnsanların çoğunluğu kırsal kesimde yaşamını sürdürüyor ve şehirlerdekilerin birçoğu, fabrika işçisinden ziyade atölye ustası ya da serbest çalışan zanaatkârdı. Bu, Çartist hareket içerisinde, Londra’daki daha küçük burjuva karakterli hareket ile Kuzey’in yeni sanayi bölgelerinin daha proleter hareketi arasında gözlenen bölgesel bölünmenin temelini oluşturuyordu.</p>

      <p class="paragraf-4">Ama siyasi zayıflıklar daha önemliydi. Bazı liderler, “manevi gücün” görece muhafazakâr taraftarlarıydı. Diğer bazıları, “fiziksel gücü” (gösteriler, grevler, hatta ayaklanmalar) savunuyor ama sıklıkla tutarsız ve kararsız davranıyorlardı. Gerçekte bu, mevcut siyasi çerçeve içerisinde kalarak çalışmak isteyen reformcular ile devletin yıkılması gerektiğine inanan (bazıları diğerlerinden daha tutarlı olan) devrimciler arasında ortaya çıkan gerçek bir yarılmaydı. Her şeye rağmen, tüm hatalarına ve kusurlarına karşın Çartizm, yeni ve devrimci bir sınıfın tarih sahnesine çarpıcı bir biçimde çıkışını temsil eder<span>. Kapitalizm, Marx’ın deyişiyle “kendi mezar kazıcılarını” yaratmıştı.</span></p>

      <p class="ara1" xml:lang="en-GB"><span>1848 Devrimleri</span></p>

      <p class="paragraf-4"><span>Avrupa’nın büyük güçlerinin tüm çabalarına karşın, Napolyon’un 1813-15’te yenilmesi</span> <span class="char-style-override-9">ancien régime</span><span>’i geri getiremedi. “Çifte devrim” (Fransız burjuva devrimi ve İngiliz sanayi devrimi), insan toplumunun küresel boyutta geriye döndürülmesi imkânsız dönüşümünü yansıtıyordu.</span></p>

      <p class="paragraf-4">Tam manasıyla gericiliğin (yani kralların, piskoposların ve unvanlı toprak sahiplerinin hüküm sürdüğü bir dünyaya geri dönüşün) önünde aşılmaz iki engel vardı: Birincisi, yeni mülk sahibi sınıfların kuvvetiydi: Günlük ticaret ve sömürge ticareti sayesinde zenginleşen tüccarlar; kilise topraklarını satın alan kapitalist çiftçiler; feodal yüklerden kurtulmuş köylüler. İkincisi, vergi gelirlerini artırma, altyapıyı iyileştirme, modern sanayileri geliştirme ve artan nüfusu destekleyecek refah artışını sağlama konularında ulus devletler üzerinde baskı vardı. Bu baskı, askerî rekabet biçimini aldı. Güçlü ordular, finansal ve sınai güce bağlıydı.</p>

      <p class="paragraf-4">1815’te Avrupa’ya yayılan “taht ve mihrap” rejimleri biçimsel olarak tamamen gericiydi ama içerik itibariyle o kadar değildi. Örneğin Almanya, 1789’da 300 devlete bölünmüştü. Napolyon, 1806’da Ren Konfederasyonu’nu kurdu; serflik kaldırıldı, ticaret serbestisi sağlandı ve tüm devletlerde geçerli bir hukuk sistemi oluşturuldu. 1815 Viyana Kongresi’nin hükümlerine göre büyük güçler Renanya’yı Prusya’ya devrettiler ama liberal reformlar korundu ve bağımsız Alman devletlerinin sayısı 39’a düştü.</p>

      <p class="paragraf-4">Böylece, Almanya’da siyasi gelişme geriye dönmedi; 30 yıllığına duruverdi. Bu arada ekonomik gelişme sürdü; Prusyalı <span class="char-style-override-9">Junkerler</span>’in (unvan sahibi soylular) yönettiği mutlakiyetçi polis devleti ile zengin, kendine güvenen Renanya burjuvazisi arasındaki çelişki şiddetlendi.</p>

      <p class="paragraf-4"><span>Avrupa’nın çoğu yerinde benzer gerilimlere rastlanabiliyordu ve nihayet 1848’de fırtına koptu. Modern Avrupa tarihinde birçok kez görüldüğü üzere yeni şafağın habercisi Gal horozu oldu. Paris, geçmişi 1789’a uzanan bir devrimci geleneğe barınak olmuştu. Bu gelenek kendini en son 1815’te tahta çıkan Bourbon Hanedanı’ndan X. Charles’ın mutlakiyetçi emelleriyle sebep olduğu ve dört gün süren bir şehir ayaklanmasıyla devrildiği Temmuz 1830’da göstermişti. Onun yerini, kraliyet ailesinin Orleancı kolundan gelen ve anayasal bir monarşi idaresi sözü veren Louis Philippe aldı.</span></p>

      <p class="paragraf-4">1830 Devrimi, gücü, eski toprak sahibi soylulardan finans burjuvazisine kaydırmıştı. Temmuz Monarşisi bir bankacılar monarşisiydi –sadece en zengin %1’in oy kullanma hakkı vardı.</p>

      <p class="paragraf-4">Öğrencilerle orta sınıfın Şubat 1848’de düzenlediği cumhuriyetçi protestolara polis saldırdı. Bu, doğu Paris’in şehirli yoksullarının kitlesel olarak ayağa kalkması için bir işaretti. <span class="char-style-override-9">Sans-culottes</span> bir kez daha sokaklara dökülüp kralı tahttan indirdiler.</p>

      <p class="paragraf-4">Berlin, Budapeşte, Milano, Palermo, Prag, Venedik ve Avrupa genelinde çok sayıda şehirde patlak veren ayaklanmalar, Fransız Devrimi’nin başarılı yansımalarıydı. “Halkların Baharı”ndan etkilenmeyen, önemli görülebilecek Avrupa devletleri sadece Britanya ve Rusya idi. <span class="char-style-override-9">Ancien régime</span> her yerde çatırdıyordu. Mutlak monarşiler askerî birliklerini geri çektiler, liberal anayasalar kabul ettiler ve hükümet binalarında yeni parlamenter meclislerin kurulmasına izin verdiler.</p>

      <p class="paragraf-4">1848 devrimlerinin dinamiği 1789’unkine benziyordu. Kitleler halinde harekete geçen zanaatkârlar, küçük tüccarlar ve emekçiler, <span class="char-style-override-9">ancien régime</span>’in polis ve askerlerini sokaklardan çekilmeye zorlamıştı. Kitleleri harekete geçiren, yaygın sıkıntıların tetiklediği sosyal reform talepleriydi. Avrupa, 1845’ten beridir şiddetli ekonomik krizin pençesindeydi ve işsiz kalan milyonlarca insan sefaletin eşiğinde yaşıyordu. Ama güç ağırlıklı olarak burjuva liberallerin eline geçti. Gerek cumhuriyetçiler gerekse anayasal monarşi taraftarları olsun, her iki yöne (mutlakiyetçi gericilik ve halk radikalizmi) baktıklarında da korkuya kapılıyorlardı. Sonuçta tereddüde düşüp hareket edemez oldular –bir devrim için ölümcül.</p>

      <p class="paragraf-4"><span>Karşı-devrimin haml</span>esi gecikmedi. Haziran’da Paris’teki yeni cumhuriyetçi hükümet, işsizliği hafifletmek üzere Şubat ayında başkentte kurulmuş olan ulusal atölyeleri kapatacağını ilan etti. İşsizlere köylerine geri dönmeleri ya da orduya katılmaları söylendi. Paris’in çalışan insanları yine ayağa kalktı. Ama 40.000 isyancının karşısında 30.000 asker ve 100.000 kadar milis vardı. Kanlı 23-26 Haziran döneminde General Cavaignac’ın kuvvetleri, barikat barikat çarpışarak şehrin doğusundaki kenar mahallere girip direnişi ezdiler.</p>

      <p class="paragraf-4"><span>Haziran Günleri, Avrupa’nın dört bir yanındaki karşı-devrimciler için açık bir çağrı oldu. 1848’in ikinci yarısında başlayıp 1849’a sarkan dönemde mutlakiyetçi rejim orduları her yerde radikal devrime saldırırken, (Almanya’nın Frankfurt Parlamentosu’nu kuran avukatlar ile toprak sahipleri gibi) liberal siyasetçiler nutuk atıp önergeler oylamakla meşguldüler.</span></p>

      <p class="paragraf-4">1848 devrimleri neden yenildi? İşin içinde birçok etken vardı. 1848’in liberalleri, İngiliz ve Fransız devrimlerine katılan öncellerinin ancak soluk bir kopyasıydı. Cromwell ile Robespierre, devrimin kralcı mutlakiyetçilik karşısında kesin zafer kazanması için her şeyi yapmaya hazırken, 1848’in burjuva liderleri ne kadar omurgasız olduklarını göstereceklerdi.</p>

      <p class="paragraf-4">Her başarılı devrimde (1566 Hollanda, 1642 İngiltere, 1775 Amerika ve 1789 Fransa), küçük burjuvazinin başını çektiği kitle eylemi devrimin lokomotifi olmuştu. Bu, <span class="char-style-override-9">ancien régime</span>’i yenmenin ötesinde burjuva liderlerinin muhafazakârlığının üstesinden gelmek için de gerekliydi. Ama bu kuvvetler, 1848’in embriyo halindeki sınai işçi sınıfının temsil ettiği gibi özel mülkiyetin varlığına karşı bir tehdit oluşturmuyordu. Küçük burjuvazi, en devrimci olduğu anlarda bile küçük mülk sahiplerinin radikal demokrasisini savundu. Bunun aksine proletarya, işçilerin fabrikaları kontrol etmesi ve toplumun refahını ortaklaşa sahiplenmesi olasılığını da bağrında taşıyordu.</p>

      <p class="paragraf-4">1848’de proletarya, Britanya hariç olmak üzere görece küçük, örgütsüz ve siyasi bilinçten yoksundu. O yılki devrimler, henüz olgunlaşmamış proletaryanın gelişip olayların seyrine yön verebilecek, etkili bir başkahraman olmasına izin vermeyecek kadar hızlı sahneye konuldu. Ne var ki burjuvazi, Marx ile Engels’in “komünizm heyulası” dedikleri şeyin korkusuyla sahneyi erken terk etmişti.</p>

      <p class="paragraf-4">Fransa’da Şubat ayaklanması monarşiyi yıkmıştı ama ardından Haziran karşı-devrimi de halk hareketiyle yıkılmıştı. Sonrasında, Aralık 1848’deki başkanlık seçimlerini Napolyon’un yeğeni Louis Bonapart ezici bir üstünlükle kazandı. Louis Bonapart, üç yıl sonra Aralık 1851’de askerî darbeyle bir diktatörlük iktidarı kurdu. Ertesi yıl İkinci İmparatorluğu ilan ederek III. Napolyon unvanını aldı.</p>

      <p class="paragraf-4">1789 ile 1848 arasındaki hayati bir fark, köylülüğün rolüydü. 1789’da köylüler feodal harçlar ödediklerinden devrim kırsal kesime yayılmıştı. 1848’de feodalizm zaten tasfiye edilmiş olduğundan köylerde sükûnet hâkimdi. Bu, kızıl Paris’in tecrit edilip ezilebileceği anlamına geliyordu. Köylü askerler ilk önce devrimcileri vurup öldürdüler, ardından Louis Bonapart’a oy verdiler.</p>

      <p class="paragraf-4">Avrupa’nın diğer bölgelerinde de benzer bir şey yaşandı. Karşı-devrimci kırsal kesim, devrimci şehirleri ezmekte kullanıldı. Ama nasıl ki 1815 zamanı geriye alıp 1789’u getiremediyse, Haziran Günleri de 1848’in Şubat Günlerinin etkisini silemedi. Prusya ile Avusturya’da serflik kaldırıldı. Avrupa’nın birçok yerinde kapsamı sınırlı anayasalar kabul edildi. Almanya ile İtalya’da birlik taraftarı hareketler güç kazandı. İçinde birçok dilin konuşulduğu Avusturya Habsburglarında milliyetçi kıpırdanmalar bundan böyle durulmayacaktı.</p>

      <p class="paragraf-4">Başka kırılma çizgileri de ortaya çıkmıştı. İrlanda’dan Polonya’ya, oradan Makedonya’ya kadar birçok yerde milliyetçilik ile toplumsal hoşnutsuzluk kaynaşarak güçlü bir maya oluşturdu. 1850’ler ile 1870’ler arasındaki uzun ekonomik genişleme sayesinde yeni bir kuvvet yükselecekti –“halkların bir sonraki baharını” gerçekten de dünyayı sarsa<span>cak bir olay yapma potansiyeli taşıyan bir kuvvet.</span></p>

      <p class="ara1" xml:lang="en-GB"><span>Marksizm Nedir?</span></p>

      <p class="paragraf-4"><span>Mark</span>sizm kimi zaman Alman felsefesi, Fransız sosyalizmi ve İngiliz iktisadının bir bileşimi olarak sunulur. Bu doğru ama eksiktir. Marksizmi pratikten kopuk, yalnızca teorik bir mesele olarak ele alır, yani özünü tamamen gözden kaçırır.</p>

      <p class="paragraf-4">Marksizmin temel fikirlerini, 1843-47 arasında Karl Marx (1818-83) ile Friedrich Engels (1820-95) formüle etti. Onların ortak çalışması, düşünce alanında, bilimde Isaac Newton, Charles Darwin, Sigmund Freud ve Albert Einstein’ın başarılarıyla karşılaştırılabilecek bir devrimi temsil ediyordu. İnsan toplumunun bütününü anlamak için tümüyle farklı bir paradigma yarattılar.</p>

      <p class="paragraf-4">Ama düşünsel devrimlerinin öznesinin tam da insan toplumu olmasından ötürüdür ki laboratuvarları, içinde yaşadıkları toplumsal dünya olmak zorundaydı. Marx ile Engels’in o zamanın kitle mücadelelerine katılmış faal devrimciler olması, Marksizmi mümkün kılmıştı.</p>

      <p class="paragraf-4"><span>Özellikle de fikirlerini, 1848 devrimlerinin siyasi ateşinde sınayıp iyice geliştirdiler. Marx, Köln’de yayınlanan devrimci gazete</span> <span class="char-style-override-9">Rheinische Zeitung</span><span>’un editörlüğünü yapmıştı. Engels, Prusya’nın işgal ettiği Renanya Palatinliği’ni savunarak devrim ordusunda askerlik yapmıştı. 1849’da devrimin yenilmesiyle her ikisi de sürgüne gitmek zorunda kaldılar.</span></p>

      <p class="paragraf-4">Marx ile Engels, felsefe, toplum ve iktisat hakkındaki çağdaş fikirleri alıp bizzat tecrübe ettikleri somut gerçeklik temelinde bunları dönüştürdüler. Marksizmi “materyalist” [<span class="char-style-override-9">maddeci</span>] olarak tarif etmek bu anlamda doğrudur (karşıtlık “idealizm”ledir –deneyime dayanmayan ve uygulamada başarıyla hiç sınanmamış teoriler).</p>

      <p class="paragraf-4">Her ikisi de Alman felsefesi eğitimi almıştı. Diyalektik anlayışı Marksizmde çok önemli bir yer tutacak Georg Hegel’in (1770-1831) fikirleri o dönemde felsefeye hâkimdi. İki kavrama dayanıyordu: “Bütün şeyler kendi içlerinde çelişkilidir” ve “çelişki, tüm hareketin ve yaşamın kökenidir; bir şey ancak bir çelişki içerdiği sürece hareket eder, itkiye ve etkinliğe sahip olur”.</p>

      <p class="paragraf-4">Hegel’in diyalektiği idealistti. Esasen insan düşüncesindeki değişikliklerle ilgilenen Hegel, özellikle de tarihi, Mutlak Ruh dediği, kendisi ve kendisiyle uyuşmayan gerçeklik arasındaki çelişki sayesinde dünyayı değiştiren yüce fikrin açınımı olarak düşünüyordu. Marx, idealist diyalektiği materyalist bir diyalektiğe dönüştürerek, baş aşağı duran Hegel’i ayakları üzerine oturttu. Vurguladığı nokta basitti: Önem taşıyan çelişkiler, gerçek dünyada var olur, insanların kafasında değil; dolayısıyla, tarihe yön veren, fiilî toplumsal kuvvetlerin çarpışmasıdır. Düşüncenin rolü, bu kuvvetleri anlayarak insan müdahalesinin daha iyi yöneltilmesini ve daha etkili olmasını sağlamaktır.</p>

      <p class="paragraf-4">Gerçek dünyayla uğraşmaya başlamak, içerisinde ortaya çıkan yeni kapitalist ekonomiyi incelemek demekti. İngiliz iktisatçılar kılavuzluk etmişti. Bu açıdan Marx ile Engels üzerinde en fazla etki yapan David Ricardo (1772-1823) idi. Ricardo, kapitalizmin mizacıyla ilgili iki büyük keşif yapmıştı. İlki, “bir metanın değerinin, on<span>un üretimi için gereken göreli emek miktarına bağlı olması” idi. Başka bir deyişle, tüm zenginliğin kaynağı sermaye değil insan emeğidir. İkincisi, “kârlarda bir düşüş olmadan emek değerinde artış olamayacağı”nı fa</span>rk etmesiydi. Başka bir ifadeyle, emeğin kazancı sermayenin kaybıydı ve bunun tersi de geçerliydi. Ücretlerle kârlar arasında zıt yönlü bir ilişki vardı.</p>

      <p class="paragraf-4">Gelir bölüşümü anlaşmazlığının (sınıf mücadelesinin), kapitalizme içkin olması bunun gereğiydi. Böylelikle Ricardo, sistemin son derece çelişkili ve potansiyel olarak patlamaya hazır olduğunu ortaya koymuştu. Bundan ötürüdür ki çalışmaları, anayolcu klasik iktisadın ulaştığı en yüksek noktayı temsil ediyordu. Takipçileri, kendi bilim dallarının devrimsel sonuçlarından uzaklaştılar ve burjuva iktisadı giderek yozlaşarak, bugün olduğu üzere açgözlülüğün ve serbest piyasa kaosunun ideolojik açıdan haklı çıkarılmasına indirgendi.</p>

      <p class="paragraf-4">Öte yandan Marx, Ricardo iktisadının bilimsel içgörülerini takip etmeyi sürdürdü. <span class="char-style-override-9">Kapital</span>’in ilk cildini 1867’de yayınlaması, Marx’ın en parlak başarısıydı. (İkinci ve üçüncü ciltler, makalelerinden düzenlenerek ölümünden sonra sırasıyla 1885 ve 1894 yıllarında yayınlandı). Bu metinler, modern dünya ekonomisine dair herhangi bir ciddi analizin en temel başlangıç noktası olma özelliklerini hâlâ koruyorlar.</p>

      <p class="paragraf-4">Fransız sosyalizmi, Marx ile Engels’i düşünsel açıdan etkileyen üçüncü şeydi. Büyük Fransız Devrimi’nden doğan ve onun gerçekleştiremediği insanlığın kurtuluşu vaadiyle güçlenip gelişen Fransız sosyalizmi, reformist-ütopyacı ve devrimci-komünist kanatlara bölünmüştü. Comte de Saint-Simon, Charles Fourier ve İngiltere’de Robert Owen gibi ütopyacılar, akılcı argümanın, iyi örneğin ve kademeli reformun, toplumsal dönüşümü sağlamaya yeteceğine inanıyorlardı. Gracchus Babeuf ve Auguste Blanqui’nin temsil ettiği komünistler, böyle hayallere kapılmayarak sömürücü sınıfların alaşağı edilmesi için silahlı ayaklanmanın gerekli olduğunda ısrar ediyorlardı. Gizli bir yeraltı hareketinin doğrudan eyleminin, kitlelerin topyekûn ayaklanmasını tetiklemeye yeterli olacağını varsaymaları, onların hatasıydı.</p>

      <p class="paragraf-4">Marx ile Engels, aynen Fransız sosyalistleri gibi sömürüden ve yoksulluktan nefret ediyorlardı. Ütopyacılar gibi daha iyi bir dünya hayal edebiliyor ve komünistler gibi buna ulaşmak için devrimci eylemin gerekli olduğundan şüphe etmiyorlardı. Ama her iki kesimle de derin anlaşmazlıkları vardı. Zenginlerin gönüllü olarak servet ve iktidarlarından vazgeçecekleri gibi naif düşüncelerinden ötürü ütopyacıları suçluyorlardı. Ordusu, polisi ve hapishaneleriyle devletin, komplocu bir darbeyle devrilebileceğini hayal etmelerinden ötürü komünistleri de hedef alıyorlardı. Ancak milyonları seferber edecek bir halk devrimi devleti ezebilir, mülkiyet sahibi sınıfların malına, mülküne el koyabilir ve demokrasiye, eşitliğe, işbirliğine dayanan yeni bir düzen inşa edebilirdi.</p>

      <p class="paragraf-4">Büyük Fransız Devrimi, yeterli büyüklükteydi ama tek yaptığı yeni tür bir sömürücü toplum yaratmak oldu. Eksik olan, <span class="char-style-override-9">evrensel</span> menfaatleri olan bir devrimci sınıftı. Devrimci burjuvazi, iktidarı kendisi için istiyordu. <span class="char-style-override-9">Sans-culottes</span> ve köylüler, küçük mülk sahipleriydi. En yoksulu bile kendine ait bir atölyeye ya da çiftliğe sahip olmanın hayalini kuruyordu. Ama Manchester’ın yeni sınai işçi sınıfı oldukça farklıydı. Mesele mülksüz ücretli emekçiler sınıfı olmaları değildi yalnızca. Tekstil fabrikalarında ve hızla büyüyen büyük şehirlerde yoğunlaşan işçiler, koşulları yüzünden insanlığın kurtuluşunu <span class="char-style-override-9">kolektif</span> çözümler temelinde tasarlamaya mecbur bir sınıftı. İngiltere’deki Çartist hareket, işçi sınıfının gerçekten de devrimci potansiyeli olduğunu göstermişti.</p>

      <p class="paragraf-4">1789 dersleri, 1848 deneyimi ve Engels’in Manchester işçi sınıfı üzerine yaptığı çalışmalar, hepsi aynı yöne işaret ediyordu –tarihin muammasına yönelik bir çözüme. Muamma şuydu: İnsa<span>n emeği verimliliğinin tarih boyunca sürekli artması, yokluğu ortadan kaldırma kapasitesinin yükselmesi anlam</span>ına geliyordu. Ama milyonlar yoksulluk içinde yaşarken küçük bir azınlık abartılı bir zenginliğin keyfini sürüyordu. Muamma, dönüp dolaşıp özne sorununa geliyordu: Dünyayı, insan emeğinin insanların ihtiyaçlarına hizmet etmesini sağlayacak şekilde kim yeniden düzenleyebilirdi?</p>

      <p class="paragraf-4"><span>Cevap işçi sınıfıydı. Bu kısmen, sömürülen, sistemde yerleşik menfaatleri olmayan, “zincirlerinden başka kaybedecek hiçbir şeyi olmayan” bir sınıf olmasından ötürüydü. Ama bu antik Roma’nın köleleri ve Ortaçağ Avrupası’nın serfleri için de geçerliydi. Belirleyici bir ikinci etken daha vardı. İşçiler, özel mülkiyete</span> <span class="char-style-override-9">bireysel</span> <span>temelde el koymak suretiyle kendilerini özgürleştiremezler. Devasa ve giderek büyüyen bir küresel iş bölümünün bir parçası olduklarından ancak üretim araçlarının, dağıtımın ve mübadelenin</span> <span class="char-style-override-9">ortaklaşa</span> <span>kontrolünü ele alarak kapitalizme karşı inandırıcı bir alternatif ortaya koyabilirler. Bu nedenle, sınai işçi sınıfı,</span> <span class="char-style-override-9">insanlığın bir bütün olarak kurtuluşundan genel menfaati olan</span> <span>tarihteki ilk sınıftı. Bu sınıfın tarih sahnesine çıkması Marksizmi mümkün kılmıştı. Proletaryanın devrimci potansiyelini fark etmek Marx ile Engels’in en önemli düşünsel başarısıydı. Bu nedenledir ki emekçilerin kapitalizme karşı verdi</span><span>ği sınıf mücadelesi Marksizmin kalbinin attığı yerdir.</span></p>

      <p class="ara1" xml:lang="en-GB"><span>Kapitalizm Nedir?</span></p>

      <p class="paragraf-4"><span>Kapital</span>izmin temsil ettiği toplumsal dönüşümün ölçeğini kavrayabilmek için insanlık tarihinde karşılaştırabileceğimiz yegâne ekonomik devrimin etkisini hatırlamamızda fayda var: Tarım Devrimi. Yaban hayatta avcılığa ve toplayıcılığa dayanan eski varoluş biçimini sona erdiren Tarım Devrimi, insanların kendi gıdalarını ürettikleri, çiftçiliğin üretkenlikte ve üretim düzeyinde muazzam artışları mümkün kıldığı bir çiftçiler dünyası yaratmıştı.</p>

      <p class="paragraf-4">Bu ise toplumun üretici olmayan sınıflarını desteklemeye yetecek üretim fazlalarının birikmesini sağladı. Bu artıklar, orduları beslemekte ve siyasi-askerî rekabete girişmekte kullanıldı. Her ne kadar birçok büyük değişiklik olsa da, söz gelimi MÖ 2500’in Sümer uygarlığı ile MS 2. yüzyılın Roma İmparatorluğu ya da XIV. Louis’in idaresindeki 1700’ün Fransası arasında bu açıdan esasen bir benzerlik bulunuyordu. Bunların hepsinde de yönetici sınıflar tarım üreticilerinin artıklarına şu ya da bu yolla el koyup bunları savaşları, anıtları ve lüks yaşam tarzlarını sürdürmekte kullanıyorlardı.</p>

      <p class="paragraf-4">Militarizmin ve ihtişamın rekabetçi olması yüzünden sistem dinamikti. Ama aynı zamanda fazlasıyla israfçıydı. Savaş arabaları ve tapınaklar, zırhlı şövalyeler ve şatolar, toplar ve saraylar, refahı üretken ekonomiden uzaklaştırdı çünkü artıkların büyük bir kısmı teknik yeniliğe ve geliştirmeye yatırılmıyordu. Sonuçta, sanayi öncesi toplumda, insan emeği üretkenliği yavaş arttı.</p>

      <p class="paragraf-4">Sanayi kapitalizmiyle karşıtlığı bundan daha çarpıcı olamaz. Marx, <span class="char-style-override-9">Komünist Manifesto</span>’daki ünlü bir paragrafta bunu şöyle tasvir eder:</p>

      <p class="alinti">Burjuvazi üretim araçlarını, dolayısıyla üretim ilişkilerini ve bunlarla birlikte bütün toplumsal ilişkileri durmadan devrimcileştirmeksizin var olamaz. [Oysa] eski üretim tarzının olduğu gibi korunması, daha önceki bütün sanayici sınıfların ilk varoluş koşuluydu. Üretimin durmadan altüst edilmesi, bütün toplumsal koşulların aralıksız sarsılışı, bitmek bilmeyen bir belirsizlik ve çalkantı, burjuva dönemini bütün önceki dönemlerden ayırt eder. Bütün kemikleşmiş, donmuş ilişkiler arkaları sıra gelen eskiden beri saygıdeğer tasavvur ve görüşlerle birlikte silinip gider; yeni oluşanlar ise daha kemikleşmeye fırsat bulamadan eskir. Katı olan her şey buharlaşıyor…</p>

      <p class="paragraf-4"><span>Düny</span>a nüfusu yaklaşık 2.500 yıl önce 200 milyona ulaşmıştı. Bir milyara yükselmesi kabaca 200 yıl öncedir. O zamandan bugüne yedi milyara yükselmiştir. Yani Sanayi Devrimi’nden bugüne nüfus artışı 18 kat hızlanmıştır.</p>

      <p class="paragraf-4">Roma İmparatorluğu’nun yılda 85.000 ton kadar demir ürettiği tahmin ediliyor. 1900’e gelindiğinde en büyük beş üretici ülke <span class="char-style-override-9">her gün</span> bu kadar demir üretiyordu. Bugünse en tepedeki beşi aynı miktarı <span class="char-style-override-9">bir saatte</span> üretiyor.</p>

      <p class="paragraf-4"><span>Bu dönüşümü nasıl açıklayabiliriz? Yanıt,</span> <span class="char-style-override-9">Kapital</span><span>’in I. cildinde veriliyor. Marx, kapitalist ekonominin temel yapı taşı olan meta ile işe başlayarak, metanın hem “kullanım değeri” hem de “mübadele değeri” olduğunu açıklar. Bir metanın kullanım değeri karşıladığı ihtiyacı temel aldığından söz gelimi bir muzun kullanım değeri onun besleyici içeriğine içkindir. Bir metanın mübadele değeriyse diğer tüm metalarla ortak olan bir şeyi, onu piyasa için üretmekte gereken emeği temel alır; bu değeri, o metanın piyasa fiyatı temsil eder. Burada birdenbire potansiyel bir bağlantısızlık belirir: Metanın kullanım değeri ile mübadele değeri arasında oluşum halindeki çelişki. Muzlara ihtiyaç olabilir, piyasada mevcut da olabilir ama aynı zamanda aç olanların alamayacağı kadar pahalı da olabilir.</span></p>

      <p class="paragraf-4">Kapitalizm öncesi mübadelede kullanım değeri baskındı. Tüccar, üretim fazlasını satan üretici ile ihtiyaç duyan tüketici arasında aracılık yapıyordu sadece. Küçük çiftçi, yeni bir saban satın almak için fazla buğdayını satabilirdi. Zengin bir bey, malikânesinde yaşayan maiyetini doyurmak için buğday satın alabilirdi. Tüccar kâr yapardı bu işten ama onun toplumsal rolü, diğer toplumsal sınıflar arasındaki bir ekonomik aracıdan ibaretti.</p>

      <p class="paragraf-4">Kapitalizmde mübadele değeri baskındır. Tüccarlar kârla satmak için satın alırlar: Tek ilkeleri, mübadele hatırına mübadele yapmaktır. Tüccarın ilkesi toplumun genel ilkesi haline geldiğinde kapitalizmin dönüşümü tamamlanmış olur.</p>

      <p class="paragraf-4">17. yüzyıl Hollandası ile 18. yüzyıl İngilteresi’nin ticari kapitalizmi, tüccarların ticaret aracılığıyla sermaye biriktirdiği bir kapitalizmdi. Ama bu tüccar sermayesi birikimleri, Sanayi Devrimi’nin kanallarına, makinelerine ve fabrikalarına yapılacak yatırımları karşılayabildi. Buna karşılık sanayileşme de daha büyük sermaye birikimini mümkün kıldı.</p>

      <p class="paragraf-4">1800’lere gelindiğinde kapitalizm, kendi kendini besleyen ve giderek hızlanan bir büyüme sürecine girdi. Bunu tetikleyen şey rekabetti: Eski şehir devletlerin ve Ortaçağ krallıklarının siyasi-askerî rekabeti değil, rakip kapitalistlerin ekonomik rekabeti.</p>

      <p class="paragraf-4">Eğirme çıkrığı sayesinde bir işçi, yalnız başına çalışan sekiz işçi kadar iplik üretebiliyordu. Buharlı dokuma tezgâhını kullanan bir operatör, el tezgâhıyla çalışan altı dokuyucunun işini yapabiliyordu. Yeni teknolojiye yatırım yapmayan kapitalistler, emekten tasarruf sağlayan makineler kullanarak üretimi daha düşük maliyetle gerçekleştiren rakipleri karşısında piyasadan çabucak silinip gidiyordu. Kapitalistler, piyasanın demir yasasını keşfettiler: Ekonomik rekabet baskısı, istisnasız herkesi maliyetleri kısmaya, üretimi artırmaya ve fiyatları düşürmeye zorluyordu. Başarının ölçüsü kârdı. En başarılı kapitalistler, piyasadan daha büyük pay kapıp daha fazla kâr yaptılar. Bu kârlar, rekabet gücünü daha da artırmak üzere tekrar yatırımda kullanıldı.</p>

      <p class="paragraf-4">O halde kapitalizm, rekabetçi bir sermaye birikimi sistemidir. Üç unsurun dinamik kaynaşmasının bir sonucudur: Kârla satmak için satın alma tüccarlık ilkesi; sanayideki yeniliklerin mümkün kıldığı emek üretkenliği dönüşü<span>mü; ekonominin rekabet halindeki sermaye biri</span>mlerine bölünmesi.</p>

      <p class="paragraf-4">Bu sürecin hammaddesi elbette emek gücüdür. Artık kendi başına bir meta haline gelen emek gücünün eşsiz bir niteliği vardır: Tüketici için ifade ettiği hakiki değerden düzenli olarak <span class="char-style-override-9">düşük</span> bir piyasa fiyatından satın alınması. Bu ikisi, yani kapitalistlerin ödediği ücretler ile karşılığında elde ettikleri malların değeri arasındaki fark, kârın kaynağıdır.</p>

      <p class="paragraf-4">Bunu ilk açıklayan Marx oldu. Ricardo’nun “emek değer teorisi”ne yaptığı katkı, işçilerin ücretlerinin <span class="char-style-override-9">emekleri</span> (fiilen yapılan iş) için değil, <span class="char-style-override-9">emek güçleri</span> (çalışma yetenekleri) için yapılan ödeme olduğunu kavramış olmasıdır: Eğer ilk durum geçerli olsaydı, işçiler tüm ürettiklerinin tam değerini alacak ve kâr olmayacaktı; ikinci durumda, kiralandıklarında kendilerine piyasa fiyatından ödeme yapılır ve ardından daha büyük değerde bir işi yapmaları gerekir.</p>

      <p class="paragraf-4"><span>Mesele şudur. Kapitalizmde emek,</span> <span class="char-style-override-9">hem</span> <span>ücretle</span> <span class="char-style-override-9">hem de</span> <span>kârla temsil edilen zenginliği üretir. Bu nedenle ücretler, üretim sürecinde harcanmış emeğin tam değerini temsil edemez. Ücretlerin karşılığında kapitalist, belirli beceri seviyesine sahip işçinin çalışma kapasitesini belli bir süreliğine satın alır. Kazanmayı beklediği şey, ücretlerle ödenen değeri aşan üretimdeki katma değerdir. Bu ikisi arasındaki fark “artık değer” ya da kârdır.</span></p>

      <p class="paragraf-4">Dolayısıyla, kapitalizm koşullarında işçiler hem yabancılaşırlar hem de sömürülürler. Yabancılaşmaları, emek süreci üzerindeki denetimlerini kaybetmelerinden kaynaklanırken, sömürülmeleri ise emeklerinin tam değerini alamamaları yüzündendir. Daimî sınıf çatışması bunun sonucudur. Kapitalistler ve işçiler, üretim noktasında süreç ve ödül konusunda bitip tükenmez bir mücadelenin içine hapsolurlar.</p>

      <p class="paragraf-4">Kapitalizm, başka anlamlarda da çelişkilidir. Ekonomik rekabet kör ve anarşiktir. Yatırım fırlamaları aşırı üretime, satılmamış mal yığınlarına ve iflas dalgalarına yol açar. Patlama, yerini daralmaya bırakır. Balonlar patlayıp söner ve kötü borç kara deliklerine dönüşür. Refah boşa harcanır ve refah yaratma süreci çöker.</p>

      <p class="paragraf-4">Kapitalizm, insan emeği üretkenliğini dönüştürerek öylesine maddi refah bolluğu yaratmıştır ki insanlığın birçok sorununa bu yolla çözüm bulmak pratikte mümkün hale gelmiştir. Mamafih, sistemin kendisi bu vaadi boşa çıkarmaktadır. Bir yandan rekabet ve serbest piyasa anarşisi, çöküntülere, ani düşüşlere ve kitlesel fakirleşmeye gebe, son derece çelişkili bir ekonomi anlamına gelir. Öte yandan işyerine yabancılaşma ve sömürü, birçok insanın hayatının aşırı çalışma, yoksulluk ve stres yüzünden mahvolması anlamına gelir.</p>

      <p class="ara1" xml:lang="en-GB"><span>İşçi Sınıfının Oluşumu</span></p>

      <p class="paragraf-4"><span>Kapitalizm öncesi toplumlarda emekçi sınıflar sıklıkla üretim araçları üzerinde geniş bir kontrole sahipti. Ortaçağ köylüleri, kimi zaman</span> bireysel malik olarak, kimi zamansa köy kolektifinin üyeleri olarak, geçimlerinin bağlı olduğu arazileri, otlakları, ağaçlık alanları ve sabana koşulan hayvanları doğrudan kullanabiliyorlardı. Ortaçağ zanaatkârları, mesleklerini şehirlerdeki atölyelerde, kendi araçlarını kullanarak ve bağımsız loncaların üyeleri olarak icra ediyorlardı.</p>

      <p class="paragraf-4">Erken dönem kapitalizmi, Ortaçağ toplumuna ait bu alt katmanın üst kesimlerinden ortaya çıktı. Zengin köylüler tarım girişimcisi oldu. Usta zanaatkârların en başarılıları büyük tüccar oldu. Hem kapitalizm hem de burjuva devrimi, 17. yüzyıl İngilteresi’nde “orta halliler” denilenler tarafından ileri taşındı. Artan üretim ve büyüyen pazarlar, zenginleşme fırsatlarını çoğalttı. Arazilerini iyileştirmeye ya da yeni atölyelere yatırım yapabilenler, rekabet üstünlüğü elde etti. En zengin tüccar ve çiftçilerle yoksul emekçiler arasındaki uçurum genişledi.</p>

      <p class="paragraf-4">Sermaye birikimi özellikle 17. yüzyılın sonundan itibaren hızlandıkça, kapitalizm ilk önce tüccar kapitalizmi ve eve iş verme sistemi biçimine büründü. Zanaatkârlar kendi evlerinde ya da atölyelerinde çalışmaya devam ettiler ama şimdi kendi hesaplarına değil, tüccar-kapitalistin siparişine göre üretim yapıyorlardı.</p>

      <p class="paragraf-4"><span>Fabrika sistemi her şeyi değiştirdi. Sanayileşme, 18. yüzyılın sonlarından itibaren sermaye birikiminin hız kazanmasına izin verdi. Bu olurken orta halliler kendi içinde ustalar azınlığı ile ücretli işçiler çoğunluğu olarak bölündü. İkinci grup, genel emekçiler kitlesiyle kaynaşarak yeni bir toplumsal sınıf vücuda getirdi: proletarya (Marx ile Engels, Antik Roma’nın şehirli yoksulları için kullanılan Latince bir ifadeyi seçmişti).</span></p>

      <p class="paragraf-4"><span>Bu sınıflaşma (proleterleşme), çalkantılarla dolu bir s</span><span>üreçti. Köylüler, topraklarına inatla yapıştılar. Zanaatkârlar, bağımsız zanaat işinin özgürlü</span><span>ğünü ve saygınlığını el üstünde tuttular. Proletarya yaratmak için üreticileri üretim araçlarından koparmak gerekliydi. Bu nedenle, kapitalizmin tarihi tahliyelerin, mülksüzleştirmenin ve fakirleştirmenin tarihidir.</span></p>

      <p class="paragraf-4">İngiliz köylü sınıfının mahvoluşu Ortaçağ’da başladı, 16. ve 17. yüzyıllarda şiddetlendi, 18. ve 19. yüzyılda en son noktasına ulaştı. Ana mekanizma çitlemeydi.</p>

      <p class="paragraf-4">Ortaçağ tarımı açık arazilere dayanıyordu. İki ya da üç büyük arazi parçalara bölünüyor, bunlardan her biri bir köylü ailesine veriliyor ama tarım işinin çoğu ortaklaşa yapıldığından bunlar arasına çit çekilmiyordu. Her aile, yakacak toplamak, avlanmak için ağaçlık alanları, hayvan otlatmak için otlakları kullanma gibi çeşitli ortak haklardan faydalanıyordu.</p>

      <p class="paragraf-4">Çitleme, bir ya da daha fazla sayıda büyük çiftçiye toprağın etrafını çevirip kendi mülküymüş gibi davranma hakkı verdi. Dolayısıyla çitleme, köylü sınıfının mülksüzleştirilmesi demekti. Bundan ötürüdür ki çitleme, birkaç yüzyıl boyunca İngiltere kırsalında şiddetli bir sınıf mücadelesinin odağı olmuştur. O dönemin anonim bir şiirinde söylendiği üzere:</p>

      <p class="paragraf-4 para-style-override-11"><span class="char-style-override-4">Halktan kazı çalan</span></p>

      <p class="paragraf-4"><span class="char-style-override-4">Adamı astılar, kadını kırbaçladılar</span></p>

      <p class="paragraf-4"><span class="char-style-override-4">Ama kazdan ortak olanı çalan</span></p>

      <p class="paragraf-4"><span class="char-style-override-4">O asıl haine hiç dokunmadılar</span></p>

      <p class="paragraf-4 para-style-override-11"><span>A</span>razi yağmacıları genellikle devletin desteğiyle hareket ediyordu. 18. yüzyılın sonu ile 19. yüzyılın başlarında parlamentoda kabul edilen bir dizi Çitleme Yasası, çitlemeyi meşrulaştırmıştı. Parlamento bu dönemde mülk sahiplerinin bir araya geldiği bir meclisti.</p>

      <p class="paragraf-4">Aynı zamanda Kuzey İskoçya’nın büyük toprak sahipleri, koyunları için kârlı otlaklar yaratmak için temizliğe girişerek mülklerinde yaşayan kiracıları tahliye ediyorlardı. Sutherland Düşesi, 15.000 kişiyi zorla tahliye etmek, yaşadıkları köylerini yakmak ve kabileye ait yaklaşık 325.000 hektar büyüklüğündeki araziye 130.000 koyunu yerleştirmek için 1814-20 arasında Britanya askerlerini kullandı.</p>

      <p class="paragraf-4">Diğerlerinin direnci yoksullukla kırıldı. Buharlı dokuma tezgâhı, nihayetinde el tezgâhıyla çalışan 800.000 dokuyucuyu işinden etti. Bu birdenbire olmadı. Fabrika üretiminin giderek büyüyen rekabeti, parça başı fiyatların sürekli düşmesine neden oldu.</p>

      <p class="paragraf-4"><span>El tezgâhıyla çalışan dokuyucuların tarih sahnesinden çekilmesi sessizce olmadı. Efsanevi “General Ned Ludd”un önderlik ettiği gizli bir hareket başlatıp makineleri kırmak için fabrikalara saldırarak, umutsuz bir artçı muharebe verdiler. Ludistler devlet baskısına yenildiler. 1812’de York’ta yapılan göstermelik duruşma idam ve sürgünlerle sonuçlandı. El tezgâhıyla çalışan dokuyucular nihayetinde açlığa yenik düşerek, diğer iş arayanlar gibi hızla büyüyen sanayi şehirlerine akın ettiler.</span></p>

      <p class="paragraf-4">İrlandalıların proleterleşmesi daha da şiddet doluydu. İrlandalı Katolik köylülerin İngiliz-İrlandalı Protestan toprak sahiplerinin hâkimiyeti altında yaşadıkları İrlanda bir Britanya sömürgesiydi. İrlandalılar müthiş bir özveriyle savaştılar ama ayaklanmalar, üstün askerî güce ve kanlı baskı rejimine karşı direnemedi.</p>

      <p class="paragraf-4">İrlanda köylülerinin temel yiyeceği olan patates üretimi, patates küfü hastalığı yüzünden 1845-52 arasında tamamen mahvoldu. Toprak sahipleri kâr elde etmek için yiyecek ihraç etmeye devam ederken, kıtlık bir milyon kişiyi öldürdü ve bir milyon kadarını da göç etmeye zorlayarak, toplam nüfusun yaklaşık %25 azalmasına neden oldu.</p>

      <p class="paragraf-4">Manchester, Glasgow ve kuzeyin bir düzine sanayi şehrinin proletaryası, İngiliz çitlemeleri, Kuzey İskoçya tahliyeleri, İrlanda kıtlığı (Büyük Kıtlık) ve el tezgâhıyla çalışan dokuyucularla diğer zanaat işçilerinin fakirleşmesi sonucunda ortaya çıktı. Açlıkla yaratıldı. Dolayısıyla, Marx’ın “ilk sermaye birikimi” dediği şey, köylülerle zanaatkârların, şu ya da bu ölçüde zor kullanılarak üretim araçlarının denetiminden koparılmasını ister istemez içeriyordu. Ancak bu olduktan sonra sermaye için çalışmaya itilebilirlerdi. “Bunun öyküsü, insanlık tarihine kandan ve ateşten harflerle yazılmıştır”, diye yazıyordu Marx.</p>

      <p class="paragraf-4">Küresel kapitalizmin geçtiğimiz 250 yıldaki dinamizmi, giderek daha çok sayıda köylü ve zanaatkâr topluluğunun mülksüzleştirilmesi, fakirleştirilmesi ve ücretli emekçiye dönüştürülmesi anlamına gelmiştir. Sürecin işleyişi günümüzde Çin, Hindistan ve Brezilya’da görülebilir. Ama bu dinamizm, mevcut işçi sınıflarını etkilemeyi sürdürüyor. Eski sanayiler gerilerken yenileri ortaya çıkıyor. Bugün Glasgow’da, bir yüzyıl önceki makine işçisi kadar çağrı merkezi çalışanı var. İşçi sınıfının niteliği ve bileşimi değiştikçe, rekabetçi sermaye birikimi yüzünden durmadan yeniden şekillendikçe, sınıf kimliği, dayanışması ve örgütlenme süreci de yenilenmelidir. Marx bunu tartışırken “kendinde sınıf” ve “kendisi için sınıf” terimlerini karşılaştırır. İlk terimle, işçilerin kendi koşullarının farkında olup olmadıklarından bağımsız olarak, toplumsal bir ilişki ve ekonomik bir süreç olarak sınıfın basit gerçekliğini ifade ediyordu. İkinci terimleyse sınıf bilinci<span>nin, sendika örgütlenmesinin ve fiilî direnişin gelişmesini ifade ediyordu. İlki nesnel bir olguyken ikincisi öznel kararın sonucudur. İşçiler cahil, parçalanmış ve edilgen kalabilirler –tarihin kurbanı olurlar. Öte yandan, koşul</span>larını anlamaya çalışabilir, yoldaşlarıyla birlik olup dünyayı değiştirme mücadelesine girişebilirler –tarihin öznesi olurlar.</p>

      <p class="paragraf-4">İnsanlığın geleceği, “kendinde sınıf” ile “kendisi için sınıf” arasındaki bu ayrıma bağlıdır.</p>
    </div>
  </div>
</body>
</html>
