<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>

  <h2 id="TOC_3_2"><b>I. İmparator</b></h2>

  <p>Bir hükümdar -senatörlerin birincisi her şeye karar verebilirdi. Augustus bunu anıtkabirinin girişindeki iki sütuna kazınmak üzere kaleme alınmış olan ve “<i>Res Gestae</i>”, “tamamlanmış işler” adı verilen metinde açıkça ifade eder. Artık senatörlerin sahip olmadıkları ‘<i>auctoritas</i>’la (ahlaksal ve dinsel üstünlük) donatılmış olan imparator kendisi ve yakınları için aristokratik gelenek mirasına (<i>mos maiorum</i>) talipti ve sorumluluklarını bu şekilde yerine getirebileceğini iddia ediyordu. Yüksek devlet görevlileri, senato ve meclislerde bir araya gelen halktan oluşan cumhuriyetin her şeyi imparatorluğun efendisinin gözlerinin önündeydi. Tiberius döneminde senatörlerin Tiso davasıyla ilgili kararları Augustus anlayışına uygun <i>statio pro re publica</i> (devletin korunması) imajından yararlanılarak verilmiştir. İmparator <i>statio</i> sözcüğünün askeri anlamı bağlamında “görevdedir”, imparatorluğun işlerinin iyi yürümesini sağlamak ve denetlemektir onun amacı. Kişisel müdahalesi, üslubu, şahsiyeti, imparatorluk sorunlarına ilgisi yönetimin havasının olumlu ya da olumsuz olmasını belirlerdi.</p>

  <p><b>1. Gücü.</b> - Bütün gücü Sezar Augustus’a vermek gerekmiştir. Sitenin kurumlarının işlevi onun yazılı olmayan meşru önceliklerinin kalıbı olmuştur. İktidar tekeli <i>imperium</i> ve tribün gücüne dayanıyordu. İmparatorluk ancak İÖ 23’te gerçek biçimini bulabilmiştir. İÖ 13 Ocak 27 yılındaki ünlü toplantıdan sonra ve bu tarihe kadar, Augustus, Roma’da konsül ve orduları olan bazı eyaletlerde prokonsüldü. Ortak karar verme sınırlaması olmadan <i>tribunus</i>ların gücüne sahip olmak adına konsüllüğün terk edilmesi <i>‘imperium</i>’un yeniden tanımlanmasını gerekli kılmıştır. Sınırları kentin dinsel alanını belirleyen <i>pomoerium</i> içinde kentin askeri yetkisinden vazgeçmeme konusunda sadece Augustus meşru bir otoriteye sahipti. Buna karşılık, pleb tribunuslarının gücü tüm imparatorlukta geçerliydi. Geleneksel yüksek devlet görevlerinden gelen ve sayım, gelenek, görenek, din, yasa önerisi, kamusal alanın ve eyaletlerin denetimi, adalet alanında bunlarla rekabet içinde olan görevler bu kapsam içinde yer alırlar. Kurumsal alanda <i>res publica</i> imparatorun emrindeydi.</p>

  <p>Yasalarla belirlenmiş kurallar yeterli değildi. Aristokrasinin hırsına karşı yasalarla korunan orduların tek başkomutanı imparator tanrılardan destek isterdi ve kimseyi şaşırtmazdı bu tavrı. İÖ 12’de, Aemilius Lepidus öldüğünde, Augustus Yüksek Din Kurumu’na imparatorluk ayrıcalığı tanıdı ve bu kurumu resmi dinle ilgili karar merkezi haline getirdi. Yaşayan imparatorlar ve ölümlerinden sonra kutsallaştırılan imparatorlar aracılığıyla Roma’nın gücü görünmeyen dünyayla sıkı bir ilişki içindeydi; bu güç bu dünyadan Roma yurttaşları ve imparatorluk halkları için yardım ve himaye isterdi. Ölü de olsa bir imparatorla bir tanrı bir tutulmazdı. Kutsal varlıklarla özel diyalog imparatorluğun sahibinin bireysel üstünlüğünün bir işaretiydi. Sezarların şahsında Heraklesvari bir sorumluluğa bağlı bir yükümlülük ve dinsel nitelikli şaşırtıcı bir güç imgesi bir araya geliyordu. <i>Domus Augusta</i> yüceltmeler ve kutsallaştırmalarla olağan bir biçimde kutsal yakınlık geliştirmiş ya da <i>domus divina</i> olmuştur.</p>

  <p>Her şeye rağmen, imparatorluk düzeni kesinlikle bir zorbalığa ve mutlak monarşiye benzemiyordu. Bilebildiğimiz kadarıyla, mevzuatların kronolojik olarak birleştirilmesine rağmen, imparatorluk gücünü ve yansıma biçimini kurumsallaştıran organik bir yasa olmamıştır. Cumhuriyetin unsurları kurumsal aygıtlarla özetlenemiyordu ve iktidarın icraatı dokunulmazlığına çok güvenen bir güvenlik gücüne dayalı propaganda araçlarının denetimine indirgenmiyordu. Sivil anlayış büyülü bir biçimde yok olmamıştı, uğrunda mücadele edenler olmadığından aristokratik rekabet de aynı şekilde yok olmamıştı. Saygınlık, liyakat, popülarite, minnettarlık her zaman ağır basan kavramlardı ve halkın, sitenin ve vatanın çıkarlarına saygılı hükümdarın yararınaydı bunlar. İktidarı elinde bulunduran kişi senato, pleb ya da ordunun gözüne saygın biri gibi gözüktüğü sürece kalıcı bir unvan olabiliyordu imparatorluk. Roma’da terör, keyfi yönetim, kıtlık baş gösterdiğinde ya da sürekli bozgun durumunda Sezar şiddetli bir ölüm gibi bir bedel ödeyebiliyordu. Rejim yerine oturdukça daha yumuşamış görünen senatonun tepkisi komplolar şeklinde ortaya çıkabiliyordu. Yüceltme ya da, tersine, “belleğin yok edilmesi” (Suetonius) konusunda kesin kararı senatörler verirdi. Çok genç ya da deneyimsiz bir Sezar yeni bir partinin liderleri gibi seçilebilmeye layık, deneyimli ve saygın konsüllerden çok çekinirdi. Bununla birlikte, siyasi liderler, vâris gösterilmediğinden doğmuş kesin bir iktidar boşluğu durumu ya da imparatorlukta bir silahlı ayaklanma hali dışında, birtakım olanaklardan yararlanarak görüş belirtmezlerdi kesinlikle. Her durumda, iç savaşı arzu edilen bir çözüm ya da en iyi çıkış yolu gibi görmezlerdi. Kurumun niteliği tartışılmazdı kesinlikle. Hırslı insanların tek hayali imparator olmaktı, çünkü imparatorluğun doğrudan doğruya soyağacı yoluyla geçeceğine dair hiçbir yazılı belge yoktu. Bununla birlikte, şunu da kabul etmek gerekir ki, kriz dönemleri dışında, bu bağlamda tercihlerde akrabalık rol oynamıştır. Ayrıca, hükümdar ‘<i>res publica</i>’nın basit temsilcisi değildi ve ötekilerden daha gayretli bir militan da değildi. Askerlik zihniyeti ve savaşçı değerlerin yüceltilmesi ağırlıklarını hissettirirdi her zaman.</p>

  <p>Sezar’ın sarayı ya da <i>aula Caesaris</i> sıradan olmayan bir monarşiyi aydınlatan ek unsurlardır. Bu kurumun etkisini yadsımayı düşünmemeliyiz kesinlikle ama krallık dönemindeki Versailles modelini de hatırlamamalıyız bu bağlamda. Eski çağların aristokratik konutlarında gelişen gelenekler Augustus döneminde bir imparatorluk sarayının oluşmasına katkıda bulunmuştur ve bu saray daha sonra yaşanan olaylara paralel olarak yerli yerine oturmuştur. Helenistik kralların etkisinin de önemli bir yeri vardır burada. <i>Aula</i> sözcüğü Yunanca’dan alınmıştır ve başlangıçta bir konutun girişindeki “açık avlu” anlamına geliyordu; daha sonra “merkezi avlu” anlamında kullanılmıştır. İletişim bağlamında, saray çevresinde, hükümdar ve yurttaşlar arasında özel bir sistem oluşmuştur. Tacitus’a göre Vitellius ‘<i>arx imperii</i>’yi ya da “imparatorluk kalesi”ni terk ettiğinde saraydan da vazgeçmiştir gerçekten. Suetonius’ta aula sözcüğü ‘domus’a ağır basar. Augustus döneminden itibaren saraya, bazı karar toplantıları dışında, iki sosyal kategori daha kabul edilirdi: pleb ve aristokratik gruplar, senatörler ve süvariler. Sıradan vatandaşların sabah <i>selamlaşmasında</i> bulunması imparatorluğun çok erken dönemlerinden beri bir gelenek haline gelmişti. Senatoda toplantı olmadığında senatörler ve süvariler de gelirdi bu sabah toplantılarına. I. yüzyılda yeni alışkanlıklar ortaya çıkmıştır saray çevresinde. <i>Adulatio</i> ya da bir dalkavukluk âdeti çıkmıştır. İmparatorun dostlarından oluşan bir grup oluşur ve Hadrianus döneminde iyice kök salar bu grup. Selamlama ve kabul kesinlikle birbirlerinden ayrılır: dolayısıyla, imparatorun yakınları ve önemli konuklarıyla sadece basit nezaket ziyareti hakkına sahip olanlar da ayrılır. Bu bağlamda, en yüce onur <i>cubiculum</i> ya da imparatorun odasına kabul edilmektir ve çok az sayıda insana tanınan bir ayrıcalıktır bu. Caligula ve Domitianus saraya mensup olanların saray ritlerinde ya da imparatora saygı gösterilerinde giyecekleri bir imparatorluk giysisi, başlıklı bir pelerin modeli geliştirdiler ancak kimseyi zorlamadılar bu kıyafeti giymesi için. Domitianus’un <i>cenatio lovis</i> (“Jupiter’in yemek salonu”) adını verdiği yeni saraydaki akşam yemeğine davet edilmek bir ayrıcalıktı. Belirli dönemlerde önem kazanan saray, hükümdar ve ailesinin üstünlüğünü gösteren bir imajdı. Bütün ilgiyi toplayan saray Forum ve Curia’yı tahtından indirmiştir.</p>

  <p><b>2. İşlevi.</b> - İmparatorun rolü değişmiştir daha sonra. İmparatorluk Augustusların kişiliklerine ve dönemlere göre farklılık gösterir. Suetonius’a göre, Vespasianus Roma zamanının kullanımını klasik bir biçimde ikiye bölmüştü: şafaktan önce, siesta (14’e doğru) vaktine kadar olan zaman içinde ilke olarak dikkatini imparatorluk ve devlet yaşamına veriyordu; daha sonra belli bir ritme göre gelişen özel yaşam geliyordu: özellikle, gerçek bir şölen öngörülmediği takdirde, ‘<i>triclinium</i>’da yenen öğle sonrası yemeği ya da cena. Bu bağlamda sadece bir örnek söz konusudur. Roma dışında, seyahatte ya da seferde, imparatorların yanında bir vali, danışmanlar ya da yoldaşlar (<i>comités</i>), yardımcılar ve çeşitli bilgilerin yer aldığı dosyalar bulunurdu. Toplantılar düzenlerler, tartışırlar, çeşitli organizasyonlar yaparlardı, hatta askeri sorunlarla fazla meşgul olmadıklarında bu seyahatler onlara iyi gelir, sağlıklarına kavuşurlardı. İktidar Roma’ya ve karar mercilerine demir atmış değildi. İşler, gezip dolaşan Augustus’un peşinden giderdi.</p>

  <p>Hiçbir imparator işlere ilgisiz kalmamıştır. Ayrıca, imparatorların icraatı bir yığın talebi karşılamaktan ibaret değildi, imparatorluğun bir soyağacı bağlamında yönetilmesi de değildi bu icraat. Yönetim için kurallar koyma değişmeyen ve sistemli bir uygulama değildi. İmparator bilgi alır, sadece belirli alanlarda uzmanlaşmış yetkililere danışırdı. Hukukla özdeşleşmiş bir kavram olan resmi <i>consiliarius</i> terimi, büyük olasılıkla, Marcus Aurelius’la birlikte ortaya çıkmıştır. İlgili personel tarafından ya da daha sonra neredeyse sadece senatörler ve süvariler tarafından yönetilen bürolar (<i>officia palatina</i>) dosyaları ve kararları hazırlarlardı ve bu amaçla anketler (<i>a cognitionibus</i>) yapar, dilekçeleri kabul eder (<i>a libellis</i>), mektuplar yazar (<i>ab epistilis</i>), hesap defterleri tutar (<i>a rationibus</i>) ve arşiv kopyaları düzenlerlerdi (<i>a memoria</i>, II. yüzyıl sonu). Hadrianus genellikle dosyaların kendisine verilen nüshalarını (<i>commentarii</i>) inceledikten sonra karar verirdi. 192 yılında sarayın yanmasından sonra, Dion Cassius, Sezar’ın konutunda nüfus ve yurttaşlık bilgileriyle, ordunun faaliyetleriyle ilgili büyük bir arşiv bulunduğunu söylemiştir. Rejim genellikle keyfi bir iradeye tabi değildi.</p>

  <p>İmparator talimatlar (<i>mandata</i>) verirdi, çünkü bütün imparatorluğu denetlemekle yükümlüydü. Eyalet valileri, askeri birimlerin ya da seferlere çıkan orduların komutanları, mâliyeden sorumlu yöneticiler talimat alırlardı. Yasa hazırlamak genelde bir yüksek yargı görevlisinin işiydi ve bu yasalar halk meclislerine sunulurdu. Senato da kararname çıkarıyordu ve bunlar bir konsül ya da pleb ‘tribunus’u tarafından tamamlanabiliyor ve teknik anlamda yasa oluyordu: halkın onayladığı kararlar. İmparatorun durumu yavaş yavaş ve eski mevzuatların askıya alınmasından çok hukuk anlayışındaki derin ve sürekli değişimlerle değişmiştir ve, bu bağlamda, bir önceki döneme göre kamu hukukundaki ayrıcalıklı alanlarda yasama etkinliklerinin sürekli biçimde gerilediğini de unutmamak gerekir. Özel hukuk alanında yasaları uygulatan ve yorumlayan yüksek yargı görevlisinin kararının Hadrianus dönemine kadar çok önemli bir rolü olmuştur ama Augustus’tan Severuslar iktidarına kadar senatonun etkinliği çeşitlenmiş ve zenginleşmiştir. Sezarlar halk meclislerinin faaliyetlerini büyük ölçüde senatoya taşırlar, bununla birlikte, halkın her türlü yasama mevzuatının dışına atılması daha geç bir döneme denk düşmüştür. Ve hükümdar da birdenbire yasanın tek kaynağı durumuna gelmemiştir. Buna karşılık, hukuk alanını yavaş yavaş tekeline almış, danışmanları ve hukukçularıyla birlikte bir emperyal hukuk normu geliştirmiştir ve bu hukukun hazırlanmasıyla ilgili bilgiler fermanlarda, imparatorun cevabi yazılarında, kararnamelerde, mektuplarda, senato söylevlerinde (<i>orationes</i>) bulunabilir. Severuslar hukukun “devletleştirilmesini” ve ‘<i>consilium</i>’un ağırlığıyla merkezileştirilmesini ön plana çıkarmışlardır. İmparator da kabul ettirilmesine ve yeni bir rasyonaliteyle donatılmasına katkıda bulunduğu yasalara tabidir.</p>

  <p>Belirli bir imparator kıyafeti yoktur. İmparatorun görevini ve ‘<i>maiestas</i>’ını (“üstünlüğünü”) simgelemeye uygun tek bir imparatorluk figürü söz konusu değildir. Bu bağlamda, heykeller, kabartmalar ve paralar tanıklık eder. Aynı zamanda yüksek yargı görevlisi, komutan, din adamı olan imparator, genellikle, dağıtıcısı olduğu adaleti, imparatorluğun başında Roma’nın yenilmezliğini, Tanrı tarafından seçilmiş olmanın işareti olan dindarlığı temsil ediyordu. Togası (yün ya da ketenden geniş ve uzun harmani) içinde, yüksek bir yere konmuş, kraliyet tahtında (<i>thronus</i>) değil de fildişi bir iskemlede (“<i>sella curulis</i>”, arkalıksız, katlanabilen, çapraz ayaklı) oturarak iyiliğini ve yüce gönüllülüğünü gösterir. At üstünde, bir ‘<i>adventus</i>’taymış (bir seferden sonra ihtişam içinde Roma’ya giriş) gibi, tünikli ve ‘<i>paludamentum</i>’lu, ayakta, zafer simgesi madalyalarla süslenmiş, göğsü ya da bütün bedeni zırhlı <i>imparator</i>, imparatorluğu tehdit eden tehlikelere karşı sürekli uyanık olduğunu hatırlatır. Başı kapalıdır, elindeki kutsal kâse ve tomar lütuf ve himaye gördüğü tanrılara saygısını ifade eder. Öldüğünde tanrılara eşit olan birinin tanrılaşmasının işareti olan kahramanca ve kutsal bir çıplaklık sergiler. Bu betimlemeler her durumda bilimsel bir güç retoriğine katılan farklı kombinezonlara göre farklı alanlardan alınmış nitelikleri birbirine karıştırır.</p>

  <p>Para dili uzak halkların ve yurttaşların imparatorluk kişiliklerini ve işlevlerini yakınlaştırma gerekliliğini temsil eder. Her imparator kendi temalarını ve imgelerini tercih ediyordu ama dayatmıyordu bunları. Paralardaki baş resmi ya da büst (Marcus Aurelius’tan itibaren) paranın değerinin güvencesiydi. Arada bir kullanılmalarına rağmen, “propaganda” ve “ideoloji” sözcükleri “esas olarak” imnparatorluk anlamında kullanıldıklarında geçerliliklerini yitirir. İmparatorluk gücünün açık seçik üstünlüğünün açıklanmasından daha kolay bir şey yoktu, çünkü herkes tarafından tanınıyor ve biliniyordu ve açık seçikti. Yalan, gizlilik, görev başındaki Sezar’ın zaafını ele verirdi ama bu tuzaklar ve ince oyunlar hiçbir biçimde ikna etme, eğitme ya da bir görüş ve düşünce aşılama iradesine yönelik değildi. İsteyen inanır, isteyen inanmazdı. Buna karşılık, imparatorun alçalmadan ihtişamından vazgeçmesi mümkün değildi: endişe uyandırırdı yoksa (P. Veyne).</p>

  <p><b>3. Monarşi duygusu.</b> - Sayısız devlet monarşisi köklerine rağmen, Roma imparatorluğu aynı zamanda kişisel bir monarşiydi. Augustus’un yarattığı rejime katılım hemen hemen oy birliğine dayanıyordu. Bununla birlikte, imparatorluğun imparatorluk bireyine karşı duygularını doğal kabul edilen bir krallığın esinlediği duygularla karşılaştırmak mümkün değildir. Hiç kuşkusuz, hiçbir Romalı iyilik yapma hırsı içinde olmayan, erdemli olmak istemeyen, ahlak kurallarına uymayan, çocuklarını seven bir baba gibi her yerde, elinden geldiğince düzen ve mutluluğu egemen kılmak istemeyen bir Sezar’ı anlayamazdı. Herkes ona itaat etmek zorundaydı. Yurttaşlar ve askerler her yıl düzenlenen Augustus ya da aile bireylerinin şenliklerinde sevgi ve saygılarını dile getirirlerdi. Agrippa’nın çocukları Caius ve Lucius’a, ölüm haberi halkı öfkelendiren Germanicus’a ağlanırdı. Cömertliklerle hükümdara duyulan sevgi beslenirdi. Bununla birlikte, meşruiyet kesinlikle ve sonsuza kadar tanınmış değildi.</p>

  <p>Halk nezdinde, popülarite, iyi olarak tanınma Roma’da da çok önemliydi. Plebin, elitlerin ve askerlerin imparatorluğun efendisiyle ilgili düşünceleri farklı olabilirdi. Tacitus ya da küçük Plinius’a göre, iktidar, imparatoru aristokratik erdemlerle donatmaktan hoşlanan senatörlerin denetimindeydi: ılımlılık ya da ölçülülük duygusu, ulaşılabilir biri olma, sadelik, adalet, saygı ve dindarlık, savaşçı değer kaygıları içinde olma. Kendilerine karşı iyilik ve kibarlıktan ibaret ‘<i>civilitas</i>’tan yoksun olunduğunda tepki gösteriyordu insanlar. Sezar ne kimseye miras bırakacak biriydi ne de bir krallığın sahibiydi. İmparatorluğun sağlığının görünüşte iyi olması yurttaşların beklentilerini karşılıyordu. Düzensizlik ve kargaşa riskleri, bozgun ve başarısızlık endişeleri, aşırı lüks, şiddet, otoritenin zorbaca uygulanabileceğine dair işaretler, sarayın efendisinden kurtulma arzusunu doğrulardı. Askeri amaçlar ön plana çıktığında düşüncelerin yerini askerler alırdı. Tanrıların getirdiği zafer az ya da çok kalıcı bir minnet ve şükran duygularına yol açardı.</p>

  <p>İktidarın dinsel boyutunun, Augustus’a verilen fazladan tanrısal gücün olağanüstü özellikleri yoktu. Roma imparatorluğu gibi bir imparatorluğun insanüstü niteliklere ve şansa (Latince <i>fortuna</i>, Yunanca <i>tyche</i>) sahip olması gerekiyordu: bugün sanıldığı kadar uzak olmayan tanrısal dünyayla zımni bir anlaşmaya en azından, imparatorluk kültü önceden tasarlanmış ve aldatıcı bir düzene sokma etkinliğinin enstrümanı değildi. Ölü ve kutsal bir imparatorun tanrısallaştırılması düşüncesi hiçbir biçimde bir saflık ve samimiyetsizlikle ilişkili değildi. Tanrılar arasında bulunması kabul edilmiş olsa da, imparator, Jupiter ya da Mars’la eşdeğer değildi. Göreve layık görünmek ve kuramsal olarak gerektirdiği liyakatlara sahip olmak yurttaşları özel bir saygıya davet ediyordu ve tanrısal sahipler tarafından şımartılmış Roma’nın ve imparatorluğunun büyüklüğüne yararlı bir saygınlık sağlıyordu. Resmi dinin tamamlayıcı parçası canlı imparatorlara hitap eden ölü imparatorlar kültü, ‘<i>imperium</i>’a bilinçsiz bir itaat duygusunu değil, bilinçli bir ifadeyi, evrenin düzenine uygun düzenli bir dünyayı koruyabilmek amacıyla kurulmuş bir iktidar ve yurttaşlar arasında örülmüş olan ince ilişkilerin açık seçik formülasyonunu yansıtır.</p>

  <p>Bir imparator için her şeyi yapmanın ve her şeyi denetlemenin mümkün olmaması hükümdarı sürekli gerilim ve baskı altında tutuyordu. Şartlar yavaş yavaş görev paylaşımı gerekliliğini getirdi ve alt sınıflardan “Sezar” olarak atanan (Vespasianus döneminde Titus, Nerva döneminde Traianus) bir yardımcıyla ya da Augustus unvanlı bir meslektaşla işbirliğine gidildi. Askeri kriz dönemleri ve bu krizlerle birlikte görevi kötüye kullanma vakıaları bu alışkanlıkları ve uygulamaları güçlendirdi. Senatonun Augustuslara karşı bir denge oluşturamadığı bir ortamda görev birliği kişisel bir iktidara ağır basıyordu. Savaşların rastlantılarına tabi olan, başkomutanlık ve komutanlar tarafından gözetilen, şu ya da bu imparatorun temsil ettiği imparatorluk yurttaşlardan uzaklaşma eğilimindeydi ve gökyüzünün efendilerinden güvence bekliyordu.</p>

</body>

</html>