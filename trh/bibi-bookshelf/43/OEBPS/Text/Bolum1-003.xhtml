<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>

  <h2 id="TOC_2_3"><b>II. İşlevi olan monarşi</b></h2>

  <p>Roma’nın emperyal gücü Capitolinus’ta yaşayan Jupiter’in himayesiyle oluşmamıştır. Augustus egemenliğinin temeli olarak askeri etkinliğin ve zaferin rolüne rağmen, Roma monarşisi, biraz Nil Nehri gibi, sınıflandırma söz konusu olduğunda iyi tanımlanamayan bölgesel gerçekliklerin, çeşitli kaynakların yönlendirdiği bir rastlantının ürünüdür. Augustus’un kişiliği ve siyasal anlamı, öğretisi olmayan bir projenin, yazılı anayasası olmayan bir rejimin başarılı olmasında çok önemli bir rol oynamıştır. İmparatorların olayların akışına göre, önceden kestirilemeyecek bir biçimde iş başına gelmesi imparatorluğun kurucusunun rahatlığının ve pragmatizminin bir işaretidir.</p>

  <p><b>1. Temeller.</b> - Augustus’un emperyal bir monarşi yaratmasının iki özelliği vardır: cumhuriyeti hükümdarın (yurttaşların “birincisi”) otoritesine teslim etmek ve kurumlarını da yok etmemek; iktidar tekelini lideri çevresinde bir araya gelmiş bir aile olan Sezarlar yararına güçlendirmek. İç savaşlar kopuşu kolaylaştırmıştır. Bu iç savaşlar senato cumhuriyeti geleneklerini, halkın oylarının etkili olduğu Roma siyasal dünyasının kurallarını sarsamamıştır. İmparator senatonun ve kent ‘pleb’inin, eyaletlerde yaşayan Romalılar’ın, Roma ve çevresindeki askerlerin ve eyaletlerdeki askerlerin tepkilerini değerlendirmek zorundaydı. Yakın zamanlarda Betica’da bulunan bir metinde açıklanan düşünceler de bunlardır: Konsül Calpurnius Piso 20 yılında senatörler tarafından Germanicus’u zehirlemekle ve bir iç savaş çıkarmaya çalışmakla suçlanmıştır. Sitenin geleneksel unsurlarına senatörler, süvariler, otuz beş kabileden oluşan kent plebi sadakatleri dolayısıyla şükran duyguları ifade edilmiş, ayrıca eyalet merkezleri ve lejyon kampları kararnamenin yayınlanması konusunda muhataplar olarak görülmüştür. Roma iktidarı emirleri altında bulunan birliklere dayanan muhtemel hasımlarının isyanından korkuyordu. Bütün imparatorlukta yurttaşların konsensüsü devletin işlerinin iyi yürüyebilmesi için gerekli görülüyordu.</p>

  <p>Augustus gerektiğinde uzlaşmacı ve ölçülü davranmayı bilmiştir. Bu tavrıyla bir yığın anlaşmazlık ve hoşnutsuzluğu tamamen ortadan kaldırmasa da hafifletebilmiştir. Senatörlerin bir bölümünün muhalefetine rağmen otorite kurabilmiş ve kendi “ailesi”nin ya da ‘<i>domus Augusta</i>’nın, yani çıkarlar çevresinde akrabalık bağlarıyla kurulmuş geniş bir ailenin üstünlüğünü kabul ettirmiştir. Ayrıca, sosyal ve ahlaksal alanda, senato aristokrasisinin değerlerini, ataların geleneklerini ya da <i>mos maiorumu</i> yüceltmiş, bir yandan da etkili önlemlerle birey için gerekli olan ve bireyin ancak imparatorluğun efendisinin yüksek iradesiyle var olabileceği unsurlara yeni bir düzen getirmiştir: yönetim, Roma’nın ve eyaletlerin idaresi, din ve askerlik mesleği. İÖ 44’te Sezar’ın kutsallaştırılmasına dayalı imparatorluk kültü imparatorluğun sonuna kadar sürmüştür. İmparatora, dinsel alanda, restorasyondan sonraki cumhuriyetteki mevkisine eşdeğer bir yer verme gerekliliğiyle doğrulanmış, yaşayan Augustus’a verilen dinsel payeler ölümünden sonra, 19 Ağustos 14’te, Campania’da, Nole’de kutsallaştırılmasıyla sonuçlanmıştır. İmparatorlar kültü Roma dininin emperyal parçasından başka bir şey değildi. Tanrıların seçilmiş muzafferi, Sezar’ın meşru varisi ve evlatlığı hiçbir senatör servetinin ulaşamayacağı zenginliklerin sahibi Augustus, yurttaşlar ve elitler tarafından kabul edilen monarşik bir üslup yaratmıştır.</p>

  <p><b>2. Uyarlanma.</b> - İktidarı uygulama biçimini imparatorun kendisi belirliyordu. Tiberius döneminden (14-37) başlayarak rejimin önemli olmadığı ortaya çıkmıştır. Caligula’nın (37-41) ölçüsüz vahşeti, Claudius’un (41-54) tuhaflıkları, Neron’un bunalımları (54-68) esnek ve uyumlu Augustus’un sabırla gerçekleştirdiği incelikli eserin tehlikeye düşürülmesi için yeterli olamazdı. Sadece ortam çok fazla gerginleştiğinde düşmanlıklar açığa çıkıyordu. Bir komplonun gerçekleşebilmesi için senatonun komutanlarla ve, hiç kuşkusuz, aile bireyleriyle bir araya gelmesi gerekiyordu. Tiberius ve Claudius’un sabırsızlık kurbanı olmadıklarını ve ecelleriyle öldüklerini gösteren bir kanıt yoktur. Caligula 28 yaşında öldürüldü. Neron yaklaşık on üç yıl imparatorluk yaptıktan sonra 9 Haziran 68’de, 30 yaşında intihara zorlandı. Her durumda, birtakım boş ve doğru düşüncelere rağmen, hiç kimse imparatorluğu ciddi olarak yıkmayı düşünmemiştir. Neron’un ölümü bir yüzyıldan beri uzaklaşmış gibi görünen bir tehlikeyi, iç savaş tehlikesini doğurmuştur. Varisin ya da selefin kesinlikle kabul ettiği, önderin ya da askerlerin oybirliğiyle onayladığı birinin olmadığı durumlarda adaylar çoğalır. Germania lejyonları Vespasianus’u tercih eden doğu lejyonlarıyla birleşmiş Tuna lejyonları karşısında kendi liderlerini zafere götüremezler.</p>

  <p>Muzaffer Flavianus (T. Flavius Vespasianus) yeni koşullarda güvenoyu alır. Augustus gibi, imparatorluğu ve imparatorluğun düzenini sağlıklı bir yapıya kavuşturması gerekmiştir (69-79). Iulio-Claudianus’lar gibi Romalı değil İtalyalı (Sabin ilindeki <i>Reate</i>’de doğmuştu) olan Vespasianus etkin taşra elitlerinin taleplerini karşılamış, iç savaşların zayıflattığı unsurları güçlendirmiş, Augustus’un yarattığı ve hiçbir muhalefetin karşı çıkmaya çalışmadığı monarşiye sadakatini dile getirmiştir. “Halk oyunları” için kent merkezindeki ilk taş bina olan Colosseum’un inşa edilmesi (P. Zanker), herkeste imparatorun yurttaşlarını önemsediği ve onlar için pahalı ve gösterişli anıtlar dikebileceği düşüncesini doğurmuştur. Bir hatıra para basımıyla birlikte bu eserin açılışını yapmak, 80 yılında, yüz gün gösterilerinde büyük oğlu Titus’a (79-81) düşmüştür. Eseri tamamlayan ise kardeşi Domitianus (81-96) olmuştur. Bu dönem, Caligula ve Neron döneminin en kötü safhalarını andırır. Domitianus’un yakınları, senatörler korku içinde yaşamaya başlarlar, çünkü imparator kendisine karşı sürekli komplolar düzenlendiği saplantısı içindedir. Gücünün kendisine sağladığını sandığı otorite ve kutsal erdemleri kimseyle paylaşmak istemeyen Domitianus, her şeye rağmen, istikrarlı ve barış içinde bir imparatorluk bırakmıştır arkasında. Yönetim ve yurttaşlık hakları alanında babasının görüş ve düşüncelerini hayata geçirmeyi sürdürmüştür. Traianus onun başlatmış olduğu birçok etkinlikten yararlanmıştır.</p>

  <p>Domitianus’un 18 Eylül 96’da öldürülmesinden sonra artık yaşlanmış olan Nerva (96-98) imparator olur. Traianus’un (98-117) oybirliğiyle seçilmesi ve benimsenmesi imparatorluğa taşra kökenli ilk senatörün gelişi anlamını taşır: M. Vilpius Traianus Betica’daki <i>Italica</i>’da (Sevilla yakınlarındaki Santiponce) doğmuştu. Sonraki kuşaklar onu muhteşem bir fatih olarak tanımışlardır; Roma’nın merkezindeki muazzam forumun bir sütununda yansıyan bir ihtişamdır bu. Traianus 115-117 arasında Cyrenaica, İskenderiye ve Judea’da patlayan bir Yahudi ayaklanmasını bastırmak zorunda kalmıştır. İtalya’yı güçlendirmek ve onu hak ettiği yere getirmek istemiştir. Senatörlerin saygı duyduğu bir imparator oldu, isabetli bir seçim olduğunu gösterdi, iyi yöneticiler olan seçkin senatörlerin güvenini kazandı.</p>

  <p><b>3. Olayların gelişimi.</b> - Traianus, üvey babası Nerva’nın başlattığı Antoninuslar döneminin doruğu kabul edilir. Hadrianus (117-138) ve Antoninus Pius (138-161)barış ve Roma uygarlığının ihtişamının temsilcileridir; bu uygarlık içinde elitlerin zenginliği ve itibarı yüksek kültür düzeyiyle uyum içindeydi. Filozof imparator Marcus Aurelius en talihsiz imparator olarak kabul edilir. Onun döneminde imparatorluk unutulmuş gibi görünen bir yığın talihsizlikle karşı karşıya kalmıştır: salgın hastalıklar, ölüm oranının artması, doğum oranının düşmesi, dış tehditler, imparatorlukta tahribat yaratan saldırılar, görevi kötüye kullanma vakıaları, iktisadi durumun zorlaşması. Babası imparatorken doğan oğlu Commodus babasının ve Tuna ötesine saldırılar düzenlenmesinden yana olanların peşinden gitmedi. İmparatorluğun kaderinden çok kendi tanrısal düşleriyle ilgilendi, arenada seyircilerin karşısına çıkmaktan ve kendisini Herkül gibi göstermekten çok hoşlandı yaşamı boyunca. Kendisine karşı düzenlenen bir komplo sonucu delirdi. Yanındaki danışmanlar ve yüksek devlet görevlileri kusurlu bulunmadı.</p>

  <p>Severuslar dönemi (193-235), senatör Dion Cassius’un deyişiyle, “altın çağ”ın karşısında “demir imparatorluk çağı” içinde yer alır. Bununla birlikte, gerçekten senatörlerin ve onların peşine takılmış olanların karşısında etkin ve saygın bir iktidarın kurulması düşüncesi ağır basmıştır. Devlet hükümdar lehine yeniden düzenlenmiş ve kaynaklar Roma ve imparatorluk gücünün hizmetinde seferber edilmiştir. Daha önceki dönemde demografik ve parasal konjonktürün olumsuz olduğu anlaşılmaktadır. Afrika gibi bazı eyaletler belki de hiç bu kadar refah içinde olmamışlardır. İmparatorlar açısından dış sorunlar iç sorunlara ağır basmıştır kesinlikle. Zafer, egemenlik, imparatorluğun genişlemesi her şeyden önemliydi ve ihtişam ve koşulların esinlediği bir siyasetten farklı bir siyasetin eksikliğini belirtiyordu. Başarısızlıkların bedeli ağır oluyordu. Her yerde savaş tehlikesi vardı. Bu tehlikeye karşı bir süreden beri eyalet orduları yeterli gelmiyordu.</p>

  <p>Maximinus’un (235-238) imparator oluşuyla asker-imparatorlar dönemi başlamıştır. Afrika’nın ve sivil elitlerin direnişi Gordianuslar’ı (238-244) iktidara taşır. Barış dönemi kısa sürer. Tüm suiistimallerin kaynağı lejyonların kuşkuculuğunun arkasından gelen zincirleme bozgunlar kaçınılmaz olur. 235-284 arasında yatakta ölen bir imparator yoktur. Düşmanlıklar ve iç savaşlar atbaşı gider. Yaşamak her zamankinden daha tehlikeli olmuştur. Sınırlardaki eşzamanlı ve sürekli saldırılar imparatorluğun, hükümetin ve yönetimin yapılarını kırılganlaştırır. Roma imparatorluk gücünün kurtarılması ve korunması yoğun biçimde kararlar alınmasına yol açar ve gerçekten eyaletlerin birliğinin güvencesi olan bir iktidarın otoriter karakterinin bölünmesi ve aynı zamanda daha monarşik, tanrılara ve müdahalelerine her zamankinden daha dikkatli olması gerekir. Roma kenti imparatorların sürekli ikametgâhı olmaktan çıkmıştır.</p>

  <p>Tam anlamıyla doyurucu bir kronolojik dönem yoktur artık: 235, 260, 284 yıllarında, yıkılmaya mahkûm bir Geç İmparatorluk’la karşılaştırılmak istenmeyen bir Erken İmparatorluk’un olası sonunu herkes kendine göre haber verir. Ortaya çıkan değişiklikler ani kopuşlar oluşturmaz. II. yüzyıl imparatorluğunun soylu mirasçısı olan ama geçmişteki büyüklüğünden vazgeçmeyen IV. yüzyıl kesinlikle gökyüzünde oturanların görünmez dünyasıyla aynı yüze, aynı hırslara, aynı ilişkiye sahip değildir artık.</p>

</body>

</html>