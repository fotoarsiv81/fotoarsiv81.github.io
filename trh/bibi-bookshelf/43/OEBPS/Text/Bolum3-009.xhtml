<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>

  <h2 id="TOC_4_2"><b>I. Halklar ve toplumlar</b></h2>

  <p>Halklar imparatorluğu, üstünde fatihlerin egemenliklerini inşa ettikleri temeli oluşturur. Bu boyut Romalılar’ın yönetim sınıflandırmaları ve yapılandırmaları arkasında silinmiş gibidir. Bir hayalden başka bir şey değildir. İmparatorluğun tümünün ya da bazı bölgelerinin nüfusunun dökümünü veren, bilinen istatistik belgeleri yoktur. Mezar yazıtları dışında, bazı papirüslere eklenmiş Ulpia “ölümsüzlük tablosu” (<i>Digesta</i>, 35, 2, 68) ölüm oranı ve yaşam süresinin kısmen varsayımsal değerlendirmeleri için malzeme sağlar. Nüfus sayımları sınırlıdır ve yorum sorunları çıkarır. Eyaletlerde, ilke olarak her on dört yılda bir yapıldığı konusunda Mısır örnek gösterilebilse de aslında sadece -büyük olasılıkla koşullar gerektirdiğinde imparatorluk yönetimi resmi nüfus sayımı uygulaması yapıyordu. Bu konuda neredeyse hiçbir şey bilemiyoruz. Niteliksel veriler biraz daha inandırıcıdır. Mümkünse eğer doyurucu bir antik demografinin yaratılması gerekmektedir.</p>

  <p><b>1. Bir halklar mozaiği.</b> - Strabon ve Büyük Plinius’a göre imparatorluğa entegre edilen etnik grupların sayısı yüzlerle ifade ediliyordu ve bunlar bölgeleri, sınırları pek belli olmayan küçük, özerk birliklere ayırıyorlardı. Roma imparatorluğu, yavaş yavaş, Helenizmin baskın çıktığı için en çarpıcı unsurunu oluşturduğu farklı bölgesel kültür alanlarını özümsemişti. Yaşanan dünyanın coğrafi betimlemeleri çoğu zaman İber Yarımadası’ndan başlıyor ve akrep ve yelkovan istikametinde dönerek Kuzey Afrika’da son buluyordu. Yunanlılar’ı ve İtalya’yı ayrı tutan bu şemaya göre, kabataslak bir biçimde Germen halklarıyla da ilişki içinde bulunan İber alanı ve Kelt alanı, Illyrialılar’ın ve Trakyalılar’ın Tuna ve Balkan alanı, dilleri ve lehçeleri karışık, Helenize olmuş halkların Anadolu alanı (Karya, Lidya, Phyrgia, Kappadokia, Galatia vb.), İranlılar ve Persler, İbrani alanından farklı olan Arami alanı, Samiler (Suriyeliler, Yahudiler, Araplar), Eskilere göre Asya’da olan Mısır, Numidialılar ve Mağripliler gibi Libyalı-Berberi halkından oluşan Kuzey Afrika ve Kartaca alanı ayrımı yapılabilir. Kartaca gelişmesi sırasında etkisini batıya, okyanusa kadar genişletmişti. Helenistik bir devlet olan eski Fenike kolonisi aynı zamanda bölgede sanıldığından çok daha güçlü bir biçimde kök salmış olan Helenizme de aracılık etmiştir. Augustus döneminde Roma dünyası haritasına ekonomik, sosyo-kültürel ya da insani ölçütlerle belirlenen hiçbir bölge eklenmemişti. Uzak bölgelerde, her yerde farklı kültürler, siyasal sınırların farkında olmaksızın yan yana yaşıyorlardı. Romalılar da farklı kaynaklardan alınmış bir insanlık idealini taşıyorlardı. Yunanlıların, aynı zamanda Keltler’in, Kartacalılar’ın, İberler’in, Mısırlılar’ın ya da Sami halklarının ne kadar barbar olduklarını kabul etseler de, onlarla saygı gösterilmesi gereken yüce bir mirası ve geleneği paylaşıyorlardı. Ülkeleri fethedilen insanların Roma’nın üstünlüğünü hissetmesinde ve bunu küçümseyici bir tavırla ifade etmesinde bir çelişki yoktur.</p>

  <p>Roma bayrağı altında bir araya gelmiş birçok topluluk heterojen örgütlenme biçimlerinin mirasçılarıydı. Bozguna uğrayan Helenistik monarşiler ya da aristokratik Kartaca rejimi ayakta kalamamıştı. Roma’nın müşterileri ya da müttefikleri olan küçük krallıklar, yerel hanedanlar, savaşçı bir aristokrasi tarafından yönetilen halklar, kabileler ya da etnik federasyonlar boyun eğdikleri kralların ya da efendilerin çöküşü sırasında özerkliklerini koruyabilmişler ya da belli bir özgürlük sağlayabilmişlerdi kendilerine. Yunan siteleri ya da Kartaca bölgesi muzaffer gücün vesayeti altında tarihlerinin yeni bir evresini başlatmışlardır. Augustus, Sezar siyaseti uzantısında site taklidi yerel bir örgütlenmeyi teşvik etti ve cumhuriyetin fetihleri sırasında koşullardan doğmuş kategorileri basitleştirdi. Kendilerine arazi verilen eski muhariplerin eyaletlerde sömürge siteleri kurmaları örnek gösterilir bu bağlamda. Savaşlar sırasında halkların ya da çeşitli toplulukların tavırları onların başka bir siteyle birleşmeleri ya da o siteye tabi olmaları yoluyla tanınmaları ya da tamamen yok olmalarıyla sonuçlanmıştır. İklim, bitki örtüsü ve gelenek göreneklerin incelikten yoksul olması nedeniyle düşman kabul edilen bölgelerde dağlı ve Akdeniz geleneklerinden uzaklaşmış halklar titiz bir denetime tabi olmuşlardır. Güçlükler çoğu zaman tam anlamıyla yerleşememiş ya da yeni gelmiş topluluklardan kaynaklanıyordu. İmparatorluk döneminde göçler Britanya, Germania, Tuna boyu, doğu, Mısır ve Afrika çölleri çevresinde, barışın sağlanmış olduğu bölgelerde gerçekleşiyordu. III. yüzyıldaki askeri ve siyasal krizler döneminde Kuzey Afrika bir fetih bölgesi olarak kalmıştı.</p>

  <p>Roma vokabülerinde <i>natio</i> ya da <i>gens</i> sözcükleri site örgütlenmesinde yabancı halkları belirtmek amacıyla kullanılırdı. Her iki sözcük de aile ve akrabalık bağlarının öteki toplumsal bağlara üstünlüğü düşüncesini ifade ederdi: <i>natio</i> doğum yoluyla ait olunan grubu, aynı zamanda doğum yerini belirtirdi; muhtemelen, Yunanca ‘genos’tan gelen <i>gens</i> sözcüğündeyse daha sosyal bir boyut vardı ve gerçek ya da kurgusal ortak bir atayla akrabalık ilişkisi içeriyordu bu kavram. Akrabalık kalıcı bir ilişkiyi belirliyordu. Aile sistemi egzogamik (dış evlenmeli) evlilik ilişkileri dolayısıyla babaerkil ve anaerkil ilişkileri kapsıyordu. Erkek yoluyla akrabalık baba soyunu, doğal akrabalıklar çift taraflı akrabalığı temsil ediyordu. Anasoylu zincirlenme ya da ana tarafından akrabalık yoluyla zincirlenme biyolojik ailelerin ötesine taşan birçok “soy” oluşumunu desteklemiştir. Roma İmparatorluğu döneminin belgeleri bu sosyal yapılanma biçimlerinin sürekliliğini gösterir. Yaygın aileleri çağrıştıran doğal akrabalıklar özellikle İber Yarımadası ve Keltler’le ilgili belgelerde yer almıştır. Bir Roma eyaletinin karmaşık sosyal ve bölgesel gerçeklikleri akrabalık ve dahası yerleşim bölgesi aracılığıyla homojen akrabalıkların varlığı düşüncesini engeller. Kayıtlarda yer alan doğal akrabalıklar sivil ve etnik olmayan bir örgütlenme bağlamında ve daha kesin bir biçimde dağınık bir akrabalığa gönderme yapar gibidir. Bu akrabalıklar, çift taraflı olmalarına rağmen, kesinlikle babasoylu zincirlenmeyi ön plana çıkarıyorlardı kuşkusuz ve bu da bir “ego”yla desteklenen akrabalık ilişkileri gerçekliğini kabul edilebilir kılıyordu. Bu geniş aile grupları ve yüzyılda bir yenilenmeleriyle bağlantılı konukluk uzlaşmaları akrabalıkların sosyal yararları üstünde durur. Saygınlık ve güç unsuru olan doğal akrabalıkları ya da ortak bir atayla olan akrabalıkları gündeme getirmek, adalet ya da koruma, hatta kültlerle ilgili siyasal evrime uyarlanmış stratejiler içinde yer alıyordu.</p>

  <p>Göçler, melezleşmeler ve fethedilen ülkelerin halklarının Roma dünyasına entegre edilmesiyle ortaya çıkan yenilikler kimliklerine bağlı ve bundan vazgeçmeme özgürlüğü olan halkların yavaş yavaş değişmelerinin koşullarını yaratmıştır. Akrabalık referansı bir gruba aidiyet yapısının temel gücünü yansıtıyordu; bu yapı içinde dayanışmacılığı barındırıyordu ve kaybolması öteki örgütlenme ve ilişki biçimlerine geçişlerle programlanmış değildi. Bu etnik toplulukların kendileri de karışıktı. Roma İmparatorluğu’nun bir heterojen halklar topluluğu oluşturduğu yadsınmaz bir gerçektir. Demografik gerçeklerle ilişkili -yaklaşık bile olsa bir fikir sahibi olmak çok hassas bir konudur.</p>

  <p><b>2. Saymak: hesaplar ve yanlış hesaplar.</b> - İki temel eğilim karşıtlaşır: minimalistler ve maksimalistler. Hesaplamalar birtakım zayıf işaretlerden hareketle dolaylı tartışmaları temel alır. C. Jullian’a göre, Galya’nın toplam nüfusu 20 milyondu ve bu rakam XVII. yüzyıl Fransa’sı için de geçerlidir aynı zamanda. Bu tahmine karşı, aşırı bir tepki sonucunda, 6-8 milyon rakamları çıkmıştır ortaya. Kimi zaman da 10-12 milyon rakamları verilmektedir. Bu tahminler beyinlerdeki imgelere bağlıdır: kaynaklar, beslenme rejimi, stoklama olanakları, hijyen, tıp, bölgesel refah ve faktörleri, kuşakların yenilenme oranları, kadınların doğurganlığı, çocuk ölümleri, yaşla ilgili grafikler vb. Bu bağlamda, temkinli olmak ve daha sonra Roma İmparatorluğu’na uygulanabilecek hiçbir demografik modeli ön plana çıkarmamak gerekir. Ne gelişmekte olan bir devlet ne de XIV. Louis dönemindeki Fransa krallığıyla karşılaştırılabilecek bir toplum olan Roma dünyası Roma’nın ya da eyaletlerin beslenme kurumlarının düzenleme mekanizmalarına uyuyordu. Zar zor katlanabildikleri bir gerçekliği karartmaya hazır ahlakçıların sanatının bir köşesinde duran renkli ve çekici klişe tuzaklarına düşmemek gerekir. Öte yandan, kentlerin gelişmesi ve imparatorluğun ilk iki yüzyılındaki görünür refahın sonucu genel ve halk tarafından desteklenen bir büyüme olmamıştır; bu halka, çelişkili bir tavırla, daha sonraki dönemde yeni bir kalkınma hamlesi olması gereken bir dönemde savaşlarla ağırlaşan ve kökeni salgın hastalıklar olan demografik çöküntü gibi bir sonuç empoze edilmiştir (E. Lo Cascio).</p>

  <p>Mezar yazılarından hareketle bir yaş ortalaması saptaması yapılması ya da bir +1 kuşağının yüzde 50’sinin öldüğü bir döneme denk düşen yaşam süresi kavramıyla sonucu dengelemek, genellikle 22-30 yıllık bir yaşam süresi düşüncesini ileri sürmek kesin sonuçlara götürmez. “Yaşama tablosu” başka bir yaklaşımı mümkün kılmaktadır. Ortalama yaşam süresi bireylerin ulaştıkları yaş dikkate alınarak saptanmalıdır; bu demektir ki, bir erkek doğduğunda 20.4 yaşını aşmamış, bir kadın da 22.5 yaşında kabul edilecektir, ama onluk diziler yükseldikçe hedeflerde belirgin değişmeler oluyordu. 30 yaşında bir erkeğin önünde 23.9 yıl ve bir kadının da 26.1 yıl kalıyordu yaşanacak. Yaş ilerledikçe yaşlanma şansları da artıyordu ve sonuçta belli bir yaş grubunun yüzde 6’sı 60 yaşını geçiyordu. Kesinlikle çok yüksek olan çocuk ölümleri dışında, 40-50 yaş arasında dönülmesi çok zor olan bir dönemeç vardı. Nihayet, doğum sırasında ölümler nedeniyle önceleri kadınların aleyhine, daha sonra lehlerine olan, erkek-kadın oranında eğilimin ters dönmesine rağmen çok çarpıcı bir yön değiştirme olgusu yoktur: elli yaşına ulaşmış bireyler arasında bir erkeğe karşılık üç kadın 90 yaşına kadar yaşıyordu. Sosyal statü değişiklikler getiriyordu. Avantajlı maddi koşulları gereği kuramsal olarak uzun bir yaşam süresine sahip olmalarına rağmen, erken ölümler bunları da buluyordu. Meslek ve kent yaşamının getirdiği yorgunluklar bir açıklama getirebilir bu konuda belki. Pahalıya mal olduklarından sürekli izlenen ve denetlenen köleler yoksul yurttaşlardan daha uzun yaşıyorlardı.</p>

  <p>Roma kentinde bireysel koşullar her yerden daha kırılgandı ama kent yaşamı, hiç kuşkusuz, köy yaşamına göre daha iyi olanaklar sunuyordu. Şair Horatius sonbahar ateşlerinden (tifüs) ve yaz sonu ateşlerinden söz eder. Kış en sağlıklı mevsimdi. Ölüm yıl içinde bir dağılım gösterirdi. Vebadan çok kolera, dizanteri, şarbon hastalığı, tetanoz ve çiçek hastalığı, 165 ve 189 yıllarında görüldüğü gibi, belli olmayan zamanlarda kırıp geçiriyordu insanları. Genel kabul gören bir görüşe göre, çoğu zaman ifade edildiği gibi, tıp o kadar yetersiz değildi; kazılardan çıkan kapaklı şişeler, göz hastalıklarına karşı reçeteler, Roma’nın bir özelliği olan askeri hekimlerin varlığı ve Roma’da disiplin eğitimi veren Galianus’un (129 ya da 130-200) yapıtları vb. imparatorlar ve aristokratlar tercih ettikleri hekimlerden hizmet alıyorlardı. Köylüler daha çok köy hekimlerine başvuruyorlardı. Çok varlıklı olmayan insanlar bile sadece tahılla yetinmiyorlardı. Nüfusun büyük bölümü eti ancak şenliklerde yiyebiliyordu ama sanıldığı kadar kıt bir gıda maddesi değildi et. Meyve, sebze, deniz ürünleri bölgelere göre beslenmeyi tamamlayan unsurlardı. Bu alanda ordu ayrıcalığa sahipti. Askerlerin konakladıkları yerlerde yapılan kazılarda tüketilen gıda maddeleri açısından gerçek anlamda bir çeşitlilik görülmüştür.</p>

  <p>Göz önünde bulundurulması gereken parametreler yerlere ve dönemlere göre çok fazladır, bu nedenle, her türlü demografik yapı ve hareketi kavrayabilmek kolay değildir. Temel alınan hiçbir hesaplama tatmin edici olamaz. Bu rakam, büyük olasılıkla, II. yüzyılda 60-100 milyon arasıdır. Bu anlamda, 80 milyon, sadece bilinen sayısal verileri, site sayısını ve oldukça uygun bir çevreyi dikkate alan bir büyüklük dağılımıdır; bu bağlamda, Roma kenti özel bir durum arz eder. Afrika ilk iki yüzyılda çok güçlü bir gelişme gösterebilmişse de, Yunanistan imparatorluğun kuruluşundan önce durgunluk dönemine girmiş ve bu dönemde bu durgunluğu sürmüştür. Kazılar dikkate alındığında, Galya ve İber Yarımadası olumlu bir konjonktür izlenimi bırakmaktadır.</p>

  <p><b>3. Sosyal sınıflandırmalar.</b> - Bütün imparatorlukta bulunan on binlerce mezar taşı yazısı, Cicero’nun ve hukukçuların yazıları, imparatorluk döneminde çekirdek ailenin yaygınlaştığını göstermektedir. Yasal evlilik aile yapısının ve çocuklar üstündeki baba otoritesinin (<i>patria potestas</i>) temeliydi; bu otoriteyi hukuken sadece babanın aileyi bırakması ya da ölümü kaldırabilirdi. Roma’nın denetimindeki bölgelerde Roma yurttaşlarının evrensel varlığı, Latin hukukunun batıda yaygınlaşması, doğuda Yunan hukukunun egemen olması ana-babalar ve çocuklar temelinde bir aile örgütlenmesine yardımcı oluyordu ama Yahudiler çokeşlilikten vazgeçmediler. Evliliklerin amacı, soyu sürdürmenin ötesinde, mirasın düzenli biçimde aktarılmasıydı. Bu şekilde tanımlanan aile çift taraflı bir sistem ya da doğal akrabalık sistemi içinde yer alıyordu. Augustus döneminden itibaren başlayan yumuşamalara rağmen, kadınlar ve kızlar, sadece topluma hizmet bağlamında kariyer açısından değil, veraset düzleminde de kocalardan ve erkek çocuklardan aşağı kaldılar. Sadece her şeye rağmen vesayet altında bulunan dulların vasiyet etme hakları vardı, çünkü bu durumda onlar mülklerin kaçınılmaz aktarımı konusunda kuşaklar arasındaki temel bağı oluşturuyorlardı. Bununla birlikte, kız çocuklar da erkek çocuklar da adil bulmadıkları bir baba ya da ana mirasına karşı çıkabilirlerdi. I. yüzyıldan başlayarak mezar taşlarındaki sıfatlar ve duygusal nitelemeler baba otoritesinin gelişmesi konusunda hiçbir açıklama getirmez, aynı şekilde, aile ilişkileri ve duygusallık bağlamında bir değişiklik olduğu düşüncesini destekleyen herhangi bir bilgi yoktur. <i>Fides</i> (güven, insana değer verme) ve ödev düşüncelerde her zaman ağır basar genellikle. Çok yaygın bir yaşam biçimi olan evlenmeden birlikte yaşama açıklama getiren bir unsurdur bu bağlamda. Kadınlar, bireysel olarak ve toplumsal bağlama göre, imparatorluk ve senato çevresi dışında, içinde bulundukları koşullara göre daha etkiliydiler.</p>

  <p><i>Familia</i> özellikle aile çekirdeği değil, ev, ev hali anlamına geliyordu. Eski zamanların alışkanlığı olan köleliğin gelişmesi cumhuriyetin sonunda fetih savaşlarının bir sonucu olmuştur. Yunan dünyasında da yaygın olan bu olgu özellikle İtalya’yla ilgilidir. İmparatorluk döneminde Galya’da, Afrika’da ya da Anadolu’da ve başka bazı bölgelerde nispeten az köle olduğu sanılmaktadır, ancak bu durum uzak eyaletlerde köle ticaretiyle ilgili etkinlikleri engellememiş ve bu bölgeler merkeze köle sağlayan rezervuarlar olmuşlardır. Romalı köle yasal olarak özgürlüğünü kazanması için gerekli koşulları yerine getirdiğinde özgürlüğüne kavuşabilirdi. Eski efendisinin hukuksal durumunun mirasçısı olan özgürlüğüne kavuşmuş köle, efendisinin aksi yönde bir kararı olmadıkça, ona bağımlı kalırdı. Tam anlamıyla özgürlük, masumiyet ve samimiyet sadece çocuklara özgüydü. Kişisel özgürlüğün bölünmesi toplamsal bütünlüğü de bölüyordu. Siyasal statü ikinci plandaydı: I. yüzyılda Roma yurttaşı olmak bir ayrıcalıktı ve büyük bir kitlenin özlemiydi bu. Toprak ve kentlerdeki mallardan oluşan servet durumu, cens, kaçınılmaz biçimde, özgür olan yurttaşların sosyal sınıflandırmasının temelini oluşturuyordu. Buna servet hiyerarşisini bozabilecek liyakat ve ahlak ölçütleri ekleniyordu. Augustus döneminden başlayarak, sınıflandırma, imparatorluk bölgelerinin ve toplumlarının tümüyle ilişkiliydi: en üstte veraset yoluyla senatörlük düzenini oluşturanlar, senatoya girme hakkını kazanmış olanlar ve aileleri vardı, daha sonra şövalyeler ya da süvari sınıfına mensup olanlar, kişisel olarak imparatorluk beratına sahip olanlar (ama bir süvari çocuğu da büyük olasılıkla elde edebilirdi bu hakkı) gelirdi. Bunlarla pleb (Roma toplumunda en kalabalık sınıf) arasında büyük bir ayrım vardı ve Roma plebliği ayrıcalıklıydı. Plebler arasında da büyük bir eşitsizlik vardı. Çok yoksullar ötekilerden daha güçlü bir himaye altında değillerdi ve hak sahipleri listelerinde öncelikleri yoktu kesinlikle. Devletin gıda yardımı ve şenlikler konusunda sağlamayı taahhüt ettiği avantajlar tüm Roma insanlarına yönelikti: fatihlerin torunları için bir onur meselesiydi bu. Bu arada, bir “siyasi buğday” lafı da dolaşır ortalıkta. Yabancılar ya da gezginler, ne kadar zengin ve kültürlü olurlarsa olsunlar, hukuken ve fiilen aşağı sayılırlardı.</p>

  <p>Toprak sahibi olmayan insanın sosyal saygınlığı da yoktu. Miras olmadan ve belli bir yaşama gelmeden soyluluk unvanı da söz konusu değildi. Ataların değeri, tüm toplumda ses getiren eylemlerle elde edilen şöhret, bir soyun ya da, dahası, akrabaların saygınlığını beslerdi. Soylu bir ‘<i>domus’un ‘atrium’unda</i> portrelerle (<i>imagines</i>) ve kurdelelerle süslü soy ağaçlarıyla (stemmata) dolu dolaplarda ailenin anıları korunurdu. Siteye hizmet etmek esastı. Servet senatöre bulunduğu yerini hakkını verme, yüksek devlet görevlerine, askerliğe, Roma ve eyaletlerin meselelerine eğilme olanakları sağlamalıydı. Senato düzeyinde unvanlara sahip olanların (en fazla 600 senatör ve 2.000-3.000 üye) tümü soylu değildi: soyluluğun tanımında konsüllük önemli bir rol oynuyordu ve senatörlerin yüzde 10’u, imparatorluğun sağladığı bir hakla, özellikle onursal düzlemde patricius (Roma İmparatorluğunda yüksek makam) olma hakkını kazanıyorlardı. Çok gösterişli bir sınıfa ait olmanın ayırıcı özellikleri vardı: en azından 1 milyon <i>sestertius</i>’luk bir servet (250 hektar arazi), uzun gömleğine latiklav ya da erguvan kırmızısı renkli geniş bir bant takmak, hilal biçiminde (<i>lunula</i>), yaldızlı bağcıkları olan kırmızı ayakkabılar, Hadrianus’tan itibaren “clarissime” unvanı; Marcus Aurelius bu unvanın çocuklara ve eşlere de geçmesini sağlamıştır (imparatorluk toplumunun güçlenmesinin sembolü). Eyaletlerde yaşayanlar düzenli biçimde bu elitler içine dahil olmuşlardır: I. yüzyılda İspanyollar ve Norbonnelular’dan sonra Afrikalılar ve Doğulular da II. yüzyılda yeni gelenlerin esasını oluşturuyorlardı. Gelişmeler ışığında, Traianus’un senatörler için Roma’da bir ikametgâha sahip olunması ve mallarının üçte birinin de İtalya’da bulunması zorunluluğu getirdiğini söylemek mümkündür. İttifaka ve evlat edinmelere dayalı aile stratejileri sonunda uzun süren sülaleler ortaya çıkıyordu.</p>

  <p><i>Eques Romanus</i> denen Roma süvarileri de bir sınıf oluşturuyorlardı ama bu sınıf coğrafi köken (20.000-30.000 kişi), zenginlik, prestij ve etki yoluyla senatörler düzeninden daha heterojen bir sınıftı. Bu sınıf içinde yer alabilmek için gerekli asgari ücret 400.000 <i>sestertius</i>tu. Mutlaka Roma kökenli olması gerekmeyen güçlü bir süvari eliti senatörlerle eşit düzeyde görülebilirdi. Süvari sınıfı mensupları anguskiklav ya da erguvan kırmızısı renkli dar bir şerit taşırlardı giysilerinde, önemli törenlerde (sayım, 35 yaşından küçükler için 15 Temmuz geçit resmi, imparatorluk cenaze törenleri) gene erguvan kırmızısı renkli şeritlerle süslü toga giyerler ve başlarına trabea, parmaklarına da altın yüzük takarlardı ve tiyatroda senatörlerin arkasındaki ilk on dört koltuğa oturma hakkına sahiptiler (proedria). II. yüzyılda <i>egregius</i> (“parlak”), “mükemmel” ve “seçkin” unvanları procurator ve valilerin liyakat derecelerinde görülen niteliklerdir. Senatoya yükselme onların sıralarından geçer ve bu kişisel unvandan çok gömleklerinde Caligula’dan beri senatör sınıfına dahil olmanın işareti sayılan erguvan kırmızısı renkli dar bir bant bulunan çocuklar aracılığıyla mümkün olurdu. Eski ‘quaestor’lar (mali görevlerle yükümlü yüksek devlet görevlisi), ‘tribunus’lar ya da praetor arasında doğrudan katılım (<i>adlectio</i>) imparatorların senatör ailelerinin yaşamlarını sürdürme güçlüklerine karşı kullandığı ikinci bir yoldu. Kölelerin ve azat edilenlerin torunları kimi zaman doğrudan doğruya yüksek sınıflara dahil olabilmişlerdir büyük olasılıkla. Ancak bunları istisnalar olarak görmek gerekir: özgürlüklerine kavuşan kölelerin yükselebilmeleri için çok sayıda kuşağın geçmesi ve bu insanların bu bağlamda olumsuz etki yapan kölelik geçmişlerinin unutulması gerekir mümkünse. Özgürleşmiş kölelerin ticaret ve alışveriş yoluyla zenginleşmeleri sonucu çabuk ve kestirme yollardan para kazanmak yasaklanır ve bunun da tek nedeni bu tür bir zenginliğin geçici ve rastlantılara bağlı olduğu ve talihin çok sık tersine dönebileceği düşüncesidir. Soylu amaçların hizmetinde ya da mensup olduğu sınıf içindeki yerini koruma amacına yönelik bir etkinlik olduğu sürece, toplumsal açıdan yararlı spekülasyon ve faizcilik bütünüyle dışlanmaz.</p>

  <p>Roma ve İtalya Romalıları ve eyaletlerde yaşayanlar arasında resmi olmayan ayrım imparatorluk döneminde şiddetlenir ve imparatorlar bundan -koşullara ve şu ya da bu ailenin bireylerine verdikleri değere göre yararlanmışlardır. Şair Martialis, Claudius’un On iki Levha Kanunu’ndan sonra eyaletlerde yaşayanların aralarındaki rekabetin kimi zaman dokunulmaz haklara bir tecavüz gibi algılandığını sezinletir. Dolayısıyla, çok bilgili biri olmak ya da yüksek bir kültüre sahip olmak sosyal açıdan açık seçik bir aşağı durumun yüklediği kusurları gideremiyordu. Mimarlar, sanatçılar, ressamlar, filozoflar, şairler, retorikçiler yeteneklerini saraya kadar taşıyabilirlerdi: ancak iktidar yolu o kadar açık değildi onlara. III. yüzyılda, bazı hukuk tanımlamalarının gösterdiği gibi, toplumsal kurallar şehirli ve köylü ayrımı getiriyordu. Nüfusun yüzde 70-80’ini oluşturan köylü dünyasının kaba, barbar, cahil ve ne yapacağı kestirilemeyen insanlardan oluştuğu düşünülüyordu. Kent uygar yaşamın, eğitimin ve yaşama zevkinin çerçevesini oluşturuyordu. Sadece yer sorunu değildi söz konusu olan. Küçük Plinius’a göre, kent yaşamının konfor ve rahatlığını uyarlamasını bilenler için, köy, ‘<i>otium</i>’a (boş zaman ve dinlenme) elverişli bir yaşam sunardı. Aristokrasinin düşünme tarzları, yer değil, etkinlik biçimleriyle karşıtlaşıyordu. Zor çiftçi yaşamının köle için iyi olduğu düşünülüyordu. Kentin ve köyün birbirlerini tamamlamaları büyük toprak sahiplerinin örnek yaşam biçimi içinde yer alıyordu kesinlikle. Roma imparatorluğu toplumlarının aktif nüfus ve sosyo-profesyonel kategoriler üstünde yapılanmış bir vizyonu yoktu. Meslekler ve görev dağılımına göre düzenlenmiş bir zincir içinde yer alan somut etkinliklerde gerçek bir süreklilik yoktu. Ancak süresi belirsiz, rastlantısal bir uzmanlaşmayla belirsizlikten kurtarabiliyorlardı kendilerini.</p>

  <p>İnsanların çoğunun ufku sınırlıydı ama kesinlikle belirlenmemiş, bölük pörçük ilişkiler ağına sıkışmıştı. Mahalle, komşuluk, okullar ve dinsel ya da etnik demekler, güçlülerin çekindikleri dayanışma, rekabet, aşırı arz ağları örüyorlardı. Himaye ve lider aramak yalnızlığa karşı etkili bir silahtı. Buna karşılık, koruyucu çok sayıda insanın kendisinden bu tür taleplerde bulunması dolayısıyla onur ve saygınlık kazanıyordu. İki tarafın da arzu ettiği ve saygınlık kazandıran bu ilişkiler Romalılar’ın sosyal geleneğinde derin kökleri olan kültürel bir öğeydi. Çok popüler bir koruyucudan bir şeyler bekleyeceği yerde ondan korkan bir iktidar tarafından denetlenen bir sistemden söz edilemez. Bu sistemden iyilik ve hayır beklenemez. Bu sistem hak etmesini becerenlere karşı iyi ve cömert davranır. İnsanın kendisine bir koruyucu seçme konusunda hiçbir yasal zorunluluk yoktur. Sözleşme vokabülerinden alınmış <i>fides</i> kavramı mirasla ilgisi olmayan himayeci ilişkilerin merkezine oturmuştur. Bahşiş de dağıtılan sabah selamlaşması himayecilik statüsünün açık seçik, bir ritiydi. Bütün himaye görenler her gün aynı yere gitmek zorunda değillerdi, çünkü çok sayıda koruyucuya başvurmayı engelleyen bir mevzuat yoktu. İmparatorluk bu uygulamalara bir biçim verme, onları düzenleme konusunda yardımcı, olmuştur. Bu konuda yazılıp çizilenlere rağmen, imparator bunlara kendi yararına el koymamakla birlikte, kendisini bu mekanizmanın en yüce güvencesi gibi gösterme çabası içinde olmuştur. Toplumsallığın her düzeyinde var olan ilişkilere model oluşturmuştur bu örnek. Okullar, meslek birlikleri, siteler ya da köyler, varlık nedenlerinden biri adil bir koruma sağlamak olan bu ilişki biçimini benimsiyorlardı.</p>

  <p>İyi yapılanmış siyasal ve sosyal bir örgütlenme titiz ve boğucu bir denetim sistemini hayata geçirmemiştir pek. İmparatorluk alışverişe ve ticaretin yaygınlaşmasına uygun bir ortam gibi düşünülmelidir.</p>

</body>

</html>