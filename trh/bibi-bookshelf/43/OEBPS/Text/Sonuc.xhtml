<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>

  <h1 id="TOC_6_0">SONUÇ</h1>

  <p>Roma İmparatorluğu’nun tarihi canlı ve günceldir. Tarihsel düşünce için uyarıcı olan çağdaş bir Amerikan emperyalizminin varlığı bu düşüncenin nedeni ve modeli olamaz. Hiç kuşkusuz, hangi uzmanlık alanında çalışırsa çalışsın, tarihçi gözünün önündeki şeyleri görmezlikten gelemez ama onun görevi aynı zamanda olaylara belli bir mesafeden bakmak, farklılıkları saptamaktır ve, hiç değilse, tarihin abartılı ve saptırılmış biçimde kullanılmasını engellemek amacıyla yapmalıdır bunu. Vakanüvislik araştırmayı kısıtlayabilir ve zararlı olabilir ona. Tarihçinin ele aldığı ve üstünde çalıştığı konuyla bağıntılı bir eleştiri gereksiniminin hizmetinde olduğunda bir tevazu ve ihtiyat okuludur. Roma imparatorluğu’nun güncelliğinin özelliği şudur: bugün bu konuda yapılan araştırmalar göstermektedir ki, vakanüvisliğin bilim konusunda (Latince ve Yunanca yaşayan dillerdir çünkü yazıtlar ve papirüsler aracılığıyla her yıl yeni sözcükler ortaya çıkmaktadır), yeni alanların araştırılması konusunda, yorum ve yorumların yenilenmesi alanında küresel eğilimler gösterir.</p>

  <p>Roma’nın dünya egemenliğinin tarihi ne müthiş bir başarı ne de kaçınılmaz bir başarısızlıktır; her şeyden önce, başka imparatorluklara göre çok özel bir durum olan zamanın bir ürünüdür. Ayrıca, imparatorluk yapısı, yeni ve etkili bir yönetim biçimi arayışı içinde, bir alandan başka bir alana eşitsiz ve kesintili bir biçimde mirasları ve öncelemeleri de içinde barındırdığından birtakım uygun şemalara da direnir. Augustus’un yeni örgütlenmesi farklı ve şaşırtıcı siyasal, sosyal, kültürel ve dinsel gelişmeleri destekleyen bir barış ortamı getirmiştir. Modern devlet, tanrının himayesindeki monarşi, özgürlüğün kaynağı yurttaşlık düşüncesi, özel ve kamusal alan arasındaki ilişkiler sorunu, yabancıların entegrasyonu, hukuk ve adaletin önemi, yönetimsel ve askeri etkinlik araştırmaları, iktidarın hizmetindeki yazıdan sistematik biçimde yararlanma... Bütün bunlar göstermiştir ki, atılan tohumlar verimli olmuştur ve Roma tarihinin her dönemdeki büyüleyiciliğinin damgası da derin ve süreklidir. XXI. yüzyıldan bakıldığında, Roma İmparatorluğu’nun egzotizmi gene gerçektir. İçinde barındırdığı toplumlar, insani ve kutsal güç, mutluluk, kader, ortak yaşam, gelişme, ölüm konusunda bizim gibi düşünmüyorlardı. Akıl, gücünü eylemden, pratikten, deneyimden alıyordu.</p>

  <p>Burada üstünde durduğumuz dönem, sonunda ciddi biçimde tehdit edilen ama bu tehditlere kahramanca direnebilen emperyal güç dönemidir. İmparatorluğun dışında ve içinde yeni güçler, yeni iktidarlar ve yeni sosyal ve siyasal örgütlenme biçimleri empoze etmek amacıyla sürekli saldırılar düzenlemişlerdir. Roma yöntemleri, gündelik gerçekler, kimilerinde adaletsiz ve katlanılmaz buldukları bir egemenlikten vazgeçme eğilimini ortaya çıkarıyordu. Sırtından hançerlenmeyen, telafisi mümkün olmayan kötülüklerle kemirilmeyen, gerçekten anakronik, güçlü bir birlik ilkesinden yoksun, bilinen dünyanın uzun ve belirsiz egemenliği konusunda sürekli olarak ve çok eskiden beri beslediği bir rekabetin ve aynı zamanda toplulukların inatla özgürlüklerine bağlı olmalarının kurbanı olan Roma İmparatorluğu çok yavaş kaybolmuştur.</p>

</body>

</html>