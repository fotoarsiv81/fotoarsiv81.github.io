<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>

  <h2 id="TOC_5_3"><b>II. Başkaldırılar sorunu</b></h2>

  <p>Burada bilinçli olarak yer vermediğimiz fetih dönemleri dışında imparatorun ve Roma devletinin egemenliğine karşı verilen cevaplar kimi zaman çok sert olmuştur; bu, cevapların mutlaka dile getirilmiş kimliksel bir karakteri ve ayrılıkçı bir amacı olduğu anlamına gelmez. Bununla birlikte, genellikle en şiddetli krizlerin Augustus’un hayata geçirdiği yönetim kurallarına uyarlanma dönemlerinde çıkmış olması da çok ilginçtir.</p>

  <p><b>1. Mali sistemin rolü.</b> - Galya’nın durumu tehlikeleri, tuzakları ve başkaldırıları çok güzel örnekler. Kimi zaman yazılanların tersine, özel olarak bir Galya sorunu yoktu. Galyalılar’ın Romalılar’a sözde “terör” esinledikleri düşüncesi gerçek anlamda yankı uyandırmamıştır. Bağımsızlık dönemi nostaljisi daha fazla direnememiştir, çünkü zorba kabul edilen bir iktidara karşı ne bir Galya cephesi ne de ortak cephe olmuştur. Galya eyaletleri özellikle Ren üstündeki askeri konjonktürlere, aşırı bulunan vergilere ve yönetim ağının -ileri gelenler arasındaki rekabet nedeniyle çoğu zaman kırılganlaşan elitlerin üstüne yıktığı yeni sorumluluklara tepki göstermişlerdir. Vergi ve asker toplama iki hassas konuydu. Faaliyetlerin temelini oluşturan ayrıntılı dökümler, Sezar tarafından bütün Galya için uygun bulunan yıllık 40 milyon sestertiu’sluk vergiyi kesinlikle arttıran Augustus döneminden itibaren kabul edilemez bulunuyordu. İÖ 15’te procurator Licinius’un dolandırıcılık yapması, 21’de Galya sitelerinin (özellikle Treveruslar ve Aeduiler) ayaklanması, 68 70 iç savaşları göstermiştir ki, vergi idaresi yöntemleri kesinlikle verginin kendisinin ağırlığından daha önemliydi. Nakit ya da askeri araç-gereç olarak vergi ödemede sitelerin sorumluluğunun ötesinde dökümlerin güncelleştirilmesi ve bir topluluğun kısmen yurttaşların ve sitenin gerçek zenginliğine dayalı borcu arasındaki sapmalar dengesizliklere ve hoşnutsuzluklara neden oluyordu. Tacitus’a göre, Treverusların ve Aeduilerin Tiberius’un bazı ayrıcalıkları kaldırmasından hoşnut olmayan elitleri üzerlerine düşen tüm yükümlülükleri yerine getiremiyorlardı artık: düzenli vergi ödeme güvenceleri, sitenin güzelleştirilmesi ve rahatlığı için harcama yapma, yeni zenginlerin rekabetine karşı koyma, düşmana karşı gençlerin düzenli biçimde askere alınmaları konusunda güvence verme. Birtakım aşırılıklarla ağırlaşan süreç bazı yerel soyluları aşırı borçlanmaya götürüyordu ve bu insanlar adlarına layık bir yaşam süremeyebiliyorlardı. Buna karşılık, 68’ deki Vindex ayaklanmasının kökeninde Neron’un vergi konusundaki aşırılıklarının yattığı gerçek olmakla birlikte, olayların arkası ancak sükûnete dönüşün mahkûm ettiği, itiraf edilemeyen hırs ve çıkarlara uygun düşen bir iç savaş bağlamında anlaşılabilir. İlkbahar 70 Reims toplantısı Roma ve bir Galya devleti arasında seçim yapmaya yönelik olarak bütün Galyalılar’ın bir “ulusal konsey”i değildi kesinlikle; bu toplantıya egemen olan konular imparatorun sürekli fikir değiştirmesiyle bağlantılı olarak iktidar boşluğu, misilleme korkusu ve Flavianusçularla Vitellius’un izinde zafere ve masumiyete inanmış olanlar arasındaki karşıtlıktı. Galyalılar örneği sadece bir örnektir. Yaklaşık üç yüz yıllık bir süreyle ilgili olarak analizler yoğunlaştırılabilir ve tipolojiler daha hassaslaştırılabilir. Bu bağlamda, 238 yılındaki Afrika Thysdrus (El-Cem) ayaklanmasından söz etmekle yetiniyoruz; bu ayaklanmanın kökeninde imparatorluk mâliyesinin toprak sahiplerine karşı düşmanca tavrı yatar. “Gençler” ayaklanması sonunda eyalet prokonsülü olarak Gordianus Augustus ilan edildi. Komşu Numidia ordusu ayaklanmayı bastırdı ve intiharı tercih eden hükümdar adayının oğlunu öldürdü. Sonunda, imparator Maximinus bu olayların kurbanı oldu ve yerini Gordianus’un torunu genç III. Gordianus’a bıraktı. Global bir bilanço dikkate alındığında açık seçik iki tip durum ortaya çıkar: bir iç savaşla sonuçlanan durum; başlangıçta talihsiz kurbanlara karşı sert bir bastırma hareketiyle sonuçlanacak bir yola götüren başarılara rağmen asileri yalnızlığa mahkûm eden durum.</p>

  <p><b>2. Hoşnutsuzluklar ve çatışmalar.</b> - İmparatorluğun çeşitli noktalarında salgın şiddet hareketleri ortaya çıkar ancak bunlar her zaman silahlı ayaklanmalara dönüşmez. Aniden patlayan ve kesinlikle önceden kestirilemeyen bu şiddet hareketleri iktidar temsilcilerini hazırlıksız yakalıyordu. Roma’da imparator kalabalıkları yatıştırabilmek için kişiliğinden taviz vermek zorunda kalıyordu. Eyalet sitelerinde genellikle doğal afetlerin ya da kuraklığın neden olduğu kıtlık kimi zaman ayaklanmaya dönüşmekteydi. Gerçek ya da sözde spekülatörler genel valinin himayesine rağmen hedef gösteriliyordu ve saldırıya uğruyorlardı. Köylerde durumdan hoşnut olmayan insanlar, çoğu zaman, özellikle karışıklıkları çıkaranlar asker ya da memur olduklarında, imparatorluk otoritesine başvurarak durumu telafi ettirmeye çalışmışlardır. Yoksulluk, yalnızlık, yasalara uymayı reddetme, yönetimin denetiminin zayıflaması soyguncuların ve hırsızların işlerini kolaylaştırıyordu ve ancak bu olaylar iktidarı ve imparatorun kendisini doğrudan hedef aldığında dile getiriliyordu. Bu anlamda, Germania’dan hareket eden ve 185-187 arasında Galya’yı yağmalayan, daha sonra Roma’ da Commodus’u öldürme girişimi başarısızlıkla sonuçlanan asker kaçağı Maternus’un kimi zaman bir keşif gibi takdim edilen başkaldırısı karakteristiktir. “Halk düşmanları”nın kılık değiştirmeleri bu tür girişimlerin dramatizasyonunun önemli unsurlarından biridir. 172 yılında Mısır <i>Bukoloi</i> başkaldırısının başlangıcında görürüz bunu. Rahip Isidoros tarafından yönlendirilen bu Nil deltası “sığır çobanları” İskenderiye’yi tehdit ettiler ve komutan C. Avidius Cassius kendilerini büyük zorluklarla yenebildi; Cassius, bir dedikoduya göre, Marcus Aurelius’un tahtının geçici taliplerinden biriydi. Bu işlerde dinsel boyut kendini gösterir ve sosyal bir sorunla (köylerinden kaçan köylülerle birleşmişlerdir bu çobanlar) ve -haydutlar düzenli bir savaşta bir zaferi hak etmiş olsalar da direniş ve kurnazlığa uygun bir doğal ortamla bir araya gelir. Nedenleri ne olursa olsun, yöneticilerin tepkisi de gecikir ve bu da hareketin yayılmasını kolaylaştırır. Mısır’da özellikle İskenderiye sürekli şiddet patlamalarına sahne olmuştur. İskenderiye ve Augustus döneminde <i>boule</i> yönetimine son veren Roma iktidarı içindeki sürekli çatışmaya Yunan ve Yahudi toplulukları arasındaki anlaşmazlıklar ve de marjinallerin ve dünyadan kopmuş ailelerin körüklediği karışık ve çok kalabalık bir halkın hassasiyeti ekleniyordu.</p>

  <p>Din <i>a priori</i> olarak Roma İmparatorluğu’nda şiddetli bir çatışmanın kaynağı değildi. Karmaşık yerel geleneklerden çıkmış olan çok farklı kültler kimi zaman yan yana yaşamışlardır. Helenize olmuş ya da olmamış doğu kültleri batıda yaygınlık kazanmış ama yenilik ve tuhaflığın dışında gerçek bir düşmanlık yaratmamışlardır. Afrika, İber Yarımadası, Galya ve Britanya’da Roma öncesi tanrılara tapma olgusu gelişir. Her birey bir şahsiyet olarak tercih ettiği tanrıları yüceltirdi. Roma dini dışındaki dinsel uygulamaların sorumluları ve tapınakları, hiç kuşkusuz, gözaltındaydı; ne var ki, Kelt din adamlarına ve insan kurban etme olaylarına resmi yasaklamalar geldiyse de, bu yasaklar her zaman uygulanmamıştır. Kelt dini ve insan kurban etme uygulamaları boş inançlarla ilgiliydi ama dinsel alandaki bu aşırılıklar iktidar için büyücülük kadar tehlikeliydi: gelecekten haber vermeye yönelik etkinlikler ölmesi istenen imparatora karşı meydan okuma olarak kabul ediliyordu. Dinsel suç kavramı vardı kesinlikle: bu suçu ölçüsüz, Roma ve sitelerdeki resmi dine dayanan “tanrıların barışı”na zararlı kabul edilen davranışlar oluşturuyordu. Toplu törenlere katılma mecburiyeti yoktu. Dinsel törenin geçerli kabul edilebilmesi için bir magistratus ve bir rahibin bulunması yeterliydi. Kim olursa olsun, bir Roma yurttaşının temel rit uygulamalarını bozması ya da bozmaya kalkışması tehlikeli bir suç oluştururdu. “Kabul edilebilir” (S. Price) ve dolayısıyla kabul edilebilir olmayan şeylerin çerçevesini çizmeye yarayan norm ataların dinine sadakatin önceliğini oluşturuyordu. Süre değiştirildiğinde ve Roma yurttaşı olunduğunda ‘<i>res publica</i>’nın ve imparatorluğun büyük tanrıları saygı duyulması gereken ataların tanrıları oluyordu; dinlerinden vazgeçmek zorunda olmayan ama bu tanrılara karşı bir tavır içinde olmamaları gereken Yahudiler için de geçerliydi bu. Roma ilkesel bağlamda hoşgörülü olmamıştır. Dinsel söylem Ateizmin (tanrıların reddedilmesi) dile getirilmesi hakkını dışlıyordu. Din örgütlü bir topluma aidiyetin güçlü bir göstergesiydi; böyle bir toplumda iktidar açık seçik tanımlanmıştı ve görünmeyen efendiler tarafından korunuyordu.</p>

  <p><b>3. Yahudiler ve Hıristiyanlar.</b> - İki toplum arasında çatışmalar olmasına rağmen, Hıristiyanlığın      zaferinden sonra Yahudileri karalayan kaynaklara karşın, tarih, bu toplumların Roma’yla ilişkileri söz konusu olduğunda birleştiklerini yazıyor, çünkü Hıristiyanlığın Yahudilikle bağlantılı olmasının dışında iki sistem de Antik dünyaya özgü çok-tanrılı bir perspektif içinde yer almazlar, tektanrıcılığa dayanırlar. Daha eski olan, özdeşleştiği bir topluma bağlı ve merkezi kutsal bir yer olan Yahudilik Roma iktidarıyla defalarca çatışmıştır.</p>

  <p>Yahudiler ikiye ayrılmışlardı: Babil sürgününden dönüşte yeniden inşa edilmiş (“ikinci tapınak”) Kudüs Tapınağı çevresinde bir araya gelen Judea Yahudileri ve Helenleşmiş, Roma’da, İskenderiye’de, Cyrenaica’da ve Anadolu toplumları içinde ve de imparatorluk sınırları dışında yaşayan <i>diaspora</i> Yahudileri. Dinsel alan Yahudiler ve Romalılar arasında birbirlerini anlamamaya kadar varan kinci düşmanlıklara sahne olmuştur. Yahudiliğin ve gelenek ve uygulamalarının tanımı ve bu bağlamda Roma devletinin sözcülüğünü yapan Tacitus’un gözlemlerine göre, Roma elitleri tektanrıcılığı ve Musa dinini anlayamıyorlardı. Öte yandan, bir komplo korkusu egemendir. Tacitus’un gerçeği karikatürize eden ve büyük ölçüde tahrif eden açıklamalarına son derece rahat bir tavırla doğrulamalar ya da kanıtlar getirmesi şaşırtıcı olmadığı gibi Yahudi dinini de gülünçleştirir. Mısır kültlerini ve kutsal hayvanlarını da kapsayan Augustusçu barbarlık ölçütü kutsal varlıklara göre boş inanç ve yanlış yaklaşım düşüncelerini teşvik ediyordu. Tektanrıcılık Roma tanrılarını da inkâr ediyordu. Yahve sadece evrensel egemenliğe adanmış Yahudilerin tanrısıydı. Bu kavramlar Romalılar’a göre sadece kargaşa yaratabilirdi ve Roma’nın gücünün tartışılmasına yol açabilirdi. İÖ 63’te Pompeius “Azizlerin Azizi” olduktan sonra Roma’nın egemenliğine katlanılamıyordu pek. İÖ 6’da, Herodes’in tartışmalı verasetinden sonra, Judea equester eyaletinin kurulması daha da güçlendirmiştir bu reddedişi. Çatışmaların temelinde dinsel olmayan bir egemenlik düşüncesi yatıyordu. Roma yönetiminin keyfi tavrı ve beceriksizlikleri şiddetin patlamasını kışkırttı. Dinsel inançlar savaşı körükledi.</p>

  <p>Judea 66-70 ve 132-135 arasında iki büyük olaya sahne olmuştur. Hemen hemen herkesin bağımsız bir Filistin arzu etmesine rağmen, Yahudiler bölgelerinin dışına atmak istedikleri iktidara karşı birleşik bir cephe oluşturamadılar. Dinsel bölünmeler toplumsal bölünmelere, kişisel düşmanlıklara ve etnik ayrımcılıklara yol açıyordu. İleri gelenler duraksıyorlardı ve alanı Flavius Josephus’un “zelotlar” ya da “dördüncü felsefe” adını verdiği en radikal unsurlara bırakıyorlardı. Savaş, ‘procurator’un kışkırtmalarından çıkmıştır. Yayılması, etkili bir tepki göstermeye hazırlıklı olmadan Roma yönetimine kafa tutan isyancıların başlangıç dönemindeki bazı başarılarıyla kolaylaşmıştır. Neron 67’ de Vespasianus’u tahtın varisi olarak göstermiştir. Titus’tan yardım alan Flavianus’un Yahudilere karşı bir savaş sürdürmesi ve ayrıca imparatorluğu fethetmek için bir iç savaşı yönlendirmesi gerçekten çok şaşırtıcıdır. 70 yılı yazında, Kudüs’ ün fethedilmesinden sonra yangında tahrip olan Süleyman Mabedi yok olmuştur. Çoğu zaman olduğu gibi dramın sorumlularını belirlemek zordur ve bir polemik konusudur bu. Yahudilik için yeni bir dönem başlıyordu ve Süleyman Mabedi yoktu bu dönemin başlangıcında. Flavius Josephus Ölü Deniz kıyılarında, <i>Masada</i> Kalesi’ndeki kahramanca direnişi selamlar; bu direniş 73’te toplu bir intiharla son bulmuştur. Yaklaşık altmış yıl sonra, Simon Bar-Kosiba (ya da Bar-Kohba) bir İsrail devleti kurma amacına yönelik bir ayaklanma başlatır. Üç yıllık bir dönem çok yavaş biçimlenen bir Roma tepkisinin yanlışlıklarına ışık tutmuştur. İsyancılar arazinin gizlenme olanaklarından yararlanarak direnirler. Bastırma hareketi acımasız olur, Kudüs <i>Aelia Capitolina</i> kolonisine dönüştürülür ve eyalete Suriye-Filistin adı verilir. Büyük bir yenilgiye uğrayan Yahudilik zayıflar ve hayatta kalabilmek için yeniden örgütlenmek zorunda kalır. İmparatorluğun tüm Yahudileri yarım-miskal vergisine (Domitianus döneminden itibaren <i>Fiscus iudaicus</i>) tabi olurlar.</p>

  <p>Judea olaylarından sonra birçok Yahudi <i>diasporaya</i> gitmek zorunda hisseder kendisini. Dağılan Yahudiler arasında en büyük patlama 115-117’de yaşanmıştır: Cyrenaica, İskenderiye, Mısır ve Mezopotamya Yahudileri o dönemde Parthlar’la savaşmakta olan ve Yahudilerle mücadele etmesi için Legatus Q. Marcius Turbo’yu görevlendiren Traianus’a karşı şiddetli bir mücadele verirler. Bu savaşın merkezi, hiç kuşkusuz, İskenderiye’den çok Cyrenaica’dır ve bahanesi de Yahudiler ve Yunanlılar arasındaki bir çatışmadır. Katliamlar ve bastırma hareketi Mısır’daki Yahudi cemaatleri için tehlike çanlarıdır. Tiberius döneminde, Philon zamanında başlayan bir çatışma siyaseti Yahudilerle Yunanlılar’ı ve Roma’yla İskenderiye Yahudilerini karşı karşıya getiriyordu. Yahudilik, Filistin dışında da başarısız olmuş ve Roma iktidarı ve Yahudiliği sadece uzlaşmaz bir ayrılıkçılık gibi gören öteki sosyal grupların gözünde kabul edilebilir özel bir kimlik arayışında yaya kalmıştır. Bununla birlikte, Yahudiler öteki eski halklarla birlikte ulusal din ilkesini, yani tanınan bir siyasal topluluk ve atalar kültü örtüşmesini paylaşıyorlardı. Dolayısıyla, yabancıyı reddetmeleri, Yahudi merkezli bir sekterlik her iki taraftan gelen anlaşmazlıkların ve denetlenemeyen dedikoduların esas nedeni olmuştur. Bu bağlamda, Caligula iktidarında Claudius’un İskenderiyeliler’e mektubuyla uzayan imparatorluk kültü dönemi bir örnek oluşturur. İmparator Gaius, Yahudileri kışkırtarak, <i>Iamnia</i>’da bir imparatorluk kültü sunağının yıkılmasına tepki gösterip Kudüs Tapınağı’na kendi statüsünü empoze etmek istemiştir. Claudius gerilimler ve ayaklanma tehlikeleri karşısında İskenderiyeliler’e Yahudi kültüne saygı anlayışını kabul ettirmiş ama öte yandan Yahudilere de Helenler’le siyasal eşitlik iddialarından vazgeçmeleri emrini vermiştir. Bilindiği gibi, bu anlaşma pek kalıcı sonuçlar getirmemiştir.</p>

  <p>Hıristiyanlık ve imparatorluk arasındaki çatışmalar imparatorluk kültü çevresinde de yoğunlaşmıştır. Yahudi kökenli Hırıstiyanlar uzun süre bir Yahudi tarikatıyla bir tutulmuştur, çünkü yeni dini en önce kabul edenler diaspora toplulukları olmuştur. Neron onları 64’te Roma’yı yakmakla suçlamış ve başkentte, Tiber’in ötesinde çok etkin olan Yahudilerle bir çatışma kozunu oynamak istemiştir. Hiçbir hukuksal önlem alınmamıştır ve Hıristiyanlara karşı bir fermanı savunmak da mümkün olamamıştır. Hıristiyanlık doğuda Aziz Paulus’un öncülüğünde erken dönemde gelişmiştir. Onun etkisiyle tarikat “gentiles”e (yabancı, pagan) açılır ve siyasal bir topluluğa aidiyetten ayrılır. Küçük Plinius’un Traianus dönemindeki Pontus Hıristiyanlarıyla ilgili olarak yazdığı ünlü mektupta görüldüğü gibi, bu gelişme Roma normlarından kopuşun işaretidir. Hıristiyan-Yahudi ayrımı Romalı yöneticilerde ve kamuoyunda çok yavaş anlaşılmıştır. III. yüzyıl Hıristiyanların ve Hıristiyanlık kimliğinin ifadesinde belirleyici olmuş ve her çeşit ve uzlaşmaz çatışmanın görüldüğü ilk iki yüzyılın topluluklarından uzak bir kilisenin ortaya çıkışını hazırlamıştır. Çatışmalarda ve işkencelerde devletin ve Hıristiyanların sorumluluk payını araştırmak uygun bulunmamıştır. Cemaatler gözle görülür bir biçimde çoğalmıştır ve ne zaman işler ters gitse yöneticiler bu cemaatlere karşı haksızlık etmişlerdir. III. yüzyılda yaşanan bunalımlar, hepsi 212 yılından sonra Roma yurttaşlığına sahip olsalar da, Roma’nın ne yapacağını bilemediği, asimile edemediği, inatçı tektanrıcılara programlı işkenceleri hızlandırdı. Hıristiyanlardan gizli toplantılar yaptıkları için korkuluyordu. Ne zaman ve nerede şiddete maruz kalacakları belli değildi ve iftiralara, ihbarlara kurban gidiyorlardı. Çoğu provokatör ya da isyancı değildi. Tüm sosyal kategoriler temsil ediliyordu bu bünye içinde. Doğuda cemaatlerin gelişmesinin Yahudiliğin çöküşüyle doğrudan bağlantısı yoktur. Traianus döneminde çıkan olaylarda Yahudiler nasıl katledildiyse İskenderiye’de Hıristiyanlar öyle katledildi. 150 yılına doğru, dış gözlemcilere göre, bu iki toplum kesinlikle ayrılmıştı birbirinden. Genel bir durum olmamakla birlikte, din kurbanı olmak aşırıları çok çekiyordu. Aynı şekilde, 177 yılında Lyon’da ve 203’te de Kartaca’da işkence olayları görülmüştür. Lukianos Peregrinus’u bir kinik felsefe yıldızı olarak gösterir; ona göre, Peregrinus, neye mal olursa olsun, şöhrete kavuşmak isteyen biridir ve bu amaçla bir ara Hıristiyanlığı kabul etmiştir. Halk düşmanlarına uygun görülen ceza, evrensel anlamda yayılmış şekli imparatorluk kültü olan imparatorluğun koruyucu tanrılarına saygı göstermeyi reddetmekte direnenleri cezalandırır. Bir insan topluluğuna aidiyetlerini belirtmek amacıyla Hıristiyan “adı’”yla yetinenler ve “idoller”e itaat etmeyenler hakkında 250’de Traianus Decius tarafından çıkarılan ve 257’de Valerianus tarafından uzatılan kararname gereği resmi takibat yapılmıştır. Galianus’un bu kararnameyi askıya almasıyla ortam tamamen yumuşadı ve Aurelianus’un da çok genel önlemler almış olduğu konusunda kanıt yoktur. Çok az istisna dışında, imparatorlar Hıristiyanları ne korumuşlar ne de işkence etmişlerdir onlara. İç düzen ve iktidarın çevresindeki tehlikeler çok kesin ölçütler getirmiştir. Din konusunda ve başka alanlarda devlet terörü inançları yok edememiştir. Ceza korkusuyla birçok insan anlaşma yoluna gitmeyi tercih etmiştir. Bağnazların ölüm cezalarına çarptırılmaları uzlaşma zamanını geciktirmiştir. Hıristiyanlar açısından nihai amacın iktidarın fethedilmesi olduğunu sezdiren hiçbir belirti yoktu. Bununla birlikte III. yüzyıl sonunda, “Katolik” toplulukları, Diocletianus kendilerini son bir gayretle hizaya getirmek üzereyken bir kilisenin himayesinde siteler imparatorluğuna adımlarını attılar.</p>

</body>

</html>