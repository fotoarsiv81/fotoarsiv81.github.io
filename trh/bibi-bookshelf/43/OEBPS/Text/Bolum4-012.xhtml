<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>

  <h1 id="TOC_5_0">IV. Bölüm</h1>

  <h2 id="TOC_5_1"><b>TARTIŞILAN İMPARATORLUK</b></h2>

  <p>Roma egemenliği, sosyal imparatorluk modeli, kötülüklerin kaynağı olan açık eşitsizliklere, gündelik çatışmalara ve daha derin krizlere dayanıyordu. Hukukun egemen olduğunun kabul edilmesi şiddete başvurmayı yok edememiştir ve doğru bulduğunda devletin kendisi de bu yola başvurmuştur. Zenginler yoksulluğu yok etme kaygısı içinde olmamışlardır, kölelik sürmüş ve gittikçe yaygınlaşmıştır; köleliğin kaldırılması sözgelimi bir Epiktetos için düşünülemeyecek bir şeydi, çünkü evrenin rasyonel düzeni içinde yer alıyordu. Birçok insan, seyahatlere, ticarete ve dışa açılmaya rağmen, kapalı dünyalarda yaşamıştır: köylülük, etnik gruplar, itibarı olmayan meslekleri icra edenler (aktörler, arabacılar, gladyatörler). Kadınların büyük çoğunluğu hukuken ve gerçek anlamda aşağı görülüyorlardı ve birçok alanda ehil olmadıkları kabul ediliyordu. Roma yurttaşları, devlete hizmet edenler, askerler himaye görüyorlardı ve ayrıcalıklara sahiptiler; eski tarihçiler ve düşsel yapıtların yazarları bunları dile getirmekten hoşlanırlar. Roma imparatorluğu bir adalet modeli olmamıştır, ideal bir insani örgütlenme de değildir ve söz konusu olan da bu değildir zaten. Bu imparatorluk herkesin özlemini çekebileceği siyasal bir birliğin katalizörü de olmamıştır. Monarşi ve Romalılık birliği, ancak krizlerden sonra ve daha sonraki yeniden yapılanma döneminde, bölgesel ve kimliksel olmaktan çok ideolojik bir üniter ilkenin kendi kendine mal ettiği unsurlar olmuştur. Roma gücünün karşıtları sadece bu dünyaya girmek ve eyaletlerin zenginliklerini paylaşmak isteyen dışarıda kalmış halklar değildir, imparatorluk yurttaşları kültürel, dinsel gelenekler adına ya da sadece uzak ve keyfi gibi görülen bir sistemi reddederek düşünce biçimlerinin kolektif değişiklikleri ve sosyal ilişkilerin gelişmesi için belirli işaret noktaları koymuşlardır. Fethedilen bölgelerin direnci mi yoksa Romalılaştırmanın başarısız olması mı? Bu da söz konusu değildir, imparatorluğun dinamiği ve istikrarlı konumu dolayısıyla yaratmış olduğu dünya her yerde yeniliklerin tohumlarını atmıştır; her yana dağılmış olan bu yenilik tohumları bir yığın çelişki barındırıyorlardı içlerinde.</p>

</body>

</html>