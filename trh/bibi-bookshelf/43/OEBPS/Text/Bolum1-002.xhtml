<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>

  <h2 id="TOC_2_2"><b>I. Dünyada Roma egemenliği</b></h2>

  <p>Savaş Roma İmparatorluğu tarihinde önemli bir yere sahiptir ama bu aynı zamanda Yunan tarihi için de geçerlidir. İmparatorluk kuşaklar boyunca kan, cesaret ve Roma halkının ve hasımlarının silahlarıyla inşa edilmiştir. Dolayısıyla, savaşsız dönemleri değil, savaşın ikinci planda kaldığı dönemleri açıklamak tutarlı bir tavır olur. “Roma barışı” on yıllar boyunca imparatorluğun en uzak köşelerinde bile, Eskilere göre, en “Modern” siyasal, sosyal ve kültürel biçimlerin gelişmesine katkıda bulunmuştur. “Mutlu” denen bu dönemin mükemmelliğe yakın bir son nokta olduğu, daha sonraki yüzyılların iflah olmaz bir dekadans yaşadığı düşüncesi gibi bir yanılgı da uzun süre hissettirmiştir kendini. Roma İmparatorluğu da bütün öteki dönemler gibi tehlikesiz yorum oyunlarına ve ikili spekülasyonlara borçludur varlığını.</p>

  <p><b>1. İmparatorluğa doğru.</b> - Başlangıç döneminde, dünyanın fethi konusunda bilinçli bir proje yoktu. Roma, İtalya’da rakiplerini yavaş yavaş boyunduruk altına aldıkça, gerekli gördüğü her yerde çıkarlarını savunmayı bir amaç haline getirdi. Roma’nın gücü yayıldıkça yurttaşları da ele geçirilen toprakların işletilmesi ve denetimiyle ilgilenmeye başladılar. Roma askerleri düzeni sağlamayı ve yayılmayla Roma’nın üstüne çökebilecek tehlikeleri savuşturmayı üstlendiler. Kartaca’yla yapılan savaş Romalı senatörlerin intikam alamayan bir hasmı hoş görmeyi reddetmeleri olgusunu bir kez daha açıklığa kavuşturmuştur. İÖ 146’da Afrika’daki Fenike kolonilerinin yok edilmesi ve bir Afrika eyaletinin yaratılması, çeşitli kaynaklara göre, korkuları ve enerjileri harekete geçirmiştir. O dönemde kendini gösteren yenilmez ve rakipsiz bir Roma gücü düşüncesi, 139-133 arasında, Kelt-İber ülkesinde bulunan Numantia kentinin kahramanca direnişiyle de sarsılmamıştır.</p>

  <p>Soylu sınıftan Ti. Gracchus küçük toprak sahibi özgür köylülerden oluşan bir sınıfı yeniden canlandırmaya çalıştı; ona göre, bu sınıfın küçülmesi Roma egemenliğinin sürdürülebilmesini tehlikeye düşürüyordu. Lejyonlar genel olarak toprak sahibi nitelikli köylülere (cens) dayanıyordu. Bunların proleterleşmeleri -yani tek servetlerini, varsa eğer çocuklarına bırakarak ‘cens’lerini yitirmeleri her yıl yapılan asker seçiminin ve askere alma işlemlerinin dışında bırakıyordu onları: bu sisteme göre, beş sınıf içinde yer alan her yurttaş 17-46 yaş arasında asgari bir süre askerlik hizmetiyle yükümlüydü. Pleb halklarını savunmakla görevli tribunusların karşıtları tarafından şiddetle eleştirilen toprak yasası uygulamaya geçirildi. Çıkan sonuç, lejyonları güçlendirecek küçük toprak sahiplerinden oluşan büyük bir topluluk yaratmaktan çok, sitenin ikiye bölünmesi olmuştur: plebi (en kalabalık sınıf) savunanlar ve tehlikede olduğu düşünülen senato aristokrasisi egemenliğini savunanlar. İÖ 107’de konsül seçilen yeni şahsiyet C. Marius sınıf düzenine göre değil de yurttaşların kendilerini tanıtma düzenine göre bir askere alma uygulaması getirdiğinde çok iyi görülmüştür bu durum. Gerçekten de, gönüllülük ilkesi (ilk kez uygulanmamakla birlikte) seçmecilik ilkesinin yerini almıştı. Ayrıca, komutan ödül vaatleri de vermek zorundaydı. Ti. Gracchus tarafından bir lejyoner ihtiyat gücü oluşturmak amacıyla dağıtılan topraklar artık cumhuriyete verilecek hizmetlerin karşılığı olacaktı.</p>

  <p>“Sosyal Savaş” ya da “Müttefikler” Savaşı (İÖ 91-88) belirleyici olmuştur bu bağlamda: böylelikle, yurttaş sayısında önemli ölçüde bir artış olmuş, gönüllüler başarılı olmuş, bu da büyük komutanların ya da <i>imparatores</i>’in işine yaramıştır. Düzeni sağlamak amacıyla eyaletlerde bulunan geleneksel orduların yanında güçlü fetih makineleri vardı ve bunlar güçlerini kendilerini ganimet ve ödül kaynağı olan zafere götürecek komutanlarının yeteneklerinden alıyorlardı. Sekiz yıl boyunca Galya’da eğitimini tamamlayan Sezar’ın ordusu bu bağlamda yetkin ama tek olmayan bir örnektir. <i>Imperator</i> oldukça geniş bölgeleri itaat altına almadaki çabukluğuyla fetih olgusuna yeni bir güç ve yeni bir boyut kazandırmıştır. İktidara talip olmak için özellikle başarılarından yararlanmıştır. Rakiplerinin direnişi onu ya hep ya hiç görüşünü benimseme noktasına götürmüştür. İÖ Mart 49’da, lejyonlarıyla birlikte, Ravenna ve Rimini arasındaki kısa Rubicon Irmağı’nın oluşturduğu eyaletinin sınırını aşarak, sonunda kurbanı olduğu bir iç savaş başlatmıştır. 15 Mart 44’te hasmı Pompeius’un heykelinin altında öldürülmesi diktatörlüğe dayalı ve karşıtların görüşleri alınmadan, alelacele kabul ettirilen bir gücün başarılı olamayacağını göstermiştir. Roma İmparatorluğu egemenliğinin hizmetinde kişisel bir iktidarın kurulması şeklinde tanımlanabilecek Sezarcılık Sezar’la birlikte ölmemiştir: Suetonius’un ilk on iki imparator biyografisini Sezar’la (Octavianus evlatlığıydı onun üstelik) başlatması bir rastlantı değildir.</p>

  <p><b>2. Barış ve savaş.</b> - Augustus iktidarıyla birlikte Roma dünyası Akdeniz’in iki kıyısında uzanıyordu ve imparatorluğun merkezini oluşturan İtalya dışında yirmi kadar eyaletten ibaretti; bunlara, görünüşte özgür olmalarına rağmen, imparatorluğun bütünleyici parçaları gibi kabul edilmiş tali devletler (krallar, sülaleler, müttefikler) eklenmişti. Cumhuriyetin ve imparatorluğun yeniden örgütlenmesi yeni bir entelektüel düzene, yeni bir rasyonel dünya iktidarı ve dünya düzenine oturtulmuştur: gelenek, geçmiş, yeniden kurulan Roma gücüne kalıcı ve yepyeni temeller sağlayan özgün bir sentezin bütüncül bir yeniden okumasını gerekli kılmıştır. Yunanlılar’ın ve İskender’in mirasçısı, üstünde yaşanan dünyanın sahibi Roma, kaos ve düzensizlik yaratan dış ve iç barbarlara karşı barışın ve uygarlığın güvencesiydi. Bunların yavaş yavaş uygarlaşmış imparatorluk içine alınmaları Roma egemenliğine bağlıydı. Barış aynı zamanda emperyal yayılmaya da hizmet ediyordu.</p>

  <p>Savaş bitmez. İS 9’da üç lanetli lejyonun (XVII’den XIX’a kadar rakamlarda tutarlılık yoktur) kaybedildiği Teutobourg felaketi “sınırları belirsiz imparatorluk” düşüncesinin ihtiyat ve uyanıklık gerektirdiğini göstermiştir. Önce 28, daha sonra 25 lejyondan oluşan ve hiç kuşkusuz çok güçlü yardımcı kuvvetlerle korunan (güçlerin yüzde 55-59’u) Augustus’un sürekli ordusu saldırı tehlikelerine karşı çabaların ve değerlendirmelerin bölgesel bir mantığa göre ayarlanmasına yönelik olarak düzenlenmişti. Doğuda en önemli hedef Parthlar’a boyun eğdirilmesiydi. Batıda Cermen halklarının yavaş yavaş denetim altına alınması ve asimile edilmesi gerekiyordu. Kuzey Afrika’da göçebeler ve dağlılara karşı fetih hareketleri sürdürülmekteydi. Iulio-Claudianus (İÖ 27 İS 68) döneminde yeni eyaletler kurulur: Britanya, Alp bölgeleri, Rhaetia ve Noricum, Dalmaçya, Pannonia ve Maesia, Trakya, Galada, Pamphylia, Kilikya, Judea, Cyrenaica, Mauritania Caeseariensis ve Tingitana bölgesel egemenlik çevresini genişletir.</p>

  <p>Görünüşün tersine, imparatorların askeri etkinlikleri Flavianuslar (69-96) ve Antoninuslar (96-192) döneminde yoğunlaşmıştır. Britanya’da, Germania’da, Tuna yöresinde, doğuda Roma ilerleyişi sürmüştür genel olarak. Tacitus’un kayınpederi Agricola başarılı seferleriyle Hadrianus duvarını oluşturur ve bu duvar daha sonra 100 km. daha kuzeydeki Antoninus duvarıyla uzatılır. İmparator Domitianus aynı adı taşıyan bölgede iki eyalet kurar: aşağı Germania ve yukarı Germania. Maesia bölgesini de yukarı Maesia ve aşağı Maesia bölgelerine ayırır, Tuna’ya Transilvanya yönünde, Kral Decebalus’un Dacia topraklarına doğru seferler düzenlemeye başlar. Traianus 101-102 ve 105-106 yıllarında iki seferle bu toprakları ele geçirir ve bu bölgede Dacia dışında iki eyalet, Pannonia ve Arabistan eyaletlerini kurar; Parthlar’a saldırır, Fırat üstündeki Ctesiphon’u ele geçirir, Mezopotamya eyaletlerinden sonra Nisibis ve Elcezire çevresinde geçici bir Asur eyaleti kurar, daha sonra bu eyaletler Hadrianus tarafından lağvedilir. Bu bağlamda, sorumlulukların belirlenmesi zordur. 162’de, Kappadokia valisi M. Sedatius Severianus’un uğradığı bozgundan sonra karar verilen Parth seferinin tek nedeni olarak Parth kralı IV. Vologesus’un saldırgan emelleri gösterilemez. II. ve III. yüzyıllarda çatışmaların nedeni Romalılar’ın kararları olduğu kadar fırsatlardan yararlanmaya çalışan düşmanların da tepkileriydi.</p>

  <p><b>3. Bir “siyasal demir çağı”</b> - (Dion Cassius). Marcus Aurelius (161-180) döneminde Tuna’daki bazı saldırıların güç bela püskürtülebilmiş olması karışıklıklara neden olmuştur. Tuna’nın ötesinde Bohemya eyaleti kurma projesi bir dilekten öteye gidememiştir. Commodos bir yumuşama döneminden yararlanmıştır büyük olasılıkla. Çılgınlığı komplolara davetiye çıkarmıştır. 31 Aralık 192’de öldürülmesi, Septimus Severus’un Şubat 197’de Lyon’da muzaffer çıktığı yeni bir iç savaşın habercisi olmuştur. Dünyanın yeni efendisi Roma, gücünü yeniden göstermek amacıyla, orduyu tekrar disiplinli hale getirme ve etkili kılma çabalarıyla faaliyetlerini hızlandırır. Doğuda süvariler eyaleti Mezopotamya Roma ordularının ilerleyişinin simgesi olmuştur; buna karşılık, Britanya’da sonuç o kadar parlak değildir. Hastalanan imparator York’ta (<i>Eburacum</i>) ölür. Kuzey Afrika’da barış harekâtları sürer. 213 yılı sonbaharında Caracalla Rhaetia’da Almanlar’a meydan okur, yirmi yıllık bir yumuşama dönemi sağlar, daha sonra Parthlar karşısında gereksiz bir cüret nedeniyle başarısız olur. Alelacele doğudan dönen Severus Aleksandros (222-235) 235’te Germenler karşısındaki başarısızlığının bedelini genç yaşta hayatıyla ödemiştir. Roma gücü, genişleme ve yayılma sürecinde bile, yarım yüzyıl boyunca imparatorluk dışındaki güçlerin sürekli ve genellikle eşzamanlı saldırılarına karşı koymak zorunda kalmıştır. Dışarıdan gelen bu saldırılar imparatorun kendi gücünü bile tehlikeye sokmuştur. Valerianus’un 260 yılında İran Sasani hükümdarı I. Şahpur tarafından son derece aşağılayıcı bir şekilde esir edilmesi imparatorluğun belleğine bir felaket olarak kazınmıştır. Bu olay imparatorluk tarihinde karanlık bir dönem başlatmış ve bu dönemde ordudan gelen imparatorlar (asker-imparatorlar ya da çoğu <i>Illyricum</i> kökenli olduklarından Illyrialı imparatorlar) direnirler ve yönetimi ele geçirirler, böylece Diocletianus’un yeniliklerinin yolu açılmış olur.</p>

  <p>Bölgesel bir güç olarak <i>Imperiurn Romanum</i> Caracalla’nın 212 tarihli “Antoninus Anayasası”nın ardından Roma sitesine entegre edilmiş topluluklarıyla muazzam ve bir eşine daha rastlanmayan bir kitleyi bir araya getirmişti. İmparatorluğun bulunduğu Roma merkezi çimentosuydu bu kitlenin. Yerel elitlerin paylaştığı siyasal uygarlık modeli ekleniyordu buna. Dışarıdan bakıldığında Roma dünyası korku vermekten çok gıpta edilen bir dünyaydı. Biriken çeşitli sorunlar yüzünden Romalılar sürekli kuvvete başvurmak zorundaydılar, bu da tarafların kendilerini yenilmiş gibi görmemeleri bağlamında bir tepki ve irade oluşturuyordu sonuçta. “Yaşanan dünya”daki Roma egemenliğinin dayandığı denge koşullar gereği kırılganlaşmıştı.</p>

</body>

</html>