<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>

  <h1 id="TOC_1_0">GİRİŞ</h1>

  <div>
    <br/>
  </div>

  <p>Roma İmparatorluğu resmi olarak İÖ 27’de doğmuş ve bir görüşe göre 410’da Roma’nın Alarik’in Gotlar’ı tarafından alınmasıyla ya da Germenler’in sürekli saldırıları sonucu Batı imparatorluğunun son bulduğu tarih olan 476’da ortadan kalkmıştır. Aslında, ikinci Pön Savaşı’ndan sonraki Roma geçmişi referans alınmadan anlaşılamayan ve birliğini sadece siyasal tarihten alan bir tarih dilimini kesinlikle belirlemek zordur. Geç dönemlerin dikkate alınması büyük ölçüde farklı kaynaklara başvurmayı gerektirdiğinden, bu çalışma Erken-İmparatorluğun klasik dönemiyle sınırlı kalmıştır. Gerçekten de, yaklaşık üç yüz yıl boyunca, imparatorluk yapısının farklılığının işin başında belirtilmesi gerekse de, bizim belli ölçüde mirasçıları olduğumuz bir yönetim sistemi önce yerleşmiş, sonra da kabul ettirmiştir kendini. Tartışma götürmez etkilere rağmen, Roma İmparatorluğu özel karaktere sahip bir Helenistik krallıkla çok az benzerlik gösterir. Ne bölgesel bir ulusal güç, ne mutlak monarşi, ne halk diktatörlüğü, ne de totaliter rejimdir, Roma İmparatorluğu tarihsel anlamda sınıflandırılması mümkün olmayan bir yapıdır. Kolayca tanımlanabilecek hiçbir yapıya uymaz bu imparatorluğun yapısı. Avrupa’da daha sonra gördüğümüz monarşiler bu düzeni taklit etmek istemişler ama başaramamışlardır. “Roma İmparatorluğu” deyimi farklı kısmi tanımlamaları kabul eder ve bunların birbirlerine yaklaşması için iç içe geçmesi gerekir. Herkes bildiğini sanır bu kavramı ama iyice anlayabilmek zordur. Roma imparatorluğu kavramını bir dönem İngiliz İmparatorluğu ya da Fransız İmparatorluğu’yla arasındaki aldatıcı benzerliklerinden kurtarmak gerekmiştir. Bugün aynı tuzaklara Amerikan İmparatorluğu aracılığıyla düşülmektedir.</p>

  <p>“Roma İmparatorluğu” “Cumhuriyet”le yanyana getirildiğinde Sezarlar tarafından yönetilen Roma gücünün egemenliğinin geniş bir tarihsel dönemini belirtir. Tek başına ele alındığında, imparatorluk, geleneksel aristokratik değerleri, meşruiyetin kaynağı olan kamu hukukunu ve Roma ya da taşra elitlerinin düşünce biçimleriyle uyumlu dinsel bir boyutu birleştiren monarşik bir iktidarın kurumsal ve bölgesel uygulama biçimidir. Roma İmparatorluğu’nun coğrafyası büyük ölçüde Roma toplumunun kalıbına uydurulmuş, bireyselleşmiş, hiyerarşize olmuş, kültürel açıdan kaynaşmış, hatta çok-biçimli olmuş, sosyal ilişkiler ağına da entegre olmuş bir siteler ve yerel topluluklar toplamıdır. Nihayet, uzman olmayanlar için bu kavram Roma yurttaşlığının bir gelişme biçimi, Latin kültürüyle taşınan soylu değerler içeren bir uygarlığın gelişmesi anlamına gelir; ama bu düzenin belirgin özellikleri aynı zamanda insanlık dışı amfiteatr oyunları ve kölelik düzenin sürdürülmesi, savaş meydanları dışında disiplinsiz ve cahil askerlerin düzensiz yaşamlarıdır.</p>

  <p>Yaklaşık otuz yıldır, özellikle tarihlerinin bir döneminde imparatorluk yapısıyla birleşmiş modern devletler ölçeğinde, tüm araştırma alanlarında çalışmalar hızlanmıştır. Temel olarak, günümüze kadar gelen eşsiz Latin ve Yunan kaynaklarından yararlanmaya devam etmektedir araştırmacılar. Özellikle farklı belgelerin karşılaştırılmasıyla yenilikler ortaya çıkmaktadır. “Edebi” denen metinlerin yanında hukuksal kaynaklar, yazıtlar, (sadece Latince ve Yunanca olmayan) papirüsler, paralar, sanat tarihi, ikonografi, mimarlık, mozaikler, meslekler ve teknikler tarihine dahil olan arkeolojik kazılarla çıkarılan çeşitli objeler, kültürel değiş-tokuşlar, aktarımlar, değişimler de söz konusudur bu bağlamda. Bugün Roma İmparatorluğu’nun tarihini yazma olgusunda bir paradoks vardır. Enformasyon ve bilgi kaynaklarının gitgide derinleşmesine ve çeşitlenmesine rağmen okuyucuyu gitgide yabancı olduğu bir dünyayla tanıştırmak söz konusudur. Belli başlı kronolojik gelişmeler ve yorumların yenilenmesi üstünde durmak tercihi dayatır kendini. Bu olgu ne belirsizlikleri, ne karanlık yanları, ne de boşlukları gizlemelidir. Hikâyenin görünürdeki açık seçikliği tarihçi için gerekli olan sabır ve dikkatle gerçekleştirilmiş sentezleri, heterojen ve bölük pörçük verilerin yorumlarını kısmen siler.</p>

  <p>Siyasal ve askeri tarih uygun ve gerekli bir çerçeve çizer bu bağlamda. Çok kutuplu bir Roma dünyasının dönüşümlerinin anlatılarına kesin bir süreklilik verir, iktidar uygulaması, bölgelerin yönetilmesi ve yapılandırılması kent merkezinin egemenliğini, organizasyonla ilgili teorilerini ve imparatorluk içindeki bağlantılarını yansıtır. Öncesi bilinmeden, yerel sitelerin ve toplulukların yeri ve rolü, özel yaşam, din ve canlanan ya da yenilenen geleneklerin etkileşiminin taşıdığı uyarlama, icat ve karışım olgularının yoğunluğunu ve karmaşıklığını tam anlamıyla değerlendirmek mümkün değildir. Romanın gücünün sadece hayranları ve yandaşları yoktur. Uzak bölgelerde olduğu gibi imparatorluğun içinde de karşıt gruplar Roma egemenliğinin taşıyıcısı olduğu ‘<i>humanitas</i>’la (uygarlık) rekabete girmişlerdir.</p>

</body>

</html>