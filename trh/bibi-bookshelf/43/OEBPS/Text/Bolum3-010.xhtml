<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    <link href="../Styles/mandos.css" type="text/css" rel="stylesheet"/>
</head>
<body>
<h2 id="TOC_4_3"><b>II. Bir dünya imparatorluğu</b></h2>
<p>Modern bir açıdan bakıldığında, Roma imparatorluğu gibi siyasal bir yapı muazzam ve örgütlenmiş bir pazar olarak karşımıza çıkar. Kimi zaman orada başkent yaşanan dünyanın ürettiği her şeyin merkezi ve buluşma noktası olduğundan ve bunun üstünde durmak amacıyla II. yüzyıl Asya Yunan retorikçisi Aelius Aristeides’in söylemi (“<i>Romanın onuruna</i>”) temel alınır. Buna karşılık, kent, geniş bölgenin refahının tümüyle güvencesiydi. Bu bakış “pazar ekonomisi”, “kapitalizm”, “ekonomik bölgeselleşme”, “devletçilik” gibi yeni kavramların geçerliliği üstüne global bir düşünce içerir ve imparatorluk içindeki ekonomik olguları göz önünde bulundurur. Gerçekler ağır basar. Gelişmeler bağlamların küçümsenmeyecek etkisini ön plana çıkarır. İmparatorluk ölçeğinde iki evrenin kolaylıkla belirlenmesi mümkündür: biri Augustus’tan Marcus Aurelius’a kadar olan ve belirgin özelliği genel bir refah olan dönem; öbürü Severuslar döneminden Diocletianus’a kadar gelen ve belirgin özelliği yinelenen ve derin krizler olan dönem. İkisi arasındaki geçiş evresinde uygun konjonktürler ve iyi kötü aşılabilmiş zorluklar vardır. Hiçbir zaman çaresi olmayan bir gerilemeden söz edilemez.</p>
<p><b>1. Özgürlük ve denetim.</b> - Yaşamını sürdürebilmesi ve yurttaşların arzularına cevap verebilmesi için eyaletlere bağımlı bir milyonluk bir kitleyle Roma merkezinin varlığı dikkat çekmeye başlar. Coğrafyacı Strabon kentli Romalılar için yerel üretimlerin sahip olduğu değeri hiçbir zaman ihmal etmemiştir. Aynı zamanda, birtakım özel kaynakların tüketicisi, sahip, evergetes (devlete hizmet eden kişi) olan ve kente erzak sağlamakla yükümlü imparator tarafından ikinci bir parametre tanımlanmıştır. Buna karşılık, Sezarların ekonomi-politiklerinin süreklilik göstermemesi ve fiyatların yükselmesi ve parasal dalgalanmaların etkileri gibi bazı mekanizmalara bağlı müdahaleler dışında, boyutlarının sınırlı olması faaliyetlerin ve zenginliğin bölünüp ufalması düşüncesini yaygınlaştırma eğilimindedir. Vergi, para dünya çapında uygulamalara bağlıydı ama bunların kullanılması ve doğurduğu sonuçlar bir bölgeden ötekine değişiklik gösteriyordu. Son araştırmalarda, arkeologların olağanüstü çabalarının ışığında, imparatorluğun bir ekonomik coğrafyasının araştırılması yeniden gündeme gelmiştir. Bu bağlamda, söz konusu olan, bölge çapında bir ürün ve coğrafi ortam ödül listesi değil, Roma ve eyaletlerine ve uzak bölgelere sunulan “ekonomik kalkınma” ilişkilerinin ayrıntılı bilançosudur.</p>
<p>Alışveriş ve ticaret ekonominin gelişmesinin temeliydi. Üç metale (altın, gümüş ve bakır ağırlıklı karışım) dayalı para sistemi her yerde geçerliydi ve Yunan sitelerindeki gibi yerel madeni para basımı geçerliyken uyarlamalar yapılabiliyordu bu konuda. <i>Aureus</i> ya da 25 dinar değerinde altın para (gümüş ayarlı para) ya da 100 sestertius (bronz) prestij ödemelerinde ya da hediyelerde kullanılan paraydı. Dinar askerlerin ve memurların maaşlarının ödenmesinde ve onursal ya da niceliksel önemi olan alışverişlerde kullanılırdı. Sestertius 4 as değerinde bir madeni para birimiydi ve&#160; as gündelik ödemelerde kolaylık sağlayan bir paraydı. Toprak ve insandan alınan dolaysız vergiyi bundan muaf tutulmayan her eyalet sakini ödemek zorundaydı. Ayrıca, Roma yurttaşları aldıkları mirasın yirmide birini (yüzde 5) vergi olarak ödemek zorundaydılar. Çok sayıda dolaylı vergiyse azatlı kölelerden, köle satışlarından, gümrük işlemlerinden (<i>portoria</i>; malların değeri üzerinden yüzde 2 ya da 2.5), açık artırmalardan, sürülerden, yerel tüketim mallarından alınıyordu. Vergi para ekonomisinin bir vektörü olmuştu ve bu ürünlerden alınan vergiler ya da sürülerden alınan vergiler bağlamında aynı ödemenin sürdürülmesiyle çelişkili bir durum değildi. İmparatorluk hazinesi aynı zamanda arazilerden, maden ocaklarından, taş ocaklarından oluşan mirasın gelirinden de vergi alırdı.</p>
<p>Her zaman çok yoğun olan insan ve mal dolaşımı girişimcilerin, üreticilerin ve zanaatçıların etkinliklerini geliştirmelerini sağlamıştır. Bununla birlikte, etkili aktörler sosyal elitler, senatörler ve süvarilerdi, ancak bu durum risk almaya ve şanstan yararlanmaya hazır bazı azatlı kölelerin dinamizmini de dışlamıyordu. Koşulları kuramsal olarak ticaretle ve para mesleğiyle uğraşmalarını engelleyen senatörler çoğu zaman <i>familia</i>larının üyeleri aracılığıyla gelir kaynaklarını artırıyorlardı. Bankerler ve işadamlarının durumları daha iyi incelenmiştir (J. Andreau). Faiz kazancı sosyal yaşam için kazanılmazdı: borç alan bir soylu sosyal sınıflandırmanın temeli olan sermayesine dokunmaktansa borç almayı yeğliyordu. Öte yandan, seçkinler de yasal faizin (yüzde 6-12) üstünde bir taleple borç verme konusunda duraksamıyorlardı. <i>Argentarii</i> denen uzmanlar faizle mevduat topluyorlardı ve açık artırmayla kredi veriyorlardı; <i>nummulari</i>ler değer biçtikleri değerli paraları değiştiriyorlardı; <i>coactore</i>ler komisyon karşılığı bazı kâğıtları nakde çeviriyorlardı ve <i>coactores argentarii</i> bu üç işi birden yapıyordu. İmparatorluk döneminde <i>negotiatore</i>ler toptancı tüccarlardı ve deniz ticaretinde, gemi malları da dâhil olmak üzere, hacizli eşyalar karşılığında borç para veriyorlardı. Bütün işadamlarının aralarında çok sıkı ilişkiler vardı ama hiçbir zaman Roma’da ekonomik etkinlik bağlamında en küçük bir büyüme ya da durgunluk işaretini sezip değerlendirebilecek homojen bir karar grubu oluşturmayı başaramadılar. Roma ne Londra ne de New York olmuştur. Ticari faaliyetler Sezarlar döneminde dağılmış ve eyaletlerde yaşayanların ellerine geçmiştir; iki dünyanın seferberliklerinin gelişimi ve imparatorların telafiye yönelik önlemleri karşılaştırıldığında şaşırtıcı değildir bu.</p>
<p>Sezarların Roma’ya ve hiçbir eksiklikleri olmaması gereken askerlere karşı mükellefiyetleri vardı. Vergiye tabi buğday ve imparatorluk yurtluklarının artıklarından sağlanabilecek gelire güvenebilen annona yönetimi dışında, iktidarın elinde siyasal amaçlı erzağı denetlemek amacıyla çeşitli olanaklar vardı. Düşük fiyattan alımlar, el koymalar, ayni yardımlar, en azından tahıl ve zeytinyağı alanında “sübvansiyone edilen bir pazar”ın işlemesine yardımcı oluyordu (A. Tchernia). Özel kara ya da deniz nakliyatçılarıyla devlet hizmetinde altı yıl çalışmaları için sözleşmeler yapılıyordu ve bu sözleşmeleri cazip kılabilmek için kendilerine bazı ayrıcalıklar ve muafiyetler tanınıyordu. Annona yönetimleri ve askerler tüccarlara ve sözleşmeli nakliyecilere, durum uygun olduğu takdirde, kendi stoklarından mal satma yasağı getirmiyorlardı. Öte yandan, Roma kenti dev bir tüketim merkezi de değildi (J.-P. Morel): bu kentte üretim ve ticaret faaliyetleri gelişiyordu ve kalabalık nüfus, imparatorluk harcamaları, senatör ve süvari aristokrasisinin alışkanlıkları ve zevkleri bu gelişmeyi destekliyordu. Başkent Roma’nın rekabet alanında kesin bir üstünlüğü vardı ve imparatorluk çevresinin hizmetkârları ve ‘procurator’lar denetliyorlardı bu rekabeti. Eyalet askerleri ortam uygun olduğunda yerel kaynaklardan sağlıyorlardı ihtiyaçlarını. Şarap ve zeytinyağı belirli aralıklarla gönderiliyordu. Bununla birlikte, merkezler ve sürekli kaynakları arasındaki ilişkilere kayıtsız kalan çevreler önce resmi pazardan yararlanabilen bölgelerden hareketle ortaya çıkmışlardır.</p>
<p><b>2. Bir refah dönemi.</b> - Kazı yapılan her yerde, II. yüzyılın ortasında büyük ekonomik gelişmeler yaşandığı görülmüştür. Bu dönemde konutlar değişmiş ve artmış, yeni kentler doğmuş ya da mevcut kentler değişmiş, görkemli anıtlarla donanmış, gündelik eşyalar ya da değerli eşyalar, kapkacak, sandık vb. eşyalar gelişmiş, ticarette niteliksel ve niceliksel bir gelişmeye yol açmış, dünyaya yeni bir açılım getirmiştir. Deniz ulaşımında korsanlardan çok fırtınalar korkutuyordu ve okyanusta gözü pek denizcilerden başkaları da dolaşıyordu. Yöneticilerin ve askerlerin yararlanması amacıyla inşa edilen karayolları haydutların gözlediği tüccarları ve yolcuları rahatlatıyordu, akarsularda da yük ve yolcu dolu tekneler dolaşıyordu. Karakollar, konaklama yerleri, hanlar, atlıların ve arabaların yolculuklarını kolaylaştırıyordu. İmparatorluk ilk hükümdar tarafından kurulan araba servisi aracılığıyla muhafızlı habercilerini ve memurlarını her yere gönderiyordu. Her yerde inşaatlar yapılmış, alanlar açılmış ve üretim artmıştır. Köyler yoğun yerleşim merkezleri haline gelmiş ve her alanda yeniden hızlanan faaliyetler kısmen kentlilere yönelik üretim artışının gerçek motoru olmuştur. Teknik gelişmeler sayesinde çevre düzenlemeleri yapılmış, yeni alet edevat üretilmiş ve yeni tarım sistemlerine geçilmiştir. Kıtlık tamamen yok edilemese de azalmış, gıdalarda çeşitlenme olmuştur. Zanaatçılar ve tüccarlar mesleklerinden gurur duymaya başlamışlar ve zengin tüccarlar da kendilerine minnettar olan topluluklar tarafından onurlandırılmışlardır.</p>
<p>İtalya’da ve batıda egemen yapı <i>villa</i>’dır: boyutları farklı (30-300 hektar) ama mülk sahiplerinin ait oldukları sosyal grubun zenginlikleriyle orantılı bir tarım alanının merkezi. Bu bağlamda, ürünleri çeşitlendirmek kuraldır: Akdeniz ülkelerinde tahıl, zeytin, üzüm, bazı bölgelerde sebze ve meyve, bazı bölgelerde hayvancılık (keçi, koyun, sığır), otlaklar ormanlar ya da fundalıklar... Bu faaliyetler gerçek özelliklerini arazilerin engebelerine ve yüzölçümlerine göre farklı biçimlerde düzenlenmiş manzaralarla tanımlanan bir ortamdan alırlar. Pek belirgin olmayan olası iklim değişikliklerinin etkileri de tartışılmıştır bu konuyla ilgili olarak. Yönetim bölgelerinin ve arazilerdeki öteki geometrik alanların anlam ve etkileriyle ilgili gözden geçirmeler daha belirleyicidir. Villalarda, bir yönetim birimi alanının oluşmasına etki eden bir mantığa göre, çok farklı bir mantık egemendir. Villaların konumları, özellikle arazinin durumunu gösterme ve uygun biçimde doğrulama amacına yönelik operasyonlarla ilgili değildi kesinlikle. Düzlükler, bataklıklar, tahıl ekimine elverişli balçık alanlar, zayıf topraklı vadiler, taşan ırmak sularının istila ettiği havzalar, zeytinliklere elverişli taşlık ve kurak kalkerli araziler, kaliteli üzüm yetiştirmeye uygun tepeler ve güneş alan yamaçlar, çöküntü alanları ziraatçilerin, Columella’nın gayretli büyük toprak sahiplerinin, özgür ya da bağımlı küçük çiftçilerin, bir kâhya ya da <i>‘vilicus</i>’un emrindeki kölelerin çalıştıkları yerlerdi.</p>
<p>Batı eyaletleri alışkanlıklarını Roma’nın paylaştığı Yunan ve Helen geleneklerinin mirasçısı doğudan çok daha fazla değiştirmişlerdir. Prokonsüllerin yönettiği Afrika eyaleti, Asya eyaleti, ama aynı zamanda Betica, Narbonne, Suriye’nin bazı bölgeleri, iki çöl arasındaki zengin Nil Vadisi ve daha genel olarak da dalgalarla beslenen verimli Akdeniz kıyıları çok önemli kaynaklardı. Refahın görünür işareti tarım zenginliği bütün faaliyetlerin çimentosuydu. Zanaatkârlık ve sanayi tipi üretim (J. P. Morel) hızla gelişmekte olan kırsal bir ekonomiyle atbaşı gidiyordu. Büyük ölçüde imparatorluk mülkü olan madenlerin ve taş ocaklarının işletilmesinin ekonomik etkisini değerlendirmeye kalkışmak gerçekçi olmaz. Bütün bölgelerde ya da hemen hemen bütün bölgelerde maden ve taşocakları bulunuyordu ama bunların çalışma ritimleri dönemlere ve siyasal ya da yerel yönetimin empoze ettiği kurallara göre değişiyordu. Özellikle Galya’da yoğun olan demir üretimi yepyeni koşullara cevap veriyordu, çünkü yüzeye yakın tabakalar dağınıktı ve kalite olarak farklıydı. Buna karşılık, metalürji dinamik bir zanaatkârlığı besliyordu. III. yüzyıldan başlayarak Anadolu’da ve Suriye’de ve de Afrika’da bir canlılık görülür ve bu canlılık henüz iyi tanınmayan ekonomiyi eyalet kentleriyle ilgilenmeye davet eder.</p>
<p><b>3. III. yüzyıl krizleri.</b> - Finans ve para sorunları ve bunların Roma dünyası ekonomisiyle global bir bakış içinde ilişkilendirilmesi çok önemlidir. Bu konuda imparatorluğun açık seçik, belirgin bir siyaseti var mıydı? Sezarlar hazinenin çıkarlarını korumaya çalışmakla mı yetiniyorlardı? Refah döneminde genellikle kısa süreli çalkantılar olmuş ve kırılganlık işaretleri görülmüştür. Zenginlerin aşırı borçlanmasıyla yansıyan, sınırlı ve büyük ölçüde aktörlerin psikolojisine bağlı ünlü 33 kriziyle bazı dayanışma hareketleri ortaya çıkmıştır: arazi fiyatlarının düşmesi, tarım gelirlerinin ve faiz oranlarının artması (A. Tchernia). Bu durum Hindistan’la ticaretin (parfüm, kokulu tütsü, baharat, ipek değerli taş) ve altının kışkırttığı yıkımlarla insan kayıplarının sonuçları olan, Roma aristokrasisinde artan lükse düşman, ahlakçı Büyük Plinius’u endişelendirmiştir: kolay para kazanmanın çekiciliği, bu yoldaki insanların sivil bir kendine yeterlilik idealine bağlı arazi mirasının getirdiği istikrar kuralına karsı senatörleri kazanmaları riskini taşıyordu. Neron bolluğun yarattığı sorunları gidermek amacıyla ilk kez altın ve gümüş paranın değerini düşürdü (J. Andreau). Domitianus, bağcılığın rekabetiyle karşı karşıya olan tahıl üretiminin atılım yapabilmesi için, bağcılığın sınırlanması amacıyla iki kez ferman çıkarmış ancak uygulatamamıştır bunları. Traiaunus senatörlere sermayelerinin üçte birini İtalya’ya yatırmaları zorunluğu getirirken özellikle senatonun Roma-İtalya karakterini korumak istiyordu. Bundan, imparatorların sürdürülen hiçbir ekonomi-politiği engellemedikleri ve sadece krizlere çözüm getirmek ve doğa yasasındaki dengeyi bulmak amacıyla müdahale ettikleri sonucunu çıkarmak mantıklıdır. Roma İmparatorluğu bölgesel bir ekonomik birlikti ama imparatorluğun ekonomik alanını yönlendiren hiçbir bilinçli örgütlenme yoktu. Gözlemlenebilen mekanizmalar merkez Roma’nın dışında keyfi bir tavırla hayata geçirilmiştir. Liberal sistemin kendisi asgari bir teknik ve yönetimsel örgütlenme olmadan yürümez.</p>
<p>Askeri ve siyasal olayların çok önemli bir rolü olmuştur. Marcus Aurelius’tan başlayarak Tuna’da önemli bir tehdidin hissedilmesi verileri değiştirmiştir. Severuslar dönemindeki düzelme güven ortamı, ancak sonuçları ağır olan kararlar alınması bedeliyle sağlanabilmiştir. 250-274 arasında para sistemindeki genel parçalanma imparatorluğun tüm sınır bölgelerinde hiç eksik olmayan askeri zorluklarla üst üste gelmiştir ve Valerianus’un esir düştüğü 260 yılı, <i>sestertiusun</i> tedavülden kalkması ve doğuda sitelerin para basma sistemlerinin çökmesiyle, telafisi mümkün olmayan bir parçalanmanın sinyallerini vermiştir. Ticaretin gerilemesi bir vakıadır ve bunun nedenleri Pers imparatorluğu ve özgür Germenler’le ilişkilerin bozulması ve kriz sonucu Roma İmparatorluğu’nun bölgesel bir parçalanmaya doğru gitmesidir. Bu felaketler ve gasplar sonucu askerlere hoş görünme gerekliliği ortaya çıkar: söz konusu olan onlara dalkavukluk etmek, onları satın almak, ödüllendirmektir ve her durumda hoşnut olmayacakları davranışlardan kaçınmaktır. Her şeye rağmen, devletin tavrında radikal bir değişiklik olmamıştır: imparatorluğun bu kuşku ve direniş döneminden ne devletçilik, ne müdahalecilik, ne genel bir ekonomi-politik çıkmıştır. Çeşitli imparatorların reform denemeleri geleneklere ve Roma’nın gücünün korunmasına sadık Diocletianus’un faaliyetlerine zemin hazırlamıştır. Bu bağlamda, korumak ve denetlemek yaygın sözcükler olmuştur.</p>
<p>II. yüzyılın ikinci yarısı eğilimleri tersine çevirmiştir. Paraların değerinin düşmesi hissedilmeye başlamış ve dinarın değeri gerilemiştir. Septimus Severus’un devalüasyonu yüzde 50 oranında gerçekleşir; ücretlerin artmasının ve askeri harcamaların önüne geçilir. Çıkarılan iki dinarlık yeni gümüş paranın adı <i>antoninianus</i>tur (metinlerde geçen yabancı bir sözcük); üzerinde imparator ve imparatoriçenin resimleri bulunan bu paranın ağırlık değeri gerçek değerinden düşüktü: Caracalla’nın bu parayı basmasının nedeni 215’te dörtte bir oranında artış gösteren maaş ödemelerini karşılayabilmekti. Elagabal dönenimde tedavülden kaldırılan paranın itibarı askerleri yatıştırmak amacıyla Pupienus ve Balbinus döneminde (238) iade edildi. Bununla birlikte, Traianus Decius döneminden başlayarak dinar seyrekleşmeye başlamış ve yeni para ölçü olarak alınmıştır. Geleneksel bronz para basımı Galianus’la birlikte durmuştur (260) ve içindeki gümüş oranı gitgide azalan (sonunda yüzde 2’ye düşmüştür) <i>antoninianus</i> kalitesi çok düşük, bakır oranı çok az bir paraya dönüşmüştür. Sürekli para basılıyordu ve kısmen dolaşımdan kaldırılan ve aşırı değerlenen altın çok iyi direniyordu. Diocletianus’tan önce Aurelianus bir reform denemesine girişti; bu reformun yeniliği her paranın nominal değerini keyfi bir biçimde ayarlama iradesiydi: gümüş-bakır karışımı bir madeni para olan <i>aurelianus</i> güven vermedi ve devletin daha çok işine gelen altın para basımı bronz ve gümüş parayı her geçen gün biraz daha geri plana itti. Mısır’da, büyük olasılıkla, Aurelianus reformuyla birlikte fiyatlar uçtu ve imparatorluk manipülasyonlarının etkili olduğu söylendi bu işte. Önceki dönemde fiyatların para değişikliklerine karşı daha hassas oldukları sanılmaktadır. Paraların gerçek değerini yakalamış itibari değerler çevresindeki para sisteminin istikrara kavuşması başka bir şey, fiyatların denetimi ve vergi girişi başka bir şeydi. M. Corbier’nin oldukça gerçekçi hesabına göre, enflasyonun III. yüzyıl boyunca yıllık ortalaması yüzde 3 olmuştur, ancak bu bağlamda daha yüksek rakamlar da görülmüştür. Gümüş-bakır karışımı paralar gündelik alışverişte itibari değerlerini korumuşlardır. Birtakım zayıflamış sektörler için dolaşımda bir kısıtlama olması ama ötekilerin değerleri daha az düşmüş eski stoklarla daha uzun süre yaşamış olmaları mümkündür. Her durumda krizin seçici sosyal sonuçları üstüne spekülasyonlar yapmak risklidir, aynı şekilde, sitelerin gerilemesi üstüne hesaplar yapmak da ihtiyatlı bir tavır değildir.</p>
</body>
</html>