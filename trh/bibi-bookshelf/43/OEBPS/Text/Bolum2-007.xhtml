<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/mandos.css" type="text/css" rel="stylesheet"/>
</head>

<body>

  <h2 id="TOC_3_4"><b>III. Eyaletlerin yönetimi</b></h2>

  <p>Romalılar bir toprağı muhafaza etmenin fethetmekten daha zor olduğunu söylerlerdi (Dion Cassius). İmparatorluk, kısmen, bu alanda kalıcı bir çözüm bulunamadığından kurulmuştur. Yeniden askeri örgütlenme anahtarlardan biriydi; yeni yönetim yöntemlerinin benimsenmesiyse bir gereklilik. Augustus yeni bir örgütlenmenin temellerini atmıştır ve bu örgütlenmenin uzun sürmesi başarısının kanıtıdır.</p>

  <p><b>1. Askeri boyut.</b> - Yeni eyalet düzeni, büyük ölçüde, <i>‘imperium</i>’un Augustus lehine yeniden tanımlanmasına bağlı olmuştur: iç savaşlardan sonra <i>imperatores</i> arasındaki rekabetlerden kaçınmak gerekiyordu. Toprakların denetlenmesi ve imparatorluğun korunması için gerekli olan sürekli ordu kurumu bu alanda denetimi kolaylaştırıyordu ve tek bir otoriteyi gerekli kılıyordu. Harekât alanlarının Roma merkezinden sürekli uzaklaşması garnizonların imparatorluğun sınırlarına yerleştirilmesini gerekli kılmıştır. Daha sonra, bazı bölgelerde barışın tesis edilmesiyle -İber Yarımadası’nın kuzeybatısı, <i>Ilyricum</i> ya da prokonsüllük öncesi Güney ve Batı Afrika bu bölgelere de asker gönderilmiştir. Ren bölgesinde ve Tuna’nın yukarı kısmında ve doğuda, Suriye ve Mısır’da en önemli merkezler Roma ilerleyişlerinin ve bundan kaynaklanan gerçek ve olası tehlikelerin coğrafyasına göre belirleniyordu. Yararlı oldukları kabul edilen asker sayısı oldukça kısıtlı gibidir, çünkü Augustus 28, daha sonra 25 lejyonla yetinmiştir (Teutobourg’da, yerlerine yenilerinin kurulmadığı üç lejyonun katledilmesinden sonra). Kayıplar ve yeniden yaratmalar peş peşe gelmiştir. III. yüzyılda toplam lejyon sayısı 33’tür ama fetihler yaygınlaşmıştır. Yer ve zamana göre yardımcı birlikler yerel bir ordunun yüzde 50-59’unu oluşturuyordu. 350-400 bin asker (Roma orduları ve deniz gücüyle birlikte ve onlar olmadan) büyük ve düzenli bir güç oluşturmuştur. Çok güçlü ve cesur düşmanların olmaması ama aynı zamanda da 10 lejyonun üstünde manevra yapan bir kitlenin taktik sınırları ve o anda tartışılan çözüm yolları bilinçli ve iyi değerlendirilmiş tercihleri dikkate alır. En büyük krizler sırasında bile imparatorluk genelkurmayı koşulları asla global strateji bağlamında değerlendirmemiştir. Büyük bir sefer için karar almak gerektiğinde çeşitli eyaletlerdeki birliklere çağrı yapılırdı ve çoğu zaman ortaya çıkabilecek dengesizliğin riskleri dikkate alınmazdı. Roma İmparatorluğu’nun belirlenmiş sınırları yoktu. Ne Augustus ne halefleri yayılmanın sonunu ilan etmişlerdi. Başlangıçta bir yol ya da bir giriş yeri olan <i>limes</i> daha sonra tahkim edilmiş ve kalıcı bir sınır anlamını almıştır. Bu sözcük, hiçbir zaman, IV. yüzyılda bile, kesinlikle savunmaya yönelik ve imparatorluk ölçeğinde bir strateji ifade etmemiştir.</p>

  <p>Askeri harita yavaş yavaş yeniden biçimlendirilmiş ve sayıları değişken olsa da, birliklerin yer değiştirmesi bir kurala bağlanmıştır. Stratejik bağlamda kavram ve uygulamalarda değişiklik görülmez; III. yüzyılda baş gösteren olaylar imparatorluğu düşmanlara ve onların savaşma biçimlerine bağlı olarak taktik uyarlanmalara gitmek zorunda bırakmıştır. Olağanüstü durumlar dışında gönüllülerden oluşan eyalet orduları barışa özlem duyan ve öngörülebilir iç ve dış tehlikeler karşısında huysuzlaşan bir toplumun alışkanlıklarına cevap veriyordu. Birlikler, yavaş yavaş, büyük ölçüde konaklama yerine en yakın coğrafi bölgelerden gelen askerlerden oluşmaya başlamıştır. Uzman ve özerk güvenlik güçleri olmadığında, lejyonlar, Roma’daki kent garnizonu birlikleri gibi, eyaletlerdeki düzenin savunulmasına katkıda bulunmuşlardır. Ordu baştan beri imparatorluğun yönetimsel örgütlenmesinde belirleyici bir enstrüman olmuştur. Augustus’un amacı, Roma’nın çıkarları için bir bölümü bu amaçla yeniden belirlenmiş olan eyaletlerin sınırlarını belirlemektir; dolayısıyla, bu, eyaletlere işlerin iyi gitmesi için gerekli görülen bir kimlik ve süreklilik kazandırmıştır: Büyük Plinius’un <i>Tabiat Bilgisi</i> adlı yapıtının esinlediği düşünce de budur.</p>

  <p><i>Provincia’nın</i> (eyalet) tanımlanması kolay değildi: ne modern anlamda bir bölgeydi ne de Roma halkının bir yüksek devlet görevlisinin kişisel yurtluğuydu. Önceleri belirlenmiş bir mekân ve zaman sınırları içinde ‘<i>res publica</i>’nın bir temsilcisinin geçici “yetki alanı” anlamına geliyordu bu sözcük (C. Nicolet). Bölge açısı cumhuriyetin sonundan itibaren egemen olmuştur, ancak bu koşullara bağlı sınıflandırmaları ve yeniden düzenlemeleri dışlamaz. “Eyalet” adı verilen bölgeler askeri boyut imparatorluk tekelinin etkisiyle ağırlığını yitirince istikrar ve süreklilik kazanmışlardır. Bir eyalet kurma ya da belli bir bölgeyi genişletme konusunda sadece Augustus karar verebiliyordu. Yönetim düzleminde eyalet birimi bir isim, bir sıra ve hukuksal bir statüyle tanımlanmış toplulukların alfabetik listesi biçimini almıştır. Bundan böyle askeri boyut Augustus’un denetim ve önderliğinde “yönetim”in yollarını benimseyen bütün eyaletlerde aynı önemi taşımaz.</p>

  <p><b>2. Roma halkının eyaletleri.</b> - Roma geleneğine uygun olarak, bütün eyaletler, tarihsel açıdan ve hukuken fetheden halkın eyaletleridir. Strabon ve Dion Cassius’un sözünü ettikleri yeni dağılımın kökenini oluşturan İÖ 27 tarihli yasa, yerlerini senatonun doldurduğu yurttaşların vesayeti yanında, bir imparatorluk vesayeti getiriyordu. Uzun süre Roma iktidarının ikili yönetim şemasının etkisiyle “senato eyaletleri”nden ve “imparatorluk eyaletleri”nden söz edilmiştir. Senato bazı kararları verme hakkını elin de bulundurduğundan ve varsayımsal olarak imparatorla birlikte halk adına hareket ettiğinden, bu sunuşta her şey yanlış olmasa da, senato ve imparator arasındaki rol paylaşımından çok bir iktidar paylaşımı düşüncesini onaylayabilen ve Roma egemenliğine uygun düşmeyen popüler bir temel düşüncesi esinleyen bir deformasyon riskinden kaçınmak gerekir. F. Millar’ın önerisi “halk eyaletleri” olarak eyaletler birliği düşüncesini korurken bir yandan da seçim mevzuatlarını belirliyor: bir yanda senatonun seçtiği ve cumhuriyetçi bir unvanı olan bir prokonsüle emanet edilen “prokonsül” halk eyaletleri; bir yanda farklı unvanlara sahip sorumlusu doğrudan doğruya Augustus tarafından atanan “emperyal” halk eyaletleri. Pratikte imparatorun müdahaleleri de senatonun müdahaleleri de belirli eyaletlerle sınırlı değildi. Ayrıca, “imparatorluk” ya da “prokonsüllük” statüsü bir defaya mahsus olmak üzere ve kesinlikle kabul edilmiş değildi: sözgelimi, Sardinya, Akhaia, Makedonya ya da Pontos-Bithynia’yla ilgili olarak çeşitli değişiklikler olmuştur ve bu durum koşullara uyarlanmış, öncelikli hukuksal ilkelere göre düzenlenmeyen bir yönetim imgesini güçlendirir. Nihayet, İÖ 27’den önceki fetihler istisnasız imparatorluğun damgasını taşır.</p>

  <p>Strabon’a göre, siyasal ölçütler büyük rol oynar. Bir eyalet statüsünün kökeninde oradaki barış düzeyini aramak gerekliydi. Sakin, kentleşmiş, site yaşamına uyarlanmış prokonsüllük eyaletlerinin imparatorluğun güvenliği için tehlikesiz olduğu düşünülüyordu ve bu bölgelerde genellikle sürekli bir orduya gerek duyulmuyordu. İlk imparatorluk eyaleti imparatorun kendisi tarafından fethedilen Mısır oldu. Yönetim özellikle askeri işlevi ön planda olan vali düzeyinde bir süvariye emanet edildi. Judea’ya da İS 6’da bir vali atandı (sözgelimi Tiberius döneminde Pilatus); Claudius döneminde procurator (maliye ve finans işlevi ön planda olan) olmuştur bu görevli. Süvari imparatorluk eyaletleri (Vespasianus dönemine kadar önce Judea, Alpler, Noricum ve Rhaetia, I. yüzyılda Trakya, Mauritania Caeseariensis, Tingitana) kalabalık olmayan ve Romalılar’a göre pek fazla uygarlaşmamış dağlık bölgelerdi. Augustus’un yargıç ya da konsül düzeyinde bir valisinin yönettiği imparatorluk eyaletlerinde bir, üç ya da dört lejyon bulunurdu, çünkü durumları, kaynakları, siyasal gelişmelerindeki bölgesel eşitsizlik, bu işte güvenilirliğini ve inandırıcılığını kısmen riske eden bir Augustus’un son derece uyanık olmasını gerektiriyordu. Galya ve Germania (Domitianus döneminde kurulan), Britanya, İspanya, Lusitanya, Messia, Pannonia, Dacia, Kappadokia, Galatia, Suriye, Arabistan bu dağılımla ilgili bir fikir verir; Numidia ise çok erken dönemde özerkliğine kavuşmuştur. Büyük Plinius’a göre, Numidia’nın entegre olmaktan çok birleştiği prokonsüllük Afrika’sı ve Asya tamamen silahsızlandırılmış değildi ve bu durum en zengin ve en güçlü eyaletler arasında en büyüklerinin yönetimsel statüsünün imparator ve senato arasında -ayrıntıları hiçbir zaman bilinemeyen bir uzlaşmayla saptandığını göstermektedir.</p>

  <p>III. yüzyılda “savaşın geri dönüşü” (M. Christol) eyaletlerde askerlerle barışçı etkinlikleri sürdürenler arasında sabırla oluşturulmuş dengeye çok zararlı olmuştur. Başarısızlıklar ve suiistimaller, imparatorluk gücünü sürdürmenin koşulu olan iktidarın ve ordunun birliğini koruma zorunluluğu, amaçların ve önceliklerin yeniden dağılımını öne çıkarmıştır. Deneyimli süvarilere, profesyonel askerlere yüksek düzeyde sorumluluklar verilmiş ve senatörler lejyon komutanlıklarından alınmıştır. Daha önce imparatorluk eyaletlerinin valilerinin üstlenmiş oldukları askeri ve sivil görevlerin ayrılması mekanizması işlemeye başlar. Aynı zamanda eyaletlerin bir bölümü alt bölümlere ayrıldı ve bu da takip eden dönemdeki çoğalmanın habercisi oldu. Hadrianus döneminden beri sürekli reformlara sahne olan İtalya yavaş yavaş özel statüsünü kaybediyordu ve Diocletianus’un onayladığı bir eyalet bölgeleri mozaiğine doğru gidiyordu.</p>

  <p><b>3. “Yönetenler ve yönetilenler”</b> - Augustus’un geliştirdiği yönetim uygulamalarının temelinde eyaletlerde yaşayanların keyfi yönetimine son verilmesi amacı vardı. Bu insanlar, özellikle elitler yasaları oylama hakkına sahiptiler, çözüm önerebilirler ya da taleplerde bulunabilirlerdi. Eyalet yönetimi fetihten çok Roma yurttaşlarının adaletle yönetilmesi ve güven içinde yaşamalarıyla, gelirlerin belli bir mevzuata göre sağlanmasıyla (vergiler ya da gayrı menkul gelirleri, madenler ve taş ocakları, dolaylı vergiler ya da <i>vectigalia</i>), kurulu düzenin sağlıklı biçimde işlemesiyle ve farklı özerk bölgelerin uyum içinde yaşamlarını sürdürmeleriyle ilgiliydi. Birliklerin toplanmış oldukları bir yerde askeri etkinlikler gündelik uğraşlara ekleniyordu ve bu uğraşlar merkezde kurulan bürolarla bağlantılıydı ve bu bürolar-da rütbeli görevliler çalışıyordu: <i>princeps, commentarienses, frumentarii, speculatores</i> vb. Ordu çeşitli görevler üstlenmişti: güvenlik ve imparatorun ya da eyalet yönetiminin hizmetinde teknik yardım, rütbelere göre sınıflandırılmış personelin işlevi ve terfi çizelgeleri, bir eyaletten başka bir eyalete geçişler, geçici birlikler, tatiller ya da izinler. Roma modeline göre, seçkin süvarilerden oluşan bir birlik -<i>equites singulares</i>- valinin merkezde ve seyahatlerinde güvenliğini sağlıyordu. Askerler, aynı zamanda, gerektiğinde başka görevlilere, özellikle ‘procurator’lara da eşlik ediyorlardı. Bir prokonsüllük eyaletinin finansal yönetimi genç bir senatöre, prokonsülün mali işlerden sorumlu memuruna verilmişti. İmparatorluk eyaletlerinde eğitimli ve deneyimli bir süvari, Augustus’un ‘procurator’u parayı yönetirdi. Öteki uzman ‘procurator’lar bir imparatorluk yurtluğuna bağlı ya da mâliyeyle ilgili gelirlerle ve bunların toplanmasıyla ilgilenirlerdi. Her yerde köleler ve Sezar’ın azatlıları imparatorluk yöneticilerine günü gününe denetleme, kayıt ve gözetim işlerinde yardımcı olurlardı.</p>

  <p>Adliye işleri valinin mesaisinin önemli bir bölümünü oluştururdu; valiler bu işe gitgide daha fazla zaman ayırmak zorunda kalmışlardır, öyle ki, Erken İmparatorluk’un sonunda <i>iudex</i>=vali eşdeğerliliği metinlerde çok sık rastlanan bir kavram olmuştur. Adliyeyle ilgili işler eyaletlerde özgün bir bölgesel örgütlenme doğurmuştur. Bugün eldeki bilgiler doğrultusunda bütün bölgelerin doğuda “diyosez” ve batıda <i>conventu</i>s denen adli bölgelere ayrılmış olduğu rahatça söylenebilir (R. Haensch). Büyük Plinius’a göre, bu bölgelere ayırma yöntemi sadece İber Yarımadası, Dalmatia ve Asya için geçerlidir. Öteki belgelere göre, Mısır ve Kilikya’da da aynı yöntem geçerliydi. Bu ‘<i>conventus</i>’ların kökeninin Augustus’a dayandığını kabul etmek uygundur ancak büyük eyaletlerde yaygınlaşmalarının düzenli biçimde gerçekleştiği konusunda bir önyargıda bulunmamak gerekir. Fazla saygın olmayan, sıkıcı da olmayan adaleti özellikle siyasal ve askeri özellikleri değerlendirmeye yönelik tanıklıklarda önemli görmeme eğilimi vardı. Resmi bir listede yer alan yurttaşlara öncelik tanıyan bir toplantı merkezinin bulunduğu bölgelerdeki örgütlenme dışında, eyaletleri bölünemeyecek kadar küçük olan procurator -valiler hariç, her “yargıç”ın hukukçu yardımcıları vardı ve böylece genellikle çok geniş olan bir eyaletin tümünün her yıl bölgesel bir dağılıma göre denetlenmesi kolaylaşıyordu. Adaletin gezici olduğu anlaşılmaktadır. Bu anlamda, valinin seyahatleri, Strabon’un dediği gibi, aynı zamanda bölgelerin mali durumlarını düzeltme konusunda ona yapılması gerekenleri gösterme ve çatışma ve anlaşmazlıkları çözme fırsatı veriyordu. Bu seyahatler, ayrıca, imparatorluğun şu ya da bu siteye karşı bağışlarının ve her türlü yüce gönüllülüğünün gerektiği gibi ve saygılı bir biçimde değerlendirildiğini görme fırsatıydı. Vali, ne olduğu bilinmeyen bir propagandaya adanmış Roma gücünün bir elçisi olmamakla birlikte, Roma ve imparatorluk sakinleri arasında temel bir bağ oluşturuyordu.</p>

  <p>Süvari ya da senatör valiler ailelerinde ya da deneyimli devlet görevlilerin yanında eğitilirlerdi. Belirlenen norma göre, 20 ya da 25 yaşından başlayarak bazen yıllarca sürebilecek bir dizi eğitim söz konusuydu bu bağlamda: eylem ve pratiğe yönelmiş bir kariyer örgüsü Küçük Plinius’un Akhaia yönetimiyle ilgili mektuplarından öğrendiğimiz bazı ahlak ilkelerine dayanıyordu. Roma yüksek devlet görevleri hiyerarşisi (‘quaestor’luk, tribunus ya da divan üyeliği, yargıçlık, konsüllük) senatörlük yolunda bir altyapı oluşturuyordu. Askerlik formasyonu çeşitli yükümlülüklerle ve yönetim sorumluluklarıyla birleşirdi; bu sorumluluklar hukuk bilgisi, bilgilerin ve direktiflerin aktarılmasıyla ilgili ağlar, komuta ve siyaset anlayışı gerektirirdi. Süvariler uzun bir hazırlık dönemi geçirirlerdi ve daha sonra özellikle imparatorluk çıkarlarını (vergi, miras, yurtluklar, özel kaynaklar ya da kamu kaynakları) korumaya yönelik görevlere getirilirler ve nihayet seçilme şansları olduğu ve zamana direnebildikleri takdirde yüksek düzeyde devlet görevlerine (Roma’da annona ya da yargıç, Mısır yöneticisi) getirilebilirlerdi; bu görevlere gelebilmek çok sıkı biçimde imparatora ve onun imparatorluğa hizmet eden kişiye olan güvenine bağlıydı. Pek ünlü olmayan bir eyaleti yönetebilmek için ortalama 35 yaşın üstünde olmak gerekiyordu, askeri imparatorluk eyaletini yönetmek için 40 ya da 45 yaşında, Afrika ve Asya’nın büyük prokonsüllüklerini yönetmek içinse 50 yaşında olmak gerekiyordu. Geçerli olan deneyimli olma kuralları ve beklenmedik görevlerin boş kalması olguları yanında, kişisel nitelikler ve bu bağlamda çok önemli bir rolü olan yakınlık söz konusu olduğu zaman çevre tarafından iyi tanınma olgusu da devreye girerdi bu bağlamda. Küçük Plinius’un Pontos-Bithynia’daki tepkiler, dikkate alındığında, yerel halkların görüş ve düşüncelerinin ve geleneklerinin bir ağırlığı olduğunu kesinlikle iddia etmek zordur. Özellikle imparatorun eğilimleriyle ters düşmemek söz konusuydu. Yaptırım çoğu zaman konsil ya da eyalet ‘<i>koinon</i>’un kararıyla gelebilirdi. Sitenin seçtiği ileri gelen temsilcilerden oluşan meclis imparatorluk şenliklerini kutlamak amacıyla her yıl toplanırdı. Bu kutlama, aynı zaman da, Roma kararlarından şikâyetçi olabilme, Roma’nın saygınlık ve erdemini onaylama ya da, tersine, valiyi eleştirme vesilesiydi ve Tacitus ve Dion Cassius’a göre sanıldığından çok daha yaygın bir alışkanlıktı bu.</p>

  <p>Ne devlet ve asker bürokrasisi, ne de yeteneksizlik, özenticilik ve suiistimal rüzgârıyla itilen sıradan bir yönetim biçimi olan Roma imparatorluğu bir dünya yönetimi olmuştu. Roma’nın egemenliğinin hiçbir biçimde doğrulanmaya ihtiyacı yoktu. Bu egemenlik, yavaş yavaş, devlet ve topluluklar, iktidar ve yurttaşlar arasında, bireylerin kendi aralarındaki ilişkilerde kabul edilebilir normlar yaratmayı hedefleyen bir imparatorluk hukuk bilimi üstüne inşa edildi. İmparatorluk pek de modern bir hukuksal yapı, inşa edilmiş ve öyle hissedilen bir birliğin temeli değildi. İmparator ve yüksek devlet görevlileri bu imparatorluğu temsil ediyorlardı, ona bir anlamda varlığını kazandırıyorlardı. Dışarıdakiler ve sınırdakiler imparatorluğu somut ve yaşanmış bir biçimde yabancı gibi görüyorlardı. “Antoninus Anayasası” İS 212’de Roma yurttaşlığını ve Roma ‘<i>humanitas</i>’ını (kültür ve eğitim) evrenselleştirdi ve hiçbir yeni birleştirme unsuru getirmedi. Ebedi bir kutsal himaye ve sivil bir yaşam çerçevesi olarak site ya da <i>polis</i> referansı birleştirici alan işlevi görüyordu.</p>

</body>

</html>