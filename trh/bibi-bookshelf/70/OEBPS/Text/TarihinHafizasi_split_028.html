<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>TarihinHafizasi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_25"><span class="idebold">BATI’NIN İSLAM DÜNYASINDAKİ İMAJI<sup class="calibre4"><a href="../Text/TarihinHafizasi_split_064.html#footnote-99711-33" id="footnote-99711-33-backlink">[33]</a></sup></span></h2>

  <p class="ortayazi"><span class="idebold">•••</span></p>

  <p class="normal">Sayın Başkan, değerli dinleyiciler; sözlerime başlarken hepinizi saygı ve sevgiyle selamlıyorum. İki günden beri, çok değerli bilim ve fikir adamlarının bildirilerini dinledik. Kutlu Doğum Haftası münasebetiyle Hz. Peygamber’in çeşitli yönlerini öne çıkaran bu bildiriler, çok güzel mesajlarla yüklüydüler.</p>

  <p class="normal">Diyanet İşleri Başkanlığımız, bendenizi bu sempozyuma müzakereci olarak davet etti. İki gündür sizlerle beraber ben de bu sempozyumu dikkatle takip ediyorum. Genel çizgileriyle ifade edecek olursam, Hz. Peygamber ve onun getirdiği evrensel mesaj üzerinde duruldu; bu mesajın Batı dünyasında yeterince yansımasını bulamadığı, hatta zaman zaman ve özellikle son yıllarda yanlış ve eksik yansıdığı vurgulandı. 11 Eylül’den sonra bunun çarpıtılarak yansıtıldığı üzerinde duruldu ve bir savunma psikolojisiyle bunlara cevaplar verildi.</p>

  <p class="normal">Bu söylediklerimi bir cümle ile toparlayacak olursam, İslamın moda tabirle Batı dünyasındaki imajı anlatılmaya çalışıldı. Güzel tespitler de yapıldı, yapılan yanlışlıklara da değinildi. Bunun dışında bir de Batı’nın İslam dünyasında bıraktığı bir imaj var ki, bu iyi irdelenmezse, birçok konu açıklığa kavuşamayacaktır. Bendeniz, üzerinde pek durulmayan bu konu üzerinde bazı tespit ve tahlillerde bulunmak istiyorum. Ancak bu tespit ve tahlillere geçmeden önce, konunun daha iyi anlaşılabilmesi için, tarihî süreci çok kısa olarak özetlemem gerekmektedir.</p>

  <p class="normal">Burada, kavram kargaşasına meydan vermemek için küçük bir uyarıda bulunayım. Konuşmamda, tarihî süreci anlatırken, daha çok Hıristiyanlık, Hıristiyan âlemi tabirini kullanacağım, yakın dönemleri ifade etmek için Batı tabirini tercih edeceğim. Bunların üçü de aynı anlamı taşımaktadırlar.</p>

  <p class="normal"><span class="idebold">İslamda Ehl-i Kitabın Konumu</span></p>

  <p class="normal">Bilindiği üzere Kur’an-ı Kerim Hıristiyanlık ve Museviliği Ehl-i Kitap olarak tanımlar. Paganizmle hiçbir şekilde aynı kefeye koymaz. Onlarla aynı kaynaktan beslendiğini, aynı misyonu taşıdığını vurgular. Medine döneminde, Yahudilerle yaşanan ilişkiler sonucunda, Hıristiyanlar, Müslümanlar nezdinde bir adım daha önde, müspet manada bir konumda yer alırlar. Hülefâ-i Râşidîn döneminde bu duygu ve düşünce devam eder; ancak Hıristiyanlık “miâdı dolmuş” bir dindir. Müslümanlar nezdindeki imajı, rakip ve hele hele düşman hiç değildir. Tahrifata uğramıştır ve hatta Müslümanların şuur altı, bu tahrifatı Kur’an’la gidermek için kendini mesul addeder. Bu nedenle 30-40 yıl gibi kısa bir sürede Suriye, Irak, Mısır gibi Doğu Hıristiyanlığı’nın hakim ve etkin olduğu coğrafya sadece fethedilmekle kalmaz, halkları da büyük çoğunlukla Müslümanlaştırılır. Bu başarının en büyük nedeni, sahabelerin de içinde yer aldığı ilk Müslüman kadroların, Hıristiyanları düşman ve onların dinlerini de rakip din olarak telakki etmemelerinin yanında, İslamı da kendilerine ait “millî çizgileri olan” bir din olarak lanse etmemeleridir. Yani, İslamı evrensel çizgileriyle sunmalarıdır. İnsanlığın dini olarak takdim etmeleridir.</p>

  <p class="normal">Emevî ve Abbasiler döneminde, İslamın bu evrensel kimliği muhafaza edilmesine rağmen, Hıristiyanlık artık “rakip bir medeniyetin dini”dir. Bu algı, önemli ölçüde siyasî anlayıştan beslenerek güçlenmiştir. İslam, artık Hıristiyanlığın tahrifatını onarma düşüncesinden çok, bâtıl ve rakip olan bu dinin yerini alma sürecine girmiştir.</p>

  <p class="normal">Selçuklular’ın İslam dünyasında hâkimiyeti ele geçirmelerinden sonra, özellikle Haçlı Seferleri’nin olduğu süreçte artık bu iki din, iki ayrı medeniyetin ve dünyanın motor gücü durumundadır ve birbirlerinin can düşmanı, rakipleridir. Birbirlerini yok etmek için uzun ve çetin bir mücadelenin içerisine girmişlerdir.</p>

  <p class="normal">Bu mücadeleden iki taraf da büyük yara almıştır. Eski dünya iki kutuplu bir sürece girmiştir: Artık birbirlerinin rakipleri ve düşmanlarıdır. Bu rekabet, Selçuklular’ın önce parçalanmasına, sonra yıkılmasına zemin hazırlamıştır. Osmanlılar’ın tarih sahnesine çıkışları, yeni bir süreci başlatmıştır. Özellikle Osmanlılar’ın Avrupa’ya ayak basışları, Doğu Hıristiyanlığı’nın temsilcisi Bizans’ı tarihten silmeleri, Haçlı-Hıristiyan ordularını yene yene Viyana önlerine gelişleri, İslam’la Türklüğü aynı kimlik içinde meczetmiştir. Batı dünyasının şuur altında İslam eşittir Türk!.. Edebî, tarihî, felsefî eserlerinden tutun da, lügatlerine kadar artık Türk kelimesi ile İslam, İslam kelimesi ile Türk aynı anlamda kullanılmaya başlanmıştır. Kısaca Batı dünyasında İslam artık evrensel mesajlar taşıyan, evrensel ilkelere sahip bir insanlık dini olarak değil, düşmanın dini, daha net bir ifadeyle kendi medeniyet ve dinlerini yoketmeye çalışan rakip bir medeniyetin dini olarak algılanmaya başlamıştır. Yani, Batı zihninde İslam, evrensel çizgi ve ilkelerinden soyutlanarak, millî çizgiler içine hapsolan bir din olarak algılanmıştır: Türk millî çizgileri!..</p>

  <p class="normal"><span class="idebold">İslam Dünyasının Batı Algısı</span></p>

  <p class="normal">Değerli dinleyiciler, bu tarihî süreci özetledikten sonra, şimdi de Batı’nın İslam dünyasında, bu özetlediğim süreçte nasıl algılandığını çok kısaca belirterek, esas söyleyeceklerime geçeceğim. XVIII. yüzyıla kadar özetlediğim bu süreçte, Batı dünyası İslam dünyasında şöyle algılanıyordu:</p>

  <p class="normal">Dinî inanç açısından <span class="idebold">bâtıl</span>, medenî toplum açısından <span class="idebold">kaba</span>, hak-hukuk ve adalet açısından <span class="idebold">zalim</span>, kültür ve sosyal yapı açısından <span class="idebold">cahil</span>, iktisadî anlayış ve alınteri açısından <span class="idebold">sömürgeci ve materyalist</span>, samimiyet açısından <span class="idebold">ikiyüzlü</span>, insanlık açısından <span class="idebold">şer odağı</span>... Bu saydığım sıfatların her biri bir konferans konusudur. Ancak, vaktimizin sınırlı olmasını gözönüne alarak bunları tek tek ele almayacağım. Kısacası, XVIII. yüzyıla kadar İslam dünyasında Batı denilince, ilk akla gelen özellikler bunlardı. Bu özelliklerinden dolayı Batı zayıf ve değersizdi. Buna bağlı olarak da İslam dünyasının algılamasında küçümseniyordu.</p>

  <p class="normal">Avrupa’daki Reform ve Rönesans, arkasından Fransız Devrimi ile dinî, sosyal ve siyasal alanda meydana gelen gelişmelere ilaveten sanayi devrimi ile gelen refah ve üstünlük, tarihin seyrini değiştirdi. İslam dünyasının bu değişimi algılayamaması, teknoloji ve sanayi devrimini ıskalaması neticesinde, talihimiz tersine döndü. Üstünlük artık rakipteydi! Bu rakip yüzyılların intikamını almak için müdafaa pozisyonunu bırakmış, üzerimize geliyordu. Bizi yok etmek isteyen bir düşmandı artık.</p>

  <p class="normal">Müslüman aydın zihni, bunun için çareler düşünmeye başladı. Bu güçlü düşmana nasıl karşı koyulacaktı. Sonunda bu çare teoride doğru olarak tespit edildi: Kendi silahıyla; yani kendisi gibi kalkınarak ve güçlenerek... Aydınlarımız teşhiste birliktelik sağlamışlardı fakat yöntemde birlikteliği sağlayamadılar. Bir kısmı sadece Batı’nın bilim ve teknolojisini alarak bu gayeye ulaşılabileceğini düşünürken, bir kısmı ise Batı’nın her şeyini alarak bunu başarabileceğimize inanıyordu. Bu ikinciler, Batı’nın tüm hayat tarzını aynen almak gerektiğini söylüyorlardı. Bunlara göre siyasal sistemden askerî sisteme, ekonomik sistemden sosyal yapıya kadar her şey değişmeliydi. Kısaca Batı her şeyiyle aynen taklit edilmeliydi. Batı, öncelikle kendi dinini, sosyal ve toplumsal hayattan dışlayarak bu kalkınma ivmesini yakalamıştı. O halde bizim de aynı yolu takip etmemiz gerekiyordu! Bu anlayış İslam âleminde, özellikle yeni yetişen nesillerde Batı’ya karşı bir hayranlık ve akabinde kendine dönük korkunç bir aşağılık kompleksi doğurdu. Bu kompleks neticesinde kendi kültüründen önce utanma, sonra uzaklaşma ve en sonunda da nefret etme sürecine girdi.</p>

  <p class="normal">XX. yüzyıla girerken, Batı’nın teknolojik üstünlüğü ile sömürgeci ve materyalist iştahı birleşince, Osmanlı Devleti hızla tasfiye sürecine girdi. İslam âlemi, adeta kıyametini yaşıyordu. Yüzyıllarca İslam âleminin önderliğini ve hâmiliğini yapan Türk milleti de artık kendi bekâsının derdine düşmüştü. Mustafa Kemal Atatürk’ün önderliğinde, dağılan bu imparatorluğun küllerinden yeni bir devlet kurmayı başardı. Bu yeni devletin hedefi “muasır medeniyeti yakalamak ve hatta üstüne çıkmak”tı. Mustafa Kemal Atatürk, son iki yüzyıldaki süreci çok iyi tahlil etmişti. Bunun için öncelikle bu büyük millete “eski güveni”ni kazandırmak gerekiyordu. Bunun önünde de son iki yüzyılın oluşturduğu iki büyük engel vardı: Tembellik ve aşağılık kompleksi... Öncelikle bunu gidermek gerekiyordu. Büyük Atatürk’ün Nutku, söylev ve demeçleri iyi okunursa, bu konudaki düşünceleri, gayretleri ve heyecanı çok net olarak görülebilir. “Türk, övün, çalış, güven. “Bir Türk dünyaya bedeldir.” “Muhtaç olduğun kudret damarlarındaki asil kanda mevcuttur.” cümleleri bunu vurgulamak için kâfidir sanırım.</p>

  <p class="normal">Ne yazık ki bu büyük devlet adamının ömrü, tüm hayallerini gerçekleştirmeye yetmedi. Medeniyet yolunda attığı adımlar, aynı inanç ve heyecanla devam ettirilemedi. Burada bunlara girmiyorum. Sadece Büyük Atatürk’ten sonra, bu Batı’yı taklit etme ve aşağılık kompleksinin tekrar hortladığına vurgu yapmakla yetineyim.</p>

  <p class="normal">Kısaca toparlayacak olursam 1980’li yıllara kadar Batı’nın bizdeki imajı şu idi: Batı, dini; sosyal ve siyasal hayattan dışlayarak bu seviyeye geldi. Bizim de aynı şeyleri yapmaktan başka çaremiz yok!.. Buna karşı direnenler gericilikle, hatta rejim aleyhtarlığıyla, daha da ötesi Atatürk düşmanlığıyla damgalandılar. Tabii bu arada, yeni yetişen nesiller üzerinde Batı hayranlığını pekiştirmek ve kendi millî ve manevî duygularına karşı da kompleksli bir nesil yetiştirmek adeta bir devlet politikası olarak devam ettirildi.</p>

  <p class="normal">Sevgili dinleyenlerim, sizlere şunu müjdeleyeyim ki, bu oyun artık bugün iflas etmek üzeredir. Bunun devletimizi yönetenler de, aydınlarımız da, halkımız da, hatta Batı’ya karşı bu komplekse en fazla maruz kalan sosyetemiz de farkına varmaya başladı. Konu rahat anlaşılsın diye, konuşmamın bundan sonraki kısmını güncel misallerle devam ettireceğim.</p>

  <p class="normal"><span class="idebold">Bize Anlatılan Batı</span></p>

  <p class="normal">Cumhuriyet döneminde Batı ile ciddi anlamda iletişimimiz 1960’lı yıllarda işçilerimiz ile başladı. Onlar kanalıyla Batı toplumu hakkında daha sağlıklı bilgiler edinmeye başladı insanımız. 1985’lerden sonra ise, özel televizyonların kurulmasıyla, bambaşka bir sürece girildi. Globalizm ve iletişim, dünyayı küçük bir köy haline getirdi. Ve böylece Batı, bizimkilerin tam bir asırdır anlattıkları şekilde değil de, gerçek yüzüyle evlerimize, oturma odalarımıza girdi. Bu Batı, değerleriyle barışık bir Batı idi!..</p>

  <p class="normal">Bu Batı, hiç de anlatıldığı gibi, dini bir kenara atmış değildi. İşte size, gerçek yüzüyle bize yansıyan Batı’dan birkaç örnek: Birçoğunuz hatırlayacaktır. 3-5 sene önceydi. Trakya Bölgemizde bir NATO tatbikatı vardı. Yunan Genelkurmay Başkanı da bu tatbikattaydı. Yunan Genelkurmay Başkanı Türkiye’ye gelmişken, bir ara tatbikatta bir boşluk buldu ve İstanbul’da Rum Patriği Bartholomeos’u ziyarete geldi. Tüm yerli ve yabancı medya oradaydı. Yunan Genelkurmay Başkanı’nı kapıda Patrikhane’nin sekreteri karşıladı. Patrik, Genelkurmay Başkanı’nı makamında kabul etti. Genelkurmay Başkanı, resmî elbisesi üzerinde olduğu halde, Patrik’in elini (parmağındaki Patriklik yüzüğünü) üç sefer öptü. Kısa bir sohbetten sonra, tekrar basının karşısına çıktılar. Patrik, bir basın toplantısı ile Yunan Genelkurmay Başkanı’nın ziyaretinden duyduğu memnuniyeti anlatıyordu, Genelkurmay Başkanı da elleri dizlerinde, onu kemâl-ı hürmetle dinliyordu. Patrik konuşurken, tam o sırada çan çalmaya başladı. Hıristiyan adeti gereği Patrik konuşmasını kesti ve haç işareti yaptı; aynı hareketi Yunan Genelkurmay Başkanı da yaptı!..</p>

  <p class="normal">Önce bizim basın mensupları, sonra da televizyonlarının başında halkımız, alışık olmadıkları böyle bir görüntü karşısında, şaşırıp kaldılar!..</p>

  <p class="normal">Ve... Evet, böylesine millî ve manevî değerlerine bağlı bir Genelkurmay Başkanı’nı kıskandılar. Evet, hem gıpta ettiler, hem de iç geçirerek kıskandılar!..</p>

  <p class="normal">Evet, tam yüz yıldır, Batı’nın bu yüzünü bize hiç göstermediler. Batı’nın dini bir tarafa attığını ve bu yüzden ilerlediğini, bizim de bunu yapmamız gerektiğini hep işlediler!..</p>

  <p class="normal">Bu bahaneyle de, bu milletin inançlarına, tarihine ve değer yargılarına saldırdılar.</p>

  <p class="normal">Vereceğim ikinci misal daha da çarpıcı. Hatırlarsanız, geçen yıl Avrupa Futbol Şampiyonası Portekiz’de yapıldı ve Yunanistan Avrupa Şampiyonu oldu. Şampiyona sonrasındaki bir sahne hayatım boyunca hiç gözlerimin önünden gitmeyecek. Tüm Yunanistan ayakta! Tarihleri boyunca en büyük başarıyı yakalamışlar. Atina’da muhteşem bir törenle karşılandılar. Yunan milletinin kendilerine <span class="idebold">şükran nişânesi</span> olarak birer madalyayla taltif edilecekler. Madalyaları Cumhurbaşkanları değil, Başbakanları değil, spordan sorumlu bakanları değil, futbol federasyonu başkanı değil, Yunanistan Başpiskopos’u boyunlarına takıyor. Birer tane de İncil hediye ediyor.</p>

  <p class="normal">Bir anda dünyam değişti, kimyam bozuldu, beynimde şimşekler çaktı. Yunan Millî Takımı’nın yerine Türk Millî Takımı, Yunan Başpiskoposu yerine de Diyanet İşleri Başkanı gözlerimin önünde canlandı.</p>

  <p class="normal">Eyvah ki, eyvah!..</p>

  <p class="normal">Ne laiklik kalırdı... Ne Cumhuriyet kalırdı... Ne Atatürk ilkeleri kalırdı... Ne rejim kalırdı!..</p>

  <p class="normal">Türkiye biribirine girerdi... Ordu derhal darbeye davet edilirdi!..</p>

  <p class="normal">Sonra, birkaç yıl geriye gittim. Kore’de Dünya Kupası’nda biz de <span class="idebold">Dünya Üçüncüsü</span> olmuştuk!.. Bu başarı, komşunun başarısından hiç de aşağı değildi. Dünya Kupası sırasında futbolcularımız <span class="idebold">Cuma namazına</span> gittikleri için, kökten laikçi yazarlarımız, gazetecilerimiz, sivil toplum(!) önderlerimiz, onları yerden yere vurmuşlardı!..</p>

  <p class="normal">Hem de <span class="idebold">acımasızca</span>, hem de <span class="idebold">vicdansızca</span>!..</p>

  <p class="normal">Gözleri dünya üçüncülüğünü, Türk spor tarihinin bu en büyük başarısını dahi görmüyordu. Hatta bu başarıyı gölgeleme gayretine girdiler!..</p>

  <p class="normal">Geleneklerine ve ortak değerlerine saygılı millete (komşuya) bir bakın, bir de bizimkilere!</p>

  <p class="normal">Hem üzüldüm, hem utandım.</p>

  <p class="normal">Laik değil, hatta laikçi bile değil, düpedüz <span class="idebold">Allah’la problemli bu kesim</span>, bu millete <span class="idebold">Dünya Üçüncüsü</span> <span class="idebold">olmanın sevincini</span> dahi yaşatmak istemedi! Medyada aynı kesim ve aynı kalemler bu turnuvada da aynı rezaleti işlemeyi denediler. Allah’tan Fatih Terim dik durdu ve ağızlarının paylarını verdi.</p>

  <p class="normal">Evet, Türkiye’deki rejimin olmazsa olmazları laik ve demokratik vasıflarını taşıyacak cumhuriyettir. Ama dinsizliği ve din düşmanlığını laiklik perdesiyle perdeleyecekseniz, bu ülkeye ve bu milletin geleceğine ihanet edersiniz.</p>

  <p class="normal">Yabancı futbolculara (gayr-ı müslim olanlara) gösterdiğiniz toleransın onda birini bizim çocuklarımıza gösterseniz kıyamet mi kopar? Şu Hakan Şükür’e yapılanları siz milletin yuttuğunu mu zannediyorsunuz? Ersun Yenal’a; Millî Takım teknik direktörü iken gösterilen tepkiyi, aldığı başarısız neticelere bağlıyorsanız, yanılıyorsunuz!</p>

  <p class="normal">Alex’e şükran borçluyum. Her sahaya çıktığında, yere diz çökerek dua ediyor ve haç çıkarıyor. Bu, bizim seyircimizin gözünü açtı. Bunu yapan Alex olunca, kumaşı bizden olmayanların sesi çıkmadı, yutkunmak zorunda kaldılar. Ama bir Türk futbolcusu bunu yapamazdı. Bu sefer de duygularımızın imdadına Anelka yetişti. O da sahaya çıkarken, dua etmeye başladı. Müslümanca tabiî... Buna da tahammül edemediler. Hatta Fenerbahçeli yazarların bir kısmı bile, önce futbolculuğunu sorgulamaya başladılar; bundan tepki alınca, bu sefer iyi futbolcu ama sisteme uymuyor numarasına yatıp yıpratmaya çalıştılar. Nihayet kaçırınca, rahat ettiler.</p>

  <p class="normal">Konuyu daha fazla uzatmaya gerek yok. Bin yıldır etle tırnak misali beraber yaşadığımız Kürt kardeşlerimiz ve gerekse adeta ötekileştirdiğimiz İslam dünyası ile soğukluklarımızın arızî ve konjonktürel olduğunu, futbol gibi bir oyunun oluşturduğu duygu dünyası açık seçik gözlerimizin önüne serdi.</p>

  <p class="normal">Değerli dinleyenlerim, medyanın bize yansıttığı bu örnekler, Batı’nın yüz yıldır anlatıldığı gibi olmadığını gösterdi.</p>

  <p class="normal">Evet, Batı dindardı ve millî-manevî değerlerine saygılıydı. Bunu en güzel örnekleri her Pazar Vatikan meydanındaki ayine katılan 100.000’in üzerindeki Avrupalı’dır. Hele hele Papa II. Jean Paul’ün cenazesine şahit olduktan sonra, kimse artık bize masal anlatmaya kalkışmasın!</p>

  <p class="normal"><span class="idebold">Kumaşları Bizden Yurdum İnsanı</span></p>

  <p class="normal">Bu misallerin üzerine, bir de küçük bir tahlil yapalım: 150 yıldır bu millete, Avrupalı dini bıraktığı için ilerledi; biz de ilerlemek istiyorsak dini, sosyal ve günlük hayatımızdan çıkaralım diyenler, hatta laiklik ve çağdaşlık numaralarına yatıp dinle ve dindarla mücadele edenler, bilesiniz ki bunların büyük çoğunluğu ne laiktirler, ne de çağdaştırlar. Bunlar Allah’la problemli insanlardır. Kısacası, kumaşları farklıdır, kumaşları!..</p>

  <p class="normal">Ne demek kumaşları farklı?.. Bu konu iyi anlaşılsın diye, yine bazı örnekler vereceğim. Ülkemizin nüfusunun %99’u Müslüman’dır. Böyle olmasına rağmen, maalesef içki tüketimi son derece fazladır. Bunun yanında, tüm Türkiye’de Cuma geceleri ve Ramazan ayında içki tüketimi %1’lere kadar düşer. Kandil gecelerinde birahanelerimiz başta olmak üzere, birçok eğlence yerinin camında “kandil dolayısıyla kapalıyız” türü yazılara şahit oluruz. Hatta hemşehrim Mustafa Keser anlatmıştı, bir televizyon kanalında Cuma akşamları program yaparken, çok sayıda telefon aldığını, bu telefon edenlerin, programın başka bir geceye alınmasını istediklerini, buna önceleri bir anlam veremediğini, daha sonra sorduğunda, şu cevapla karşılaştığını anlattı: “Abi, seni dinlerken efkârlanıyoruz. Bir iki kadeh atıyoruz, fakat bu aziz mübarek gecede olmuyor!” Bunun üzerine Sayın Keser, programını başka geceye aldığını söyledi.</p>

  <p class="normal">Sahil kesimlerine göz attığımızda, yazlıkların arasında minarelerin de yükseldiğini görüyoruz. Fıkıh açısından sakıncaları olsa da, Cuma namazlarında kısa şortlu cemaatin bu camilerden sokaklara taştığını görüyoruz. Yine bu sahil kesimlerindeki vatandaşlarımızın Kurban Bayramı’nda kesinlikle kurban etiyle rakı içmediklerini hepimiz biliyoruz. Hayat kadını olarak çalışanların %90’nın Ramazan ayında patronlarından izin alarak çalışmadıklarını yüzlerce kişiden duymuşsunuzdur. Kahvehanelerimizde oyun oynarken, ezan sesini duyanların %90’nın oyunu durdurduklarını, ayak ayak üstüne atmışlarsa, ayaklarını indirdiklerini hepimiz biliyoruz.</p>

  <p class="normal">Özetle, bu insanlar günlük hayatlarında tüm boyutlarıyla dini yaşamasalar da bunlar bizim sarhoşumuz, bizim ayyaşımız, bizim kumarbazımız. bizim günahkar kardeşlerimiz... Yani kumaşları bizden, kumaşları bizden; kirlenmiş de olsa, pörsümüş de olsa, ütüsü kaçmış da olsa, hatta yırtılmış da olsa, kumaşları bizden! Bunlarla sorunumuz önemli değil; biz onları anlarız, onlar da bizi anlarlar...</p>

  <p class="normal">Bir de, son 100-150 yıldır Batı’yı, dini, sosyal hayatından çıkaran dünya diye lanse edenlerin bu propagandalarına en fazla kapılmış olan, yani kültürel erozyona en fazla maruz kalan “sosyetemiz” hakkında birkaç cümle söylemek istiyorum. Bizim sosyetemize öyle bir aşağılık kompleksi aşılandı ki, tam 150 senedir bununla boğuşup durmaktadır. Bu propagandaya göre; din gericiliktir, geri kalmışlığın göstergesidir. Çağdaşlığa manidir. O, fakir, cahil ve köylü işçilerin sığınağıdır. Çağdaş ve eğitimli insanın buna ihtiyacı olmadığı gibi, dini, düşünce olarak bile taşımak ayıptır. Bu tür söylemler, sosyete ve şehirli takımının üzerinde çok etkili oldu. Kendi millî kimliğinden ve dinî değerlerinden soğumakla kalmadı, onlardan utanmaya, hatta onlara düşman olmaya başladı!..</p>

  <p class="normal">İletişim araçlarının çoğalması neticesinde, Batılı sanatçıları, futbolcuları, sosyeteyi tanıyan bizim sosyetemiz, ne derece ters bir propagandanın etkisinde kaldıklarını anladılar. Öncelikle, kumaşı bizden olan sanatçılar ve sosyetemiz, bizi ve bizim kültürümüzü ifade eden takılar takmaya başladılar. Oruç tutmaya, iftar yemeklerine katılmaya, hatta iftar yemekleri düzenlemeye, bazıları Kur’an okumayı öğrenmeye, namaz kılmaya başladılar. Nihayetinde, Paris’e, Londra’ya, Hawai’ye turlar düzenleyen sosyetemiz, umre ve hac seferleri düzenlemeye başladılar.</p>

  <p class="normal">Sevinin, ey bu toprakların çocukları!.. Sosyetemiz de bu kompleksini attı. Nehir, aslî yatağına dönüyor! Varsın çeriyle, çöpüyle olsun bu dönüş! Nehir, sonunda berraklaşacaktır, merak etmeyin!</p>

  <p class="normal">Haaa!.. Gelelim kumaşı bizden olmayanlara: Bunları tanımanız için çok basit ipuçları vereceğim size. Görüntüleri çağdaş, dillerinde sevgi ve hümanizm kokan sahte bir edebiyat... Görünüşte çoğu dine karşı da değillerdir. Dede ve nineleri çok dindarlardır. Hatta bir dostum, dedesinin dindar olduğunu bana ispatlamak için şunları söylemişti: Hatırlıyorum, rahmetli hiçbir Bayram namazını kaçırmazdı!.. Güler misin, ağlar mısın!..</p>

  <p class="normal">Bu zevat, dinin kalbe gömülmesini ister. Hiçbir tezahürüne tahammül edemez. Ezan sesi duyduğunda, cereyana kapılmış gibi kendini kaybeder, başörtülü bir bayan gördüğünde al görmüş İspanyol boğası yanında kuzuya döner. İşret yerleri ve batakhaneler, camiden ve Kur’an kursundan daha sevimlidir onun nezdinde. Bunlara karşı da söylemleri hazırdır: Laiklik, rejim, Cumhuriyet, Atatürk ilkeleri ve daha niceleri... Aslında ne laiktir, ne demokrattır, ne Cumhuriyetçidir, ne de Atatürkçü’dür!.. Tek gerçek Allah’la problemli bir ruh yapısına sahip olduğudur. O’na bir şey yapamadığı için, O’na inananlara karşı bu tür hezeyanlarla kendini rahatlatmaya çalışmaktadır.</p>

  <p class="normal"><span class="idebold">İslamın Evrenselliği Milli İlkelere Hapsedilmesi!</span></p>

  <p class="normal">Efendim, Kutlu Doğum Haftası münasebetiyle, Hz. Peygamber ve İslam gündemin merkezine oturunca, haliyle dinlerarası diyalogla ilgili bildiriler de bir hayli yer aldı sempozyumda. Bu bildiri sahibi arkadaşların hepsini yakından tanırım ve bu konudaki düşüncelerini de biliyorum. Salondaki dinleyicilerin sosyal ve dinî yapılarından mıdır, başka bir nedenle midir, anlayamadım. Bu konu üzerinde konuşanların bir kısmı dinlerarası diyalogun ülkemiz ve dinimiz açısından tehlikelerine vurgu yaptılar. Bir kısmı da dinlerarası diyaloğa ilkesel olarak karşı olmadıklarını, ancak dikkatli olunmasını ve sakıncalarını her zaman göz önünde tutmak gerektiğini, ona göre davranmak gerektiğini vurguladılar.</p>

  <p class="normal">İslam ilahiyatçılarının ve bilim adamlarının bu söylemleri beni tatmin etmediği gibi, tavırlarını da doğrusu yadırgadım!..</p>

  <p class="normal">Evet, şuur altımız bu konuda son derece hassas! Batı’nın, Hıristiyan dünyasının ayak oyunlarıyla koca bir imparatorluğu kaybettik. Birçok konuda ağzımız sütten yandığı için, yoğurdu üfleyerek yiyoruz. Tarih boyunca uluslararası ilişkiler, aşk-nefret veya samimiyet üzerine kurulmamıştır. Dikkat ve çıkarlar üzerine bina edilmiştir. İslam evrensel bir dindir; yani insanlığın son ve tekâmül etmiş dinidir. Tüm ilkeleri evrenseldir. Bir etnik grubun, bir coğrafyanın dini değildir. İslamın ilk yüzyıllarda çok hızlı yayılışının ana sebebi, bu evrensel yüzünün ilk müntesiplerince iyi algılanması ve çok iyi ifade edilmesidir. Daha sonra, tarihî süreç içerisinde bütün dinlerin başına gelen, maalesef İslamın da başına geldi. Milletlerin ve medeniyetlerin birbirleriyle mücadelesinde, bu mücadelenin motor gücü oldu dinler. Hep ötekine güç kaynağı oldu. Güç kaynağı olduğu medeniyetin ve kültürün hakim rengini aldı. Maalesef İslam da özellikle Osmanlılar döneminde evrensel çizgilerinden soyutlanarak, millî çizgilerimizin dairesine girdi. Türk adı İslamla özdeşleşti. Hıristiyan dünyasının şuur altında, ötekinin dini, yani düşmanın dini haline geldi. Gerçi bu kaçınılmazdı. Tarih boyunca hiçbir din bu çarktan kurtulamadı. Çünkü tarih boyunca siyasî iradenin en büyük güç ve meşruiyet kaynağı din oldu. İnsanoğlu, böyle bir gücü kullanmaktan imtina edemezdi.</p>

  <p class="normal">Tarih boyunca, medeniyetler arası siyasî, iktisadî, kültürel alanlardaki mücadelenin motor gücü olan dini, çağımızda artık bu çarktan çıkarıp almalıyız. İnsanlığın ortak dertleri, örneğin açlık, sefalet, sömürü, savaşlar, zulümler, etnik ayrımcılıklar, din ve vicdan hürriyeti, uyuşturucu belası, katliamlar... Sayın sayabildiğiniz kadar, insanlığın bu ortak dertlerine dinler beraber çözüm üretmelidirler. Siyasî ve ekonomik düşüncelerin güç kaynağı olmaktan çıkarılmalı, onları müspet olarak yönlendiren güç odağı durumuna gelmelidir.</p>

  <p class="normal">Dinlerin yan yana gelmesi, din ve bilim adamlarının yan yana gelmesinden neden endişe ediliyor ki?.. Bu dinin kitabının hak, peygamberinin hak olduğundan endişe duymuyorsanız, avamî tabirle malınızdan eminseniz, uluslararası pazarda rekabetten neden ürküyorsunuz?</p>

  <p class="normal">Haa, eğer karşıdan endişeleriniz varsa, tedbirlerini de alın; elinizi kolunuzu bağlayan mı var!</p>

  <p class="normal">Bu konu ayrı bir konferans konusudur. Bu nedenle uzatmak istemiyorum. Tek cümleyle şunu ifade edeyim: Bu evrensel dini ve onun evrensel ilkelerini, millî ilkelerimizin içine hapsetmeye hakkımız yok, yetkimiz de yok!</p>

  <p class="normal">Konuşmama son verirken, bu Kutlu Doğum Haftası’nın kutlanması ve organizasyonu ile ilgili bir-iki cümle söyleyeyim.</p>

  <p class="normal">Öncelikle Diyanet İşleri Başkanlığı’nı tebrik ediyorum. Nereden, nereye getirdiler, bunu hepimiz biliyoruz.</p>

  <p class="normal">Ancak, bu Kutlu Doğum Haftası’nı böyle merkezi bir sempozyumla, illerde birer konferansla kutlamamız yeterli değil bence!.. Ne yapıp, ne edip bir hafta boyunca, halkın tüm katmanlarını da bu işe dahil edip bu kutlamaların içeriğini genişletmemiz lâzım!..</p>

  <p class="normal">Bunun birinci şartı, bu Kutlu Doğum Haftası’na mutlaka ekonomik bir boyut kazandırmak gerekmektedir. Ekonomik boyut kazandırdığımız anda bu, artık halka mal olacaktır. Ekonomik boyut kazandırmadıkça, hep birileri organize edecek ve sınırlı yarı resmî törenlerden öte bir anlam ifade etmeyecektir. Örnekleri önümüzde, işte yılbaşı, işte anneler günü, işte sevgililer günü... Yıllarca, özellikle cami kürsülerinden yapılan çağrıların bir faydası oldu mu? Olamazdı, çünkü ekonomik boyut kazanmıştı ve halkın her kesimi bu ekonomik boyuttan faydalanıyordu. Bir de halkın her kesimini bu haftanın kutlamalarına bir şekilde katmanın yolları aranmalı. Bunu da profesyonelce çalışan bir halkla ilişkiler şirketine yaptırmalı.</p>

  <p class="normal">Bu konuyu daha fazla uzatmak istemiyorum. Yetkililer ne demek istediğimi anlamışlardır. Bu vesile ile sözlerime son verirken, hepinizi saygı ve sevgiyle selamlıyorum.</p>

  <p class="sagnormal"><span class="idebolditalik">Adana-Nisan 2005</span></p>
</body>
</html>
