<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h4 class="calibre1" id="sigil_toc_id_42"><a id="bookmark0"></a><span class="calibre2">42: Çırak</span></h4>

  <p class="calibre1">Orion bana Bilge'yi atlatmanın tek yolunun gizlice hareket etmek olduğunu söylemişti. Daha önce gizlice hareket etmek için hiç sebebim olmamıştı. Ama nasıl yapılacağını bilmiyor değildim. Asansörün kapıları kapandı. Amy, Harley ve Doktor Hastane'ye giderlerken, elimdeki flopiyi çevirdim.</p>

  <p class="calibre1">Önce biyometrik tarama kayıtlarım kontrol ettim. Asansör, Harley'in dün geceki biyometrik taramasıyla açıldı. Bütün geceyi bu katta geçirmişti. Günün erken saatlerinde Doktor buradaydı ve sonra güneş lambası açılmadan hemen önce yukarıya çıkmıştı. Yalnızca birkaç dakikalığına burada kalmıştı. Ama onun ve benim adlarımız arasında bir isim daha kayıtlıydı.</p>

  <p class="calibre1">BİLGE/ÇIRAK, 0724 SAAT</p>

  <p class="calibre1">Sabah saat 7.24'te burada değildim. Geriye sadece Bilge kalıyordu. Şimdi nerede olduğunu bulmalıydım.</p>

  <p class="calibre1">Bu kolay olacaktı. Erişimi başparmağı taraması ile geçersiz kılacaktım ve wi -com yer belirleyicilerini yükleyecektim.</p>

  <p class="calibre1">Ekranı yakınlaştırdım. Doktor, ofisindeydi. Bartie ve Victria, Koğuş'un salonundaydılar. Birbirlerine epeyce yakındılar. Harley, tarlalardan aşağıya doğru patikada ilerliyordu—hızına bakılırsa, sanırım koşuyordu. Neden acaba? Amy ekranda değildi, onun wi-com'u yok.</p>

  <p class="calibre1">"Bilge'yi bul," diye komut verdim. Noktalardan biri mavi mavi yanmaya başladı. O burada. Bu katta. Donmuşların koridorlarının ötesinde, ilerideki duvarın kapısının ardındaydı. Doktor'un "diğer" laboratuvarındaydı. Kapı kapalıydı ve eğer kapıyı çalarsam, Bilge'nin beni içeriye alıp almayacağından emin değildim. Orion bana kuralların Bilge'ye işlemediğini ve onun kurallara uymadığını söylemişti. O halde ben neden uyacaktım ki?</p>

  <p class="calibre1">Dar odaya girdiğimde, steril bir dezenfektan kokusu aldım. Bir duvarın raflarında dizi dizi soğutma tüpleri vardı. Baloncuklar ve katı parçalar içeren sirojenik donma sıvısı gördüm. Her ne kadar Bilge'yi arıyor olmam gerektiğini bilsem de, o jelatin gibi maddeye bakmadan edemedim. Her baloncuğun içindeki küçük kitle, kıvrılmıştı, kötü biçimlendirilmiş fasulyeler gibi. "Onlar embriyo."</p>

  <p class="calibre1">Bilge beni bulmuştu. Ama bana karşı öfkeli değildi. Hatta beni gördüğüne memnun olmuş gibiydi. Bu durumda kendimi daha da köşeye sıkışmış hissettim. "Yere indiğimizde, onları yapay olarak hayata getireceğiz." "Neyin embriyoları?" diye sordum. Flopiyi cebime gizledim. Bilge'nin onu aradığımı bilmesine gerek yoktu. Hele de beni önce bulan kendisiyken... "Hayvanlar. Şu an bir kedi tüpüne bakıyorsun. Puma sanırım ya da vaşak. Ne olduğuna bakmalıyım."</p>

  <p class="calibre1">Pumanın ne olduğunu hatırlamaya çalıştım. Sanırım aslana benzer bir şeydi ama Kayıt Salonu'ndaki flopide gördüklerim hep beraber koşuyorlardı. "Ne için buradalar?"</p>

  <p class="calibre1">"Yere ineceğimiz zaman için buradalar. Güneş-Dünya'dan hangi hayvanlara ihtiyacımız olacağını bilmiyoruz. Gezegende zararlı hayvanlar olabilir ve onları yok etmek için yırtıcı hayvanlara ihtiyacımız olacak. Güneş-Dünya'dakileri kullanacağız. Veya iyi ama kullanışlı olmayan hayvanlar için de yeni özellikler oluşturmak gerekebilir. Melezleme veya genetik zincirleme gerçekleştireceğiz." Büyük aslan-kedilerle ilgilenmiyordum. Bilge'nin neden donma haznesi odasındaki son kişi olduğunu bilmek istiyordum. Tam da başka donmuş bir insan boğulmadan önce...</p>

  <p class="calibre1">Daha konuşamadan Bilge uzun adımlarla odanın diğer tarafına geçti. Bu tarafta yalnızca bir tane cam tüp vardı ve yarısı da boştu. Embriyolar sirojenik donma sıvısında tıpkı jeldeki baloncuklar gibi süzülüyorlardı. Tüpte dağılmışlardı. Bir tanesine bakabilmek için yakınına doğru eğildim. Amniyotik kesenin içindeki fasulye şeklindeki fetüse baktım. Kafamı kaldırdığımda, Bilge'nin ilgiyle beni izlediğini gördüm, kaşlarını endişeyle çatmıştı. Gözlerimiz buluştuğunda, bakışını kaçırmadı.</p>

  <p class="calibre1">Sonunda, "Buraya neden gelmiştin?" diye sordu. "Lu laboratuvarı bildiğini bile sanmıyordum. Sana Doktor mu söyledi?"</p>

  <p class="calibre1">Omzumu silktim. Ne Doktor'u ne de kendimi ele vermek istemiyordum. "Bir önemi yok. Seni eninde sonunda buraya getirecektim. Hazırlanmak için bir tek bu Sezon'un var. Ardından senden sonra gelecek Çırak'a yapılacaklar için eğitim vermen gerekecek."</p>

  <p class="calibre1">"Yapılacaklar?" diye sordum.</p>

  <p class="calibre1">Bilge, masada soğutma tüpünün yanındaki büyük iğneyi aldı. İğnenin metal kısmı, otuz santim kadardı ve silindirin içinde de en azından altı yüz gramlık sıvı vardı.</p>

  <p class="calibre1">"Biliyorsun, bir jenerasyon gemisindeki en büyük endişe ensesttir." Bilge, iğneyi bir sepete koydu ve başka bir tane aldı. Onu da sepette ilkinin yanına koydu. "Sınırlı nüfusa sahip bir toplulukta, soyların birbirine karışması kaçınılmazdır."</p>

  <p class="calibre1">Bu defa başka bir yığından bir iğne seçti. Her iğnenin pistonunun yanında ufak siyah-sarı renkte bir etiket vardı. Bilge'nin elindekinde "görsel sanatlar" yazıyordu.</p>

  <p class="calibre1">"Bunların hepsini biliyorum," dedim. "Bu sebeple Salgın Bilgesi, Sezonu geliştirdi. Böylece sen — biz—üremeyi denetleyebilecektik."</p>

  <p class="calibre1">"Evet, o bir kısmı." Sepete koymak için başka iğneler de seçerken, Bilge'nin dikkati dağılmıştı. "Ama diğer problem ensestten kaynaklanan zihinsel ve fiziksel sakatlıkları engellemek değil. Bu geminin misyonu öylesine önemli ki, dâhileri veya üstün yetenekleri olmayan bir nesil kabul edilemez."</p>

  <p class="calibre1">Şimdi başka bir yığından iğneler seçiyordu. Üzerindeki etikette "matematik" yazıyordu. Sepet için beş tane o iğnelerden seçti.</p>

  <p class="calibre1">"Bu geminin kurucuları, yere inmeyi beklerken bizim sıradan çiftçiler olmamızı asla amaçlamadılar. Bizim kâşiflere, ressamlara, bilim insanlarına ihtiyacımız var. Bu gemi ve yeni dünyamız için düşünebilecek, işlem yapabilecek ve yeni şeyler geliştirebilecek ihsanlara ihtiyacımız var."</p>

  <p class="calibre1">Üç tane "işitsel sanat" sepete girdi ve ardından da on tane "bilim: biyolojik."</p>

  <p class="calibre1">"Yüzyıllar süren yolculuğumuz esnasında çok şey kazandık. Wicom'lar burada geliştirildi. Ve flopiler de. Ben senden daha küçükken yerçekimi tüplerini modifiye ettik."</p>

  <p class="calibre1">Bilge bir avuç dolusu "bilim: fiziki" iğnesi aldı ve beş altı tanesini sepete attı. Bir an düşündü ve ardından iki tanesini sepetten çıkardı ve yığının kalanı ile birlikte masaya bıraktı.</p>

  <p class="calibre1">"Pekâlâ, bu gemide zeki insanlara ihtiyacımız var. Bunun tüm bunlarla ne alakası var?" diye sordum. Bilge, üzerinde "analitik" etiketi olan bir iğneyi kaldırdı.</p>

  <p class="calibre1">"Her bir iğnede," dedi. Elindekini yüzüme doğru sallayarak, "DNA ve RNA'yı birleştiren özel bir bileşke var, bir kimera. Yapay olarak döllenmiş bir kadının içindeki fetüsün DNA'sı ile bir bağ kurar ve çocuğun istenen özelliklerle doğmasını garantiler," diye devam etti.</p>

  <p class="calibre1">Konuşmak için ağzımı açtım ama Bilge müdahale etti. "Sen Bilge olduğunda, geminin ihtiyaçlarını analiz etmelisin. Senin jenerasyonunda bilim insanı eksikliği mi var? Daha fazla yap. Daha fazla ressama mı ihtiyacın var? Daha fazla doğmalarını sağla. Senin görevin yalnızca bu gemideki insanların hayatta kalmalarını sağlamak değil. Onların <span class="calibre3">gelişmelerini</span> de sağlamalısın." Midem kıpır kıpırdı. Bilge'ye katılıp katılmadığımdan emin değildim—geminin doğuştan zekâ özürlü insanlarla dolmasını istemezdim ama aynı zamanda Bilge'nin dehayı planlayabileceğini düşünmesinden de hoşlanmamıştım. Bilge, son iğneyi de sepete koydu ve bana doğru baktı. Yüzü çok ciddi ve aynı zamanda da yorgun görünüyordu. Sanki balmumundan yapılmıştı ve şimdi de eriyordu. "Sana bunu pek söylemiyorum ama sana inanıyorum. Bence günün birinde iyi bir lider olacaksın. Bir gün." Gülümseyerek, ona teşekkür etmek istiyordum—Bilge'nin en son ne zaman bana böyle iltifat ettiğini bile hatırlamıyordum—ama aynı zamanda merak ettiğim bir şey vardı. Acaba bana güvenmesinin nedeni, doğarken bana bir "liderlik" özelliğinin enjekte edilmiş olması mıydı?</p>

  <p class="calibre1">Ve eğer enjekte edildiyse, bunun yeterli olup olmadığını merak ettim.</p>

  <h4 class="calibre1" id="sigil_toc_id_43"><a id="bookmark1"></a><span class="calibre2">43: Amy</span></h4>

  <p class="calibre1">Yatağımda kıvrılmıştım. Bacaklarımı yukarı göğsüme doğru çekmiştim ve kollarımı dizlerimin çevresine sarmıştım. Oyuncak ayım Amber, göğsümle dizlerim arasındaydı. Düğme gözleri ve burnu kaburga kemiğime basınç yapıyordu ama umurumda değildi. Harley bana bir bardak soğuk su uzattı. Harley, "Üzgünüm," dedi. Gözünün altındaki, serçe parmağım büyüklüğündeki morluk gözüme çarptı.</p>

  <p class="calibre1">Elime dokundu ve ben de kaçırdım. Ağlamak istiyordum, çığlık atmak istiyordum, saklanmak istiyordum ama yapabildiğim tek şey elimi kaçırmak olmuştu. Kaçırmıştım çünkü bir adam bana dokunacak kadar yaklaşmıştı. Harley tekrar, "Üzgünüm," dedi. Geri çekildi ve odanın öbür ucundaki çalışma masasının sandalyesine oturdu. Tam kenarda oturuyordu, sanki zıplayıp tekrar beni kurtarmaya hazırdı. Ama kendisini tutuyordu. Sandalyenin kol desteğini kavramıştı, bana tekrar dokunmamayı garanti etmek için.</p>

  <p class="calibre1">Kafamı kaldırdım. "Hayır... Demek istediğim... Teşekkür ederim. Beni kurtardın."</p>

  <p class="calibre1">Harley kafasını salladı. "Seni bıraktım. Bu aptalcaydı. Sezon'un başladığını biliyordum. Dünden beri durumun kötüleştiğini görmüştüm. Ve seni yalnız başına bıraktım."</p>

  <p class="calibre1">"Neden o şekildeydiler?" diye sordum. Ben çığlık atarken yanımda seks yapan çiftin nasıl çığlıklarıma aldırmadıklarını ve gözlerinin cam gibi baktığını düşündüm. Amber'ı daha da kendime doğru çektim, oyuncak aynın düğmelerinin göğüs kafesime doğru girmesi hoşuma gidiyordu. Onun oluşturacağı morlukların bileklerimde var olan morluklar yanında nasıl görüneceğini düşündüm.</p>

  <p class="calibre1">Harley omzunu silkti. "Sezon böyledir. Güneş-Dünya da böyle değil miydi? İnsanlar hayvandır. Ne kadar uygarlaşırsak uygarlaşalım, çiftleşme sezonu geldiğinde çiftleşiriz."</p>

  <p class="calibre1">"Sen değil. Çırak değil. Herkes ihtirasla deli gibi hareket etmiyor." Harley'in kaşları birleşti, gözlerinin arasında etten bir çıkıntı oluşmuştu. Bana üzerime çıkan, beni yere yatıran, beni yerde tutan ve kalçasını kalçama yapıştıran adamın kalın ve uzun kaşlarını hatırlatmıştı. Yüzümü Amber'ın sahte kahverengi kürküne gömdüm. Oyuncak ayının küf kokusunu içime çektim. Kollarım, dizlerimin çevresinde gerildi ve ellerimle kollarımı kavradım. Bu halimden memnundum çünkü eğer kendimi kavramasaydım, tıpkı kaldırıldığında köşelerinden parçalara ayrılan bir yap-boz bulmaca gibi bedenim çözülüp gidecekti.</p>

  <p class="calibre1">Harley, sert görünümümün ardında titrediğimin farkında değildi. "Aslında, Koğuş'takilerin çoğu iyidir. Bazıları Sezon'u düşüncesizce hareket etmek için bir bahane olarak kullanıyor... ama çoğu Koğuş hastaları pek de o kadar..." "Deli?" Konuşurken sesim çatlamıştı.</p>

  <p class="calibre1">"İronik, öyle değil mi? Deliler, bu olaydan diğer insanlara göre daha az etkileniyorlar. Belki de sinir ilaçları yüzündendir. Onlara "Engelleyici" deniliyor. Deliliği engellemeleri gerekiyor ama belki ihtirası da engelliyorlardır."</p>

  <p class="calibre1">Luthe'un ihtirasını köreltmiş gibi görünmüyordu. O ne yaptığını biliyordu. Ama Besleyiciler, onlar bilmiyorlardı. Bunun sebebinin Besleyicilerin beyinsiz olmalarından kaynaklanıp kaynaklanmadığını merak ettim. Düzüşmelerine her ne sebep oluyorsa, Besleyiciler bunu sadece yapıyorlardı, tıpkı tavşanlarla o küçük kız gibi. Kız, gerçeği okuduğunda bile Bilge'nin ona söylediğine inanmaya devam etmişti. Harley ve Luthe gibi insanlar yani beyinsiz ahmak olmayanlar, kendilerini daha fazla kontrol edebiliyorlardı. Harley gibi nazik olmayı seçebiliyorlardı. Veya Luthe gibi olmayı seçebiliyorlardı. Harley hâlâ konuşuyordu, dikkatimi dağıtmaya çalışıyordu. Konuşmak her şeyi düzeltebilecekmiş gibi konuşup duruyordu. Ama düzelmeyecekti, düzelemezdi, düzelmesi mümkün değildi. Sadece gitmesini istiyordum.</p>

  <p class="calibre1">Harley ayağa kalktı. "Sana biraz daha su getirmeme izin ver."</p>

  <p class="calibre1">"Hayır." Yalnız kalmak istiyordum. Gitmesini istiyordum ve böylece kendimle baş başa</p>

  <p class="calibre1">kalabilecektim.</p>

  <p class="calibre1">"Ama diyorum ki—"</p>

  <p class="calibre1">"HAYIR!" diye çığlık attım. Ellerim, terlemiş kollarımdan kaydı. Parmaklarım tekrar dirseklerimi</p>

  <p class="calibre1">buldu ve etimi tırnakladım, tırnaklarım derine saplandı, böylece kontrolümü yine</p>

  <p class="calibre1">kaybetmeyecektim.</p>

  <p class="calibre1">"Hayır," diye fısıldadım. "Lütfen. Yalnızca beni yalnız bırak. Beni yalnız bırak."</p>

  <p class="calibre1">"Ama —"</p>

  <p class="calibre1">"Lütfen," diye Amber'ın kürküne doğru fısıldadım. Harley gitti.</p>

  <p class="calibre1">Uzun süre yatakta kıvrık vaziyette yattım, gözlerim kapalıydı ama zihnim hâlâ inanılmaz derece açıktı. Kollarım gerildi, gerildi ve dizlerimi göğsüme doğru o kadar sertçe çekiyordum ki, canım acıdı. Yardımı olmuyordu. Kendime sarılmaktan yorulmuştum. Babamın bana sarılmasını ve bana zarar verecek insanları öldüreceğini söylemesini istiyordum. Annemim beni öpmesini, saçımı okşamasını ve bana her şeyin düzeleceğini söylemesini istiyordum. Her şeyin günün birinde tekrar düzeleceğine inanmamın tek yolu, ikisinden birinden bunu duymamdı. Parmaklarımı gevşettim. Eklemlerim beyazlaşmıştı ve parmak uçlarım kan geriye dönerken karıncalanıyordu. Dirseklerimin iç kısmı, terden parlıyordu. Bacaklarımı tamamen uzattığımda, dizlerimden çatırtı sesleri geldi. Bir an, yatağa dümdüz yattım ama bu bana tarlada dümdüz yattığım zamanı hatırlattı. Bu anı yüzünden öylesine hızla ayağa fırladım ki, başım döndü. Üç uzun adımda odayı geçtim ama kapıyı açmak için tuşa ulaştığımda, ellerim titriyordu. Hâlâ oradaydılar.</p>

  <p class="calibre1">Terli ve hareketli bedenleriyle, aşağı yukarı ritimleriyle, aç gözleriyle ve insanı kavrayan elleriyle oradaydılar.</p>

  <p class="calibre1">Kendi kendime, <span class="calibre3">yapmak zorundayım,</span> diye fısıldadım.</p>

  <p class="calibre1">Ama ellerimin titremesi geçmiyordu.</p>

  <p class="calibre1">Kafamı soğuk duvara dayadım. Onlarla aramdaki bariyere yakın durabilmek için harcadığım çaba yüzünden nefes nefese idim. Harley veya Çırak'ı çağırmak istiyordum ama iletişim kurmak için o kulak tuşum yoktu. Ve ayrıca, Harley sürekli beni kurtaramazdı.</p>

  <p class="calibre1">Tuşa bastım. Kapı açıldı. Antreyi göremeden, tekrar tuşa bastım ve kapı aynı hızla kapandı.</p>

  <p class="calibre1">Rotayı kafamda belirledim. Çok hızlı koştuğumu, koştuğumu, koştuğumu düşündüm. Kimse beni yakalayamayacaktı. Patikayı önümde görebiliyordum ve sanırım gözlerimi bile açmak zorunda kalmadan o yolu koşabilecektim. Elim tuşa gitti ve kapı yine açıldı. Holde, neyse ki hiç kimse yoktu. Salon kapısını büyük bir hızla açtım ve aralarından aceleyle geçtiğimi anlayamayacak kadar meşgul bir sürü insanın yanından geçtim. Tehlike var mı diye anlamak için kafamı öylesine fazla çeviriyordum ki, boynum artık çığlık çığlığaydı. Boş asansöre girdim. Ve dördüncü katın tuşuna basarken, odamdan çıktığımdan beri ilk kez nefes alabildim.</p>

  <p class="calibre1">Bu hol de boştu ve bunun için sessizce şükrettim. Yine de kilitli kapıların önünden koşarak geçtim, bir yanım kapıların açılacağından ve yiyecek dışında başka bir şey için açlık çeken bir sürü adamın açığa çıkacağından korkuyordu. Diğer asansöre geçene kadar rahatlamadım, geminin deli kısmından donma katının ölümcül sessizliğine geçiyordum.</p>

  <p class="calibre1">Nerede olduklarını görmek istiyordum. Hepsi bu. Kendi kendime böyle diyordum, hepsi bu.</p>

  <p class="calibre1">Önce koştum. Ama yaklaştıkça, yürümeye başladım ve sonra da yavaşladım.</p>

  <p class="calibre1">Sert zeminde <span class="calibre3">pat...pat...pat..</span> .diye ritmik bir ses çıkartıyordum.</p>

  <p class="calibre1">Dizinin önüne geldiğimde tamamen durdum. Kapı numaralarına baktım: 40 ve 41.</p>

  <p class="calibre1">Sonra küçük kapılara koştum. Dizüstü çöktüm ve ellerimi yukarı kaldırdım. Bir elimi annemin, diğerini de babamın kapısına koydum. Eminim dışarıdan gören biri kutsal bir şeye coşkuyla şükrettiğimi sanabilirdi ama aslında içi boş bedenim çığlıklar atıyordu.</p>

  <p class="calibre1">Uzun süre o şekilde dizüstü durdum. Kollarım yukarıda ve başım aşağıdaydı. Onları görmek istedim. <span class="calibre3">Hepsi bu,</span> dedim kendi kendime. <span class="calibre3">Hepsi bu.</span> Ayağa kalktım. Ellerimi 40 numaralı kapının kulpuna koydum ve gözlerimi kapattım. Kulpu çevirdim ve kapıyı açtım. Açığa çıkan buzlara bakmadan, topuklarım üzerinde döndüm ve 41 numarayı da açtım.</p>

  <p class="calibre1">Oradaydılar. Annem ve babam.</p>

  <p class="calibre1">Veya... Pekâlâ, en azından bedenleri oradaydı. Mavi pırıltılı buzun altında... Oda soğuktu, çok soğuktu. Titredim. Kollarımdaki tüyler diken diken olmuştu. Cam tabutlar soğuk ve kuruydular. Annemin yüzünün üzerinde ellerimi gezdirirken, parmak uçlarım kayıyordu.</p>

  <p class="calibre1">"Sana ihtiyacım var," diye fısıldadım. Nefesim camı buğulandırıyordu. Sildim, avuç içim ıslaklıkla parladı.</p>

  <p class="calibre1">Çömeldim, yüzüm onunkiyle paraleldi. "Sana ihtiyacım var!" dedim. "Burası öylesine... Tuhaf ki... Hiçbir şey anlamıyorum ve—ve korkuyorum. Sana ihtiyacım var. Sana ihtiyacım var!" Ama o buz gibiydi.</p>

  <p class="calibre1">Babama döndüm. Buzun içinden sakalının sert kıllarını görebiliyordum. Ben küçük bir kızken yüzünü çıplak göbeğime sürterdi ve ben de neşeyle çığlık atardım. Şu an bunu hissedebilmek için her şeyimi verirdim. Soğuk dışında herhangi bir şey hissedebilmek için her şeyimi verirdim. Cam buğuluydu ve buz da her şeyi göstermiyordu ama babamın elinin durduğu yeri görebiliyordum. Küçük parmağımı soğuk cama dayadım ve onun parmağının benimkini kavradığını hayal ettim.</p>

  <p class="calibre1">Gözyaşlarını tabuta düşene dek ağladığımı fark etmemiştim. "Babacığım. Bir şey yapamadım. Ayağa kalkamadım, babacığım. Onlar çok güçlüydüler. Eğer Harley olmasaydı—" Sesim çatladı. "Babacığım, beni koruyacağını söylemiştin! Her zaman yanımda olacağını söylemiştin! Sana <span class="calibre3">şimdi</span> ihtiyacım var, babacığım, ihtiyacım var!"</p>

  <p class="calibre1">Buzu çevreleyen cama yumruklarımı dayadım. Ellerim çatladı ve kızardı, camda kıpkırmızı oldu. "SANA İHTİYACIM VAR!" diye çığlık attım. Camı kırıp geçmek istiyordum, yaşamı onun parlak sakallı yüzüne geri getirmek istiyordum.</p>

  <p class="calibre1">Vücudum gevşedi. Onların soğuk ve cansız bedenlerinin altında dizlerimi karnıma doğru çektim, hıçkırmaya başladım ama ağlamıyordum. Ciğerlerimi zayıf havayla dolduruyordum.</p>

  <p class="calibre1">Yoğunlaşan devasa bir damla camdan kaydı ve yanağıma çarptı.</p>

  <p class="calibre1">Damlayı sildim, elimin sıcaklığı beni tekrar kendime getirdi.</p>

  <p class="calibre1">Bu şekilde olması gerekmiyordu. Ben uyanık olabilirim ve beni donma haznesine geri koymak mümkün olmayabilir... Ama bu durum ailemi görmeme engel değil.</p>

  <p class="calibre1">Ayağa kalktım. Bu defa, buzların içindeki ailemin yüzlerine bakmıyordum. Bu defa kafalarının üzerindeki yeşil ışığı yanıp sönen siyah küçük kutuya bakıyordum. Kapağının altında düğmesi bulunan kutu. O kadar zor olmamalı. Düğmeye bas. Yapmam gereken tek şey bu. Orada dikilip bekleyeceğim. Eridiklerinde boğulmamaları için onları kutudan çıkartmam gerekecek. Onları havluyla saracağım ve onlara sarılacağım ve onlar da bana sarılacak. Babam, "Artık her şey düzelecek," diyecek ve annem de, "Seni çok seviyoruz," diye fısıldayacak.</p>

  <p class="calibre1">Zihnimde hafif bir ses, <span class="calibre3">onlar önemli,</span> diye fısıldadı. Kapının dibindeki bir dizi bayrağı gördüm. FRX sembolü. Finansal Kaynak Borsası. Onlar benden daha büyük bir görevin parçasıydılar.</p>

  <p class="calibre1">Annem genetik bağlayıcıydı, bir biyoloji dehası. Bu yeni dünyada nasıl bir yaşamla karşılaşacağımızı kim bilir? Ona ihtiyaç var.</p>

  <p class="calibre1">Ama babam—o sadece orduda, hepsi bu. Bir saha analisti. Komuta zincirinde altıncı sırada, bırakalım diğer beşi önemli olsun, o değil. Onlar yeni dünyayla ilgilenebilirlerdi ve babam da bana bakabilirdi.</p>

  <p class="calibre1">Zihnimde babamın güçlü ve gururlu sesiyle, "Tehlikelere karşı ben varım," dediğini duyabiliyordum. Tıpkı hepimizin mutlu donmuş bir aile olacağımızı söylediği gün gibi. O zaman heyecanlanmamış mıydım? "Bu benim görevim—eğer bir şeyler ters giderse, ben orada olacağım."</p>

  <p class="calibre1">Harika bir yedek plan. Eğer bir şeyler ters giderse, ona ihtiyaçları vardı. Peki ya hiçbir şey ters gitmezse?</p>

  <p class="calibre1">Eğer onlara annemi bırakırsam, belki babamı almamı umursamazlardı. Ona <span class="calibre3">gerçekten</span> ihtiyaç duyulmuyordu.</p>

  <p class="calibre1">Elim çoktan babamın başının üzerindeki kutuya gitmişi. Parmağımı tepedeki biyometrik tarayıcıda gezdirdim. Işık sarı yandı. Erişim reddedilmişti. Benim yüksek güvenlik bilgi erişim yetkim yoktu. Kutuyu açıp, düğmeye basıp, babamı uyandıracak kadar önemli değildim.</p>

  <p class="calibre1">Ama kırabilirdim. Bu fikri zihnimde gözden geçirdim—gözlerim vahşice parlarken ve saçlarım uçuşurken, yumruklarımla tuzla buz olana dek kutuya vuruyordum ve düğmeye basarak, babamı eritiyordum. Bu fikir öylesine saçmaydı ki, gülmeye başladım. Hıçkırıklarla dolu yüksek sesli, histerik kahkahalar atıyordum.</p>

  <p class="calibre1">Babamı uyandıramazdım. Ona ihtiyaçları vardı. Kabul etmek istemesem de öyleydi. Ona ihtiyaç duyulduğundan emindim—öyle olmasaydı gelmeme izin vermezlerdi. O ve annem, gemi için kaydolurlarken bunun anlamını biliyorlardı. O ilk günü hatırlıyorum. İkisi de bana veda etmek istiyorlardı, böylece gemiye binebileceklerdi. Babam çoktan ayarlamıştı, yürüyerek uzaklaşıp gidecektim. Dondurulmadan önce bana sarıldığında, bana veda ediyordu. Beni tekrar görmeyi hiç ummamıştı. Hatta bana bir bavul bile hazırlamamıştı. Başka bir gezegende uyanabilmek için benden vazgeçmişti. Onun rüyasını elinden alamazdım.</p>

  <p class="calibre1">Eğer bana veda edebiliyorsa, ben de ona veda edebilirdim. Ayrıca, durumumu hatırlamayacak kadar bencil değildim. Ben değersizdim, onlarsa değerliydi. Eğer yiyecek bir şeyler yetişmiyorsa veya hayvanlar yoksa annem olmalarını sağlayacaktı. Eğer yeni gezegende bir grup kötü uzaylı varsa, babam onların çaresine bakardı.</p>

  <p class="calibre1">Her iki durumda da, onlar yaşayan insanların bulunduğu bir gezegenle ölmekte olan insanların bulunduğu gezegen arasındaki tek farktılar. Bunu ellerinden alamazdım. Rüyalarını mahvedemezdim ve onlardan yaşlı olana dek gezegenin gelecekteki sakinlerinin geleceğini mahvedemezdim.</p>

  <p class="calibre1">Bekleyebilirim. Onları tekrar görmek için elli yıl bekleyebilirim. Tepsilerini tekrar donma haznelerine doğru ittim ve kapıları kapattım. Ardından asansöre ve yalnızlık kokan odama doğru yollandım. Bekleyebilirdim.</p>

  <h4 class="calibre1" id="sigil_toc_id_44"><a id="bookmark2"></a><span class="calibre2">44: Çırak</span></h4>

  <p class="calibre1">"O ses neydi?" diye sordum. Çalkalama sesini yeni fark etmiştim.</p>

  <p class="calibre1">Bilge, omzunun üzerinden baktı, odanın o kısmında sert bir açı vardı. "Orada su pompası var."</p>

  <p class="calibre1">Kaşlarımı çattım. Su işlemcisi, Gemici Katı'ndaydı, burada değildi. Ama ardından Amy uyanmadan önce Orion'un bana gösterdiği planlan hatırladım. Diyagramda dördüncü katta bir tane daha su pompası <span class="calibre3">vardı.</span> "Bu eski," dedim.</p>

  <p class="calibre1">Bilge sert sert, "Bunu nereden biliyorsun?" dedi ama onu umursamadım. Öne doğru bir adım atarak, pompayı inceledim. Gemici Katı'ndaki kadar büyük değildi. Bir kontrol paneli vardı ve onun üzerinde de bir püskürtücü. Gemici Katı'ndaki pompa, geri dönüşüm, saflaştırma ve suyu damıtmak için kullanılırdı. Bu pompa ise yalnızca suya bir şey katmak için tasarlanmıştı. Pompanın yanında bir kova duruyordu ve içinde de kalın, şurup benzeri bir madde vardı.</p>

  <p class="calibre1">"Pompanın amacı ne?" diye sordum.</p>

  <p class="calibre1">Bilge, aptallığıma inanamıyormuş gibi bana doğru baktı. "Su pompalamak." "Hayır. Gemici Katı'ndaki pompa o işe yarıyor. Bu ne işe yarıyor?" Bilge gülümsedi ve içten gibiydi. Sanki bunu görebildiğim için benimle gurur duyuyor gibiydi. "Geminin orijinal tasarımının bir parçasıydı. <span class="calibre3">Godspeed</span> çok büyüktür. Yiyeceklere ve suya ek besinler koyarak, iki dönüm başına bir kişilik bir nüfus oranı sağlayabiliyoruz. O halde bile, gemi üç bin kişiden fazlasını destekleyemiyor. Daima nüfus kontrolünü zorla yürütmeliyiz." Şaşkın suratımı fark etti. "Doğum kontrolü."</p>

  <p class="calibre1">Püskürtücüyü göstererek, "Buradan mı?" diye sordum.</p>

  <p class="calibre1">Bilge kafasıyla onayladı. "Bu su pompasını, herkese doğum kontrol hapları ve vitamin dağıtmak için kullanıyoruz. Doğrudan su kaynağına karıştırıyoruz, herkesin sağlıklı olmasını sağlıyoruz. Neden kendini iyi hissetmediğinde Besleyici kadınlarının su içmemizi öğütlediklerini sanıyorsun? Ve Sezon'un başlangıcında, doğum kontrol haplarını alıp, yerine hormon ekliyoruz. Seks arzulan böyle güçleniyor. Özellikle Besleyicilerde çok işe yarıyor." Amy'nin kelimelerini hatırladım. Sezon'un doğal olmadığını söylemişti. Haklıydı.</p>

  <p class="calibre1">Bilge, "Bana bu tarz sorular sorduğun için memnunum," dedi. "Nihayet bir Bilge gibi düşünmeye başlaman çok hoş." Sepeti tuttu. "Bu gemiyi ve içindeki insanları geliştirmek için ne gerekiyorsa yapmaya hazır olduğunu bilmek benim için önemli. Ne gerekiyorsa. Yapabilmek." "Sen yaptın mı?" Kelimeleri söylerken, sesim çatladı.</p>

  <p class="calibre1">"Daima." Bilge öylesine samimi cevap vermişti ki, şüphelenmedim bile. "Hayatımın her dakikasını içinde yaşayan insanlar için bu gemiyi daha iyi hale getirmek için harcadım. Benimle her zaman aynı fikirde olmadığını biliyorum ama <span class="calibre3">işe yarar."</span></p>

  <p class="calibre1">"Her dakikası öyle mi?" diye sordum. Bilge'nin kibirli tavrına karşı içimde bir isyan dalgası başlamıştı. Onun kadar kendimi adamadığımı kastettiğini biliyordum. "Her dakikasını."</p>

  <p class="calibre1">"O halde bir süre önce donma haznelerinin oradayken geminin gelişimini kim sağlıyordu? O zaman nasıl harika bir liderlik hareketi gerçekleştiriyordun?" Bilge dikleşti. "Sana cevap vermem gerekmiyor, evlat."</p>

  <p class="calibre1">Bilge'nin nasıl çalıştığını biliyordum: konuşmasını nasıl sağlayacağımı biliyordum. "Çatışmanın ikinci sebebinin güçlü bir <span class="calibre2">merkezî</span> lider eksikliği olduğunu sanıyordum. Halefine önemli bilgileri açıklamazsan, nasıl güçlü bir <span class="calibre2">merkezî</span> lider olabilirsin?"</p>

  <p class="calibre1">Bir çatırtı sesi duydum. Bilge elindeki iğne dolu sepetin kenarlarını eziyordu. "Neden bana ne yapıyor olmam gerektiği konusunda ne düşündüğünü söylemiyorsun?" Bu bir soru değildi, daha çok bir tehditti. "Neden senin ne yapmaman gerektiği konusunda ne düşündüğümü söylemiyorsun? Mesela belki de, insanları donma haznelerinden çıkartmamaksın. Adam öldü. Eğer Amy onu bulmasaydı, kadın da ölebilirdi." Bilge, sepeti sert bir biçimde itti. İçindeki iğneler tangırdadı. "Beni donma haznelerini açarak, donmuş birini daha öldürmekle mi suçluyorsun?" "Tek söylediğim şey, ne zaman birileri ölse, sen yakınlarda oluyorsun." Bilge, "SENİN gibi birinden bu saçmalığı dinlemek zorunda değilim!" diye kükredi. Kapıya doğru ilerledi ama kötü durumda olan bacağı tökezledi. İçinde yapışkan maddenin bulunduğu büyük silindirlerden birine çarptı ve fasulye-şeklindeki şeyler, köpüklerin içinde sallandı. "Lidere bak," diye mırıldandım. Bilge bana doğru bakarak, ayağa kalktı. Korkunç bir ses tonuyla, "Çatışmanın üçüncü sebebi," dedi. "Bireysel düşüncedir. Eğer tek bir birey toplumunun üyelerini isyan ve kargaşaya sürüklüyorsa, o toplum refaha kavuşamaz." Dik dik ve düşmana bakar gibi bakıyordu. "Ve eğer bireysel düşünen kişi, geminin bir sonraki lideriyse ve eğer geminin gelecekteki lideri beni donmuşları öldürmek gibi acı ve aptalca bir şeyle <span class="calibre3">suçluyorsa,</span> ben ölmeden ve kontrolü ele almadan önce o boş kafasına biraz zekâ katması için yıldızlara yakarıyorum!"</p>

  <p class="calibre1">"Tam senin tarzın, her şeyi nasıl berbat bir lider olacağıma dair bir konuşmayla bağlamak!" diye haykırdım. "Ama bana burada ne yapmakta olduğunu anlatmadın veya Bay Kennedy'nin bu odanın kapısının hemen ardında nasıl boğulduğunu anlatmadın!" Kolumu kapıya doğru savurdum ve kolum donma sıvısı tüpüne ve embriyolara öylesine sert çarptı ki, tıpkı jelatindeki meyveler gibi sallandılar. Bilge bana, "Sen bir aptalsın," dedi. Fırtına gibi odadan çıktı, ama ayağı yerden yavaş kalkınca onu kapıya çarptı. Her adımında iğneler çatırdıyordu. "Aptal olabilirim," diye mırıldandım. "Ama bana bunu yapmadığını söylemedin."</p>

  <h4 class="calibre1" id="sigil_toc_id_45"><a id="bookmark3"></a><span class="calibre2">45: Amy</span></h4>

  <p class="calibre1">Tek bir pişmanlığım var.</p>

  <p class="calibre1">Şu an bunu neden düşündüğümü bilmiyorum. Ama sanırım sonuçta <span class="calibre3">şunu</span> veya <span class="calibre3">bunu</span> düşünmem lazım. Son buluşmamızdı.</p>

  <p class="calibre1">O zaman Jason'a çoktan söylemiştim. Kısa zaman kaldığını anlatmıştım. Sonra sonsuza dek gidecektim. O gecenin erken saatlerinde onun yatak odasındayken, birbirimize veda etmiştik. Beraberdik. <span class="calibre3">Gerçekten</span> beraberdik. İlk—ve son—defa.</p>

  <p class="calibre1">Daha sonra beni şu fazlasıyla pahalı Little Sienna adındaki İtalyan yerine götürmüştü. Ve her şey öylesine güzeldi ki, yalnızca ağlamak istemiştim çünkü sona ereceğini biliyordum. Ve elbette, su geçirmez rimel sürmemiştim ve rimel yüzümün her yanına bulaşmıştı. Ben de izin istedim. Tek bir tuvalet ve sırada bir sürü kadın vardı.</p>

  <p class="calibre1">Önümdeki kız, "Sen Jason'la birlikte misin?" diye sordu. Kafamla onayladım. Kızın adı Erin'di ve son sınıf öğrencisiydi. Onun hakkında başka hiçbir şey bilmiyordum.</p>

  <p class="calibre1">"Geçen sene benim kalbimi kırmıştı. Nasıl yapıyor bilmem." "Neyi?" Hâlâ gülümsüyordum ama gülümsemem yavaş yavaş sahte bir hal almaya başlamıştı. "Tüm sevgililerini idare etmeyi." Gülümsemem kayboldu. Erin, "Yemin ederim," dedi. "Aylar süren birlikteliğimiz boyunca hayatında yalnız ben varım sanıyordum. Ancak ayrıldıktan sonra Jill ve Stacy'yi öğrendim."</p>

  <p class="calibre1">Kendimi kaynayan kurşun yutmuş gibi hissettim.</p>

  <p class="calibre1">"Seni aldattı mı?"</p>

  <p class="calibre1">"Oh, evet," dedi. Ardından güldü. "Ama bu olay geçen sene yaşandı. Eminim artık değişmiştir. Birlikte çok tatlı görünüyorsunuz. Onu adam ettiğini gördüğüm için memnunum. Senin adın Kristen, öyle değil mi?"</p>

  <p class="calibre1">Yavaşça, "Hayır," dedim. "Amy." Kristen de kimdi? Neden adımın Kristen olduğunu sandı? Kristen, Jason diye biriyle de mi görüşüyordu?</p>

  <p class="calibre1">Erin, "Benim hatam," dedi.</p>

  <p class="calibre1">Gözlerinde <span class="calibre3">acıma</span> mı belirmişti?</p>

  <p class="calibre1">Sıradan çıktım. Akan rimelin canı cehenneme!</p>

  <p class="calibre1">Masaya döndüğümde, Jason güldü ve bana bir peçete uzattı. Sonra peçetenin ucunu yaladı ve gözümü sildi. Parmaklarıyla yanağımı okşadı ve gözlerini dudaklarıma çevirdi.</p>

  <p class="calibre1">Ve o gecenin erken saatlerinde ona veda ettim.</p>

  <p class="calibre1">Bir yanım Kristen'in kim olduğunu öğrenmek istemişti. O günün erken saatlerinde, birine mesaj atmıştı ve daha sonra telefonunu bana göstermek istememişti. Arkadaşları sonraki cumartesi için "büyük plan" diye bir şeyden bahsederlerken ne demek istemişlerdi? Ben gittikten sonraki cumartesi...</p>

  <p class="calibre1">Ama diğer yanım, zaten çok geç olduğunu söylemişti. Biz çoktan... Vedalaşmıştık.</p>

  <p class="calibre1">Jason'ın <span class="calibre3">benim</span> Jason'ım olduğuna inanmak, bir yalancı ve bir pislik olduğuna inanmaktan daha kolay değil miydi?</p>

  <p class="calibre1">O zamanlar, fark etmediğini düşünmüştüm.</p>

  <p class="calibre1">Ama şimdi, tek pişmanlığım gerçeği talep etmemiş olmam...</p>

  <h4 class="calibre1" id="sigil_toc_id_46"><a id="bookmark4"></a><span class="calibre2">46: Çırak</span></h4>

  <p class="calibre1">Harley, "Kız burada değil," dedi. Koğuş'un salonunda oturmuş, pencereden dışarıya uzaktaki buğday tarlalarına bakıyordu.</p>

  <p class="calibre1">Özel odalara açılan kapıya doğru gittim. Harley, "Zahmet etme," diye homurdandı. "Yalnız bırakılmak istiyor." Nedenini sormak istedim ama ekledi, "Ben de aynı şekilde yalnız bırakılmak istiyorum." Yüzünün yanını sildi ve ben de gözünün altındaki koyu morluğu fark ettim.</p>

  <p class="calibre1">Harley'in en son ne zaman ilaçlarını aldığını öğrenmek için Doktor'a daha sonra sormaya karar verdim. Sinir ilaçları hakkında endişeli değildim—Doktor'un ona verdiği diğer haplarla ilgili endişeliydim. Harley'in korkutucu tarafını engelleyen ve onu daha az zırdeli yapan hapları merak ediyordum.</p>

  <p class="calibre1">Hastane'den tek başıma ayrıldım. Salgın Bilgesi heykelinin yanından geçtim ama durmadım. Onun da bana bakmasını istemiyordum.</p>

  <p class="calibre1">Onun yerine, Kayıt Salonu'na doğru ilerledim. Çevrede insanlar vardı, Sezon'un etkisiyle seks yapan insanlar... Tüm bunların yalnızca Bilge'nin su pompasında planlanmış bir şey olduğunu bilmek, kendimi hasta hissetmeme neden oluyordu. Kayıt Salonu'na ulaştığımda, merdivenleri tırmanmak için birbirine dolaşmış vücutların üzerinden geçmem gerekti. Victria verandadaki sallanan koltukta oturuyordu. Onları izliyor ve küçük deri kaplı defterine arada bir yazı yazıyordu. Bartie'yle birlikte olmamasına şaşırmıştım, merdivenlerdeki çiftin yaptıklarını yapmıyorlardı ama Bilge, hormonların Besleyicileri herkesten fazla etkilediğini söylemişti.</p>

  <p class="calibre1">Orion bana arkası dönük duruyordu. Besleme Katı'nın uçsuz bucaksızlığına karşı konulmuş Bilge'nin resmine bakıyordu. Yine de ben bir şeyler söyleyemeden önce resmi duvardaki kancasından aldı ve verandadaki zemine yasladı.</p>

  <p class="calibre1">Şok olarak, "Ne yapıyorsun?" diye sordum. Tablodaki Bilge'nin yüzündeki sahte karşılama olmadan Kayıt Salonu'nun duvarı çıplak görünüyordu.</p>

  <p class="calibre1">Orion, "Tabloyu yenileme zamanı geldi," dedi. Tabloyu aldı ve salonun iç kısmına doğru ilerlemeye başladı. Bu açıklama mantıklıydı. Bilge'nin tablosu en az on yıllıktı. Resimde saçı hâlâ çoğunlukla kahverengiydi, gözleri cam gibi parlıyordu ve alnında hafif bir kırışıklık vardı. Yeni resmin nasıl olacağını merak ettim. Uzun beyaz saçlar? Yıllardır topalladığı için alçalan omuzlar? Belki de yanılıyordum.</p>

  <p class="calibre1">Belki de yaşı onu kral gibi gösterecekti.</p>

  <p class="calibre1">Victria defterinden kafasını kaldırmadan, "Selam," dedi. Amy geldiğinden beri benimle pek konuşmamıştı. Oysa ben Koğuş'ta yaşarken gerçekten çok yakındık. Şimdi daha kötü görünüyordu. Üç yıl önce o on yedi, ben ise on üç yaşındaydım ve şu an o zamanki halinden daha sert görünüyordu. O benim ilk aşkımdı ama artık neden ona âşık olmuştum bilmiyorum.</p>

  <p class="calibre1">"Selam. Yeni bir kitap mı yazıyorsun?" Victria yaklaşık bir düzine kitap yazmıştı ve onları flopi ağına yüklemişti. Harikaydılar—nasıl yaptığını bilmiyorum. Salgın dönemindeki kahramanlarla ilgili gerçekten harika hikâyeler. Trajik konular.</p>

  <p class="calibre1">Midem. Herhalde Bilge, doğarken ona "yazarlık" maddesinden vermişti.</p>

  <p class="calibre1">"Pek sayılmaz." Kitabını kapattı ve ceketinin koca cebine koydu. Bana doğru dönmedi. Önümüzdeki mükemmel kareye ve çiftlerle dolu alana baktı.</p>

  <p class="calibre1">Bakışını takip ettim. "Hey, dikkatli ol. Şu an Sezon biraz vahşi." Amy'nin Harley ile birlikte güvenli olmasından dolayı memnundum.</p>

  <p class="calibre1">Victria bana bakmadı. "Luthe benimle beraber buraya kadar yürüdü. Orion burada; beni geriye götürebilir."</p>

  <p class="calibre1">Omzumu silktim, duvara doğru döndüm ve Bilge'nin resminin ardında bir levhanın gizlenmiş olduğunu görerek şaşırdım.</p>

  <p class="calibre1">KAYIT VE ARAŞTIRMA SALONU İNŞA ZAMANI 2036 CE FİNANSMAN FRX</p>

  <p class="calibre1">Bunların altında tanımadığım harfler vardı—Slav alfabesi veya Yunan alfabesinden, hangisi olduğundan emin değildim. Onun da altında:</p>

  <p class="calibre1"><span class="calibre3">"Eğer herhangi bir şeyi anlamak istiyorsanız, onun başlangıcını ve gelişimini inceleyin. ”</span></p>

  <p class="calibre1"><span class="calibre3">-Aristotle</span></p>

  <p class="calibre1">Sekiz tane daha cümle vardı, her biri farklı dillerdeydi. İki tanesi tanımlayamadığım sembollerden oluşuyordu ama hepsinin aynı cümlenin farklı dillerdeki çevirileri olduğunu anlamak zor değildi. İlgileniyor gibi görünmeyen Victria'ya, "Bu eski," dedim. "Gerçekten eski. Geminin inşasından beri bu yazı buradaymış." Victria bu bilgi karşısında homurdandı.</p>

  <p class="calibre1">Orion'un bana birkaç gün önce gösterdiği gemi planlarını düşündüm. Besleme Katı nasıl bir zamanlar "Biyolojik Araştırma" ise bu "Kayıt ve Araştırma Salonu" da onun ana istasyonuydu. Kayıt Salonu'na gelebilmek için üzerinden geçtiğim çift yüksek sesle inliyordu. Gemiyi inşa edenlerin yapmak istedikleri kayıt ve araştırma bu şekilde olmamalıydı.</p>

  <p class="calibre1">Bilge ne kadar geliştiğimizle ilgili sık sık konuşur, tek ırktan olmamızın ve güçlü bir lider sistemimiz olmasının ne kadar iyi olduğunu anlatır. Ama şu an, Aristotle'nun sade sözleri, bizimle dalga geçiyordu. Nasıl da araştırmamızın gayrimeşru olmaktan öteye gidemediğini gösteriyordu.</p>

  <p class="calibre1">Yeni resmin zamanlamasını merak ettim. Orion ikinci kez gemiyle ilgili yeni bir şey öğrenmeme neden olmuştu. Onu gerçekten ne kadar iyi tanıyordum? Onu Kayıt Salonu dışında pek bir yerde görmemiştim ve orada bile çoğunlukla kitapların ve gölgelerin ardına saklanırdı. Kelimelerin ve dijital bilginin ardında bir hayalet... Bu gemideki herkesi tanıyor olabilirdim—isimlerini, hatta yüzlerini— ama herhangi birini <span class="calibre3">gerçekten</span> tanıyor muydum?</p>

  <p class="calibre1">Herhangi biri olabilirdi. Victria'nın sesi düşüncelerimi böldü. "Sence birbirlerini seviyorlar mı?" Bana bakmıyordu—Kayıt Salonu'nun merdivenlerinde seks yapan çifte bakıyordu. "Hayır," dedim.</p>

  <p class="calibre1">Victria, "Mide bulandırıcı," diye mırıldandı. "Kendilerini kontrol edemiyorlar mı?"</p>

  <p class="calibre1"><span class="calibre3">Hayır, diye düşündüm. Gerçekten edemiyorlar.</span></p>

  <p class="calibre1">"Orion bunun insan doğası olduğunu söylüyor." <span class="calibre3">Hayır, değil,</span> diye düşündüm. Victria, "Hayır, değil," dedi. Şaşkınlık içinde ona baktım.</p>

  <p class="calibre1">Merdivenlerdeki çifti kafasıyla işaret ederek, "Eğer öyle olsaydı, ben de onlar gibi olurdum," dedi. Pekâlâ, kahretsin. Hakkı var. "Ama değilim. Benim hiçbir... Onlar gibi arzum yok. Kimseyle yok—" Sözünü yarıda kesti ama sanırım ne diyeceğini tahmin edebilirim. Sevmediği biriyle yapamazdı.</p>

  <p class="calibre1">Bir hafta önce, bu kelimeler yüzünden homurdanabilirdim. Aşk, Amy'nin taptığı "Tanrı" kavramından daha gerçek değildi benim için. "Aşk" benim için o dini peri masallarında duyduğum şeylerle aynıydı—Güneş-Dünya insanlarının yarattıkları mükemmel olmayan dünya hakkında kendilerin<sup class="calibre8">5</sup> °daha iyi hissetmelerini sağlamak için anlattıkları hikâyeler. Ama şimdi...</p>

  <p class="calibre1">Victria, "Hiç âşık olmamaktansa Âşık olup, o aşkı kaybetmek daha iyidir," dedi. "Bu cümle yeni kitaptan mı?"</p>

  <p class="calibre1">Victria homurdandı. Sandalyesinde kımıldandığında, bir yığın kitap gördüm—Güneş-Dünya'dan gerçek kitaplar—sallanan koltuğunun hemen yanında, verandanın zemininde duruyorlardı. Kaşlarımı çattım. Bir Kaydedici olarak Orion daha iyi bilmeliydi. Kaydedicilerin bile eski kitapları karıştırmaları yasaktı. Eğer Bilge onu yakalarsa...</p>

  <p class="calibre1">Önümüzde, çimenlerin üzerindeki kadının eli çıplak göbeğindeydi, parmakları cildinin üzerinde kıvrılıyordu. Sanki görünmeyen ama değerli bir şey kavrıyor gibiydi.</p>

  <p class="calibre1">Kafasıyla çifti işaret ederek, "Sence en azından mutlular mı?" diye sordu. Ben cevap veremeden, ekledi, "Çünkü ben asla mutlu olmuyorum." Kayıt Salonu'ndan çıkan Orion neşeyle, "Pekâlâ, bu harika resmi asalım!" dedi. Elinde tuttuğu tuval öylesine yeniydi, üzerindeki boyanın kokusunu alabiliyordum—bana Harley'i anımsatmıştı.</p>

  <p class="calibre1">Tuvaldeki Bilge değildi. Bendim.</p>

  <p class="calibre1">Orion, resmi tabelanın üzerindeki çengele asabilmek için döndürdü. O sırada nefesim kesildi. Orion bana baktı ve anlayışla gülümsedi.</p>

  <p class="calibre1">Orion, "Bu Sezon, senin neslin başlıyor," dedi. Tuvalin arkasındaki teli kancaya geçirdi ve resmi biraz düzeltti. "Bilge'nin emekliye ayrılmasına az kaldı. Yeni lider olacaksın."</p>

  <p class="calibre1">Resmedilen halim, aynen Bilge gibi <span class="calibre3">Godspeed'e</span> bakıyordu. Bunu Harley yapmıştı—onun stilini tanıdım—ama resmi hiç görmemiştim. Hafızasından yapmış olmalıydı — bu sebeple de aslında olmayan pek çok şey eklemişti. Resimde tıpkı Bilge gibi kendime güvenli bir biçimde kafamı eğmiştim ama aslında ben böyle değildim. Gözlerim aynı şekilde cam gibi parlıyordu, aynı kendinden emin duruş. Bana hiç benzemiyordu bile. Harley beni böyle mi görüyordu? Bu ben değildim.</p>

  <p class="calibre1">Victria, "Pek de sana benzemiyor," dedi. Sallanan koltuğundan kalkmıştı ve arkamda duruyordu. Omzumun üzerinden resme bakıyordu.</p>

  <p class="calibre1">Orion, "Bir lidere benziyor," dedi.</p>

  <p class="calibre1">Bir lider? Hayır. Bir lider ne yapılması gerektiğini bilirdi.</p>

  <h4 class="calibre1" id="sigil_toc_id_47"><a id="bookmark5"></a><span class="calibre2">47: Amy</span></h4>

  <p class="calibre1">Ertesi sabah duş aldım—ve sonra tekrar duş aldım. Ama bileklerimdeki ve bacaklarımdaki morlukları ovarak çıkartamadım. Tüm o anılan da zihnimden yıkayarak atamadım.</p>

  <p class="calibre1">Tarlalarda çok az kişi vardı. Hatta hemen hemen hiç kimse yoktu.</p>

  <p class="calibre1"><span class="calibre3">Harley, insanlar hayvandır, demişti.</span></p>

  <p class="calibre1">Öylelerdi. Luthe ve iki Besleyici adam bunu kanıtlamıştı. Ve o adam ve kadın, tam yanıltıdaydılar. Ama fark etmemişlerdi bile veya önemsememişlerdi...</p>

  <p class="calibre1">Çırak beni Sezon'un hemen başlangıcında bahçede öpmüştü. O gerçek bir öpücük müydü—yoksa benim yerimde hangi dişinin dudakları olsa aynı işlevi mi görecekti? Yüzüm yandı. Bana gerçek gibi gelmişti. Ama muhtemelen ona öyle gelmemişti.</p>

  <p class="calibre1">Gemide ne tür bir Salgın gerçekleştiği veya Bilge'nin ne tür kurallar koyduğu umurumda değildi: Sezon normal insan davranışı <span class="calibre3">değildi.</span> Bunun bir sebebi olmalıydı. Yedikleri yiyeceklerde bir şey veya geri dönüşümlü havada bir kimyasal vardı —hatta belki de insanların azgın hayvanlar gibi davranmalarına neden olan bir hastalık vardı.</p>

  <p class="calibre1">Ardından anladım: Doktor. O bunun normal olmadığını biliyor olmalıydı. Bu insanları barbarlaştıran her neyse onu izole edip— durdurabilirdi.</p>

  <p class="calibre1">Yerimden zıplayıp, kapıya doğru ilerledim ama açmak için elimi tuşa uzattığımda, elim titremeye başladı. Dışarıda...</p>

  <p class="calibre1">Hayır.</p>

  <p class="calibre1">Korkak bir tavşan gibi saklanma deliğimde kalamazdım. Doktor'u bulmaktaki amacım, insanların hayvan olmadıklarını kanıtlamaktı. Bir hayvan gibi saklanamazdım.</p>

  <p class="calibre1">Ama Doktor yapabilirdi. Üçüncü veya dördüncü katta değildi. Lobideki bir hemşire beni ikinci kata yönlendirdi.</p>

  <p class="calibre1">Hemşire arkamdan, "Ama meşgul," diye seslendi.</p>

  <p class="calibre1">İkinci katın holünde bir düzine kadın sıraya girmişti. Bazıları hastane geceliği giymişlerdi ve kapının yanında oturuyorlardı. Belli ki bir odanın açılmasını bekliyorlardı, üzerlerinde düz tunikler ve geniş paçalı pantolonlar vardı. Ellerinde düzgünce katlanmış hastane geceliklerini tutuyorlar ve üzerlerini değişmeyi bekliyorlardı. Tüm kat tıpkı bir jinekologun ofisine benziyordu. Her odada jinekolog yatakları vardı ve neredeyse her yatak doluydu. Adımlarım yavaşladı.</p>

  <p class="calibre1">Neden bir jinekologun odası şu an bu kadar kalabalıktı? Bu kadınlar hemen hamile olduklarını düşünemezlerdi, öyle değil mi? Hemen bir gün içinde olamazdı. Kafamı salladım. Bundan emin olamazdım. Kulaklarınıza telefonların monte edildiği ve kâğıt kalınlığında bilgisayarların olduğu bir gemide, belki de bu hızla hamile olduğunuzu da bilebilirdiniz. Kadınların hiçbiri konuşmuyordu.</p>

  <p class="calibre1">Bana katlanmış bir hastane geceliği uzatan bir hemşire, "Sıraya gir," dedi. "Oh ama ben yalnızca doktoru görmeye geldim," diye başladım ama sonra sesim azaldı. Buraya doktoru görmeye geldiğim belliydi zaten—tüm kadınlar belli ki onun için gelmişlerdi. Hemşirenin sabırsız bakışını görünce, "Demek istiyorum ki," diye ekledim. "Jinekolog için değil. Genellikle üçüncü katta olan doktoru görmeye geldim."</p>

  <p class="calibre1">Hemşire, "Tek doktorumuz var," dedi. Kızıl saçlarıma ve solgun cildime biraz daha ilgiyle bakmaya başlamıştı. "Sanırım Sezon yüzünden burada değilsiniz?"</p>

  <p class="calibre1">"Hayır!"</p>

  <p class="calibre1">İçini çekti. "Beni takip edin."</p>

  <p class="calibre1">Hemşireyi koridor boyunca takip ettim. Pek çok kadının arasından geçiyorduk. Çoğu kafasını kaldırıp bana şaşkınlık dolu bir merakla bakıyorlardı. Tıpkı bir otobüsteki tuhaf birine bakar gibi. Hiçbiri konuşmuyordu: benim yüzümden pek rahatsız olmuş gibi görünmüyorlardı.</p>

  <p class="calibre1">Hemşireye, "Bu kadar hastaya tek bir doktor mu bakacak?" diye sordum. "Biz varız, yani hemşireleri ve asistanları var—yıllardır doğrudan onun emrinde pek çok bilim insanı çalıştı." Hemşire yine içini çekti. "Ama Doktor hiçbirini kendi çırağı olarak seçmedi. Pek güvenen bir tip değildir."</p>

  <p class="calibre1">Daha fazla yardım almakla güven arasında pek bağlantı kuramasam da, soracak zamanım yoktu. Hemşire açık bir kapının önünde durdu ve girmem için kafasıyla işaret etti. İçeriye girdim. Doktor bir yatağın karşısında bir sandalyede oturuyordu. Bir kadının bacakları, kıskaçların üzerindeydi. Kadının görmemi istemeyeceği her şey tam karşımdaydı.</p>

  <p class="calibre1">"Oh Tanrım! Üzgünüm!" Gözlerimi kapattım ve gitmek üzere döndüm. Neden son derece özel ve kişisel bir muayenenin tam ortasında hemşire girmeme izin vermişti?</p>

  <p class="calibre1">Doktor, "Sorun değil," dedi. "Bana neden ihtiyacın var?" "Bence kadın beni burada istemez... " Doktor, kadının dizlerinin üzerinden bakarak, "Onun umurunda değil. Umurunda mı?" diye sordu. Kadın, "Hayır, elbette değil," dedi. Sıkılmış gibiydi.</p>

  <p class="calibre1">Bildiğim tek şey, eğer ben yatakta o şekilde bacaklarım havada yatıyor olsaydım ve mahrem yerlerim herkesin görebileceği şekilde meydanda olsaydı, <span class="calibre3">yerin dibine geçerdim.</span> Jason'la ciddileşmeye başladığımızda, annem jinekologa gitmemi sağlamıştı ve yaşantım boyunca daha rahatsız bir yarım saat daha geçirmemiştim.</p>

  <p class="calibre1">Odada yanımda kimseyi istememiştim; bırakın bir yabancıyı odada doktoru, hemşireyi ve annemi bile istememiştim.</p>

  <p class="calibre1">Ama bu kadının umurunda değildi. Gözlerimi açma riskine girdim ve bakışlarım, kadının sakin bakışlarıyla buluştu. Varlığım sebebiyle hiç de rahatsız olmuşa benzemiyordu.</p>

  <p class="calibre1">"Ben, emmm..." Doktor'un o maddeyle ve elindeki işkence aygıtıyla yaptıklarını görmezlikten gelmeye çalıştım. "Sana Sezon hakkında bir şeyler sormak istemiştim."</p>

  <p class="calibre1">Doktor, "Ah," dedi. Muayenesine devam ediyordu. Yani bir dakikalığına da duramaz mıydı? Olabildiğince çabuk söylemek için, "Sezon insanları değiştiriyor mu?" diye sordum.</p>

  <p class="calibre1">"Ne demek istiyorsun?"</p>

  <p class="calibre1">Doktor'un elindeki metal şey kaydı. Kadın yüzünü ekşitti ama hiçbir şey demedi. Boş boş tavana bakıyordu.</p>

  <p class="calibre1">Hipnotize olmuş gibi bakışı ve orada pasif bir biçimde yatması, bana saldırıya uğradığımda yanımda bulunan çiftin hareketlerini anımsatmıştı. O insanların lakaytlığı normal değildi ve bu kadın da aynı şekildeydi. Doğrusunu isterseniz, koridorda gördüğüm kadınların hepsi biraz garipti. Hepsi çok sabırlı ve çok sessiz oturuyorlardı... Çok <span class="calibre3">boş.</span> Jinekolojik bir muayeneye gelmiş sırada o kadar kadın varken... Sabırsız olmalıydılar, konuşuyor olmalıydılar, gergin veya bıkkın veya sinirli olmalıydılar. Hiçbir şey yapmak yerine yapabilecekleri binlerce şey vardı.</p>

  <p class="calibre1">Kadına, "İsmin nedir?" diye sordum. Kadın kafasını aşağıya doğru indirdi ve böylece beni görebildi. Eminim orada olduğumu unutmuştu ama tamamen de aklından çıkarmamıştı.</p>

  <p class="calibre1">Her ne kadar şu an doktor ona benim kıvranmama neden olabilecek şeyler yapıyor olsa da ses tonu hiç değişmeden, "Filomina," dedi.</p>

  <p class="calibre1">"Mutlu musun?" Bunun tuhaf bir soru olduğunu biliyordum ama aklıma ilk gelen soru buydu. "Mutsuz değilim."</p>

  <p class="calibre1">Doktor, "Amy, ne istiyorsun?" diye sordu.</p>

  <p class="calibre1">"Bu kadın sanki insan değil," dedim. "Farkında değil misin? Sen bir doktorsun! Bunun normal olmadığını biliyor olman gerekir!"</p>

  <p class="calibre1">Kadın kafasını tekrar yastığın ortasına doğru bırakırken, Doktor, "Nedir normal olmayan?" diye sordu. Kadın boş boş tavana bakıyordu, yaşadığına dair tek belirti ise gözlerini kırpıyor olmasıydı. "Bu," dedim. "Bu kadın."</p>

  <p class="calibre1">Doktor, kadının göbeğine jöle gibi bir şey sürdü ve eline aldığı bir aleti göbeğine sürmeye başladı. Başlangıçta onun ultrason yaptığını sandım ama fetüsün siyah beyaz görüntüsünü gösteren hiçbir ekran yoktu. Onun yerine, elindeki aygıtın üstündeki küçük monitörden bip sesi çıktı.</p>

  <p class="calibre1">DURUM: HORMON SEVİYELERİ OPTİMAL</p>

  <p class="calibre1">FİZİKSEL BOZUKLUKLARIN GENETİK BENZERLİĞİ: ORTA</p>

  <p class="calibre1">ZİHİNSEL BOZUKLUKLARIN GENETİK BENZERLİĞİ: ORTA-YÜKSEK</p>

  <p class="calibre1">GENETİK DİZİLİŞTE ENSEST ETKİ: YÜKSEK</p>

  <p class="calibre1">Aygıtı bir kenara bırakan Doktor, "Pekâlâ, Filomina, hamilesin!" dedi.</p>

  <p class="calibre1">Kadın hoşnut vaziyette içini çekti—tüm bu süre içinde ilk defa gerçek bir duygu belirtisi gösteriyordu.</p>

  <p class="calibre1">"Nereden biliyorsun?" diye sordum.</p>

  <p class="calibre1">Doktor, yatağın yanındaki masaya döndü. "Ne demek istiyorsun?" diye sordu. "Yalnızca birkaç gündür seks yapıyorlar. Birinin hamile olduğunu anlamak için birkaç hafta geçmesi gerekmez mi?" Doktor, Filomina'nın çıplak göbeğindeki jöleyi sildi ve ardından alkol kokan bir şeyle kadının cildini ovaladı. Aşağıya eğilerek, yatağın yanındaki dolabın çekmecesini açtı ve ön kolum büyüklüğünde bir şırınga çıkarttı. Uzun cam silindir, kehribar renginde bir sıvıyla doluydu. Pompanın yanında ufak bir etiket vardı. Üzerinde harfler görebiliyordum ama okuyamayacağım kadar uzaktaydı. "Kadının hormon seviyeleri, iyi bir döllenme şansı olduğunu gösteriyor. Ve eğer daha önce hamile kalmadıysa, artık kalacak." Doktor, bu olanları umursamıyor gibi görünen Filomina'ya, "Bu biraz canını yakacak," dedi. Ardından iğneyi kadına batırdı ve derinlere doğru indi—sanırım rahmine. Dehşetle geriye doğru sıçradım, benim midem büzülmüştü ama Filomina yalnızca acıdan hafifçe <span class="calibre3">uh!</span> Dedi ve ardından bitti. Doktor, iğnenin pompasına bastı ve kehribar sıvı Filomina'ya aktı.</p>

  <p class="calibre1">Boğuk bir fısıltıyla, "O şey bebeği değiştirmek için," dedim.</p>

  <p class="calibre1">Doktor bana baktı, hâlâ şırıngaya basıyordu. "Bebeği daha iyi ve daha güçlü yapacak."</p>

  <p class="calibre1">Ağzım kurumuştu. Tarladaki tavşanlı kızın "aşılama" hakkında söylediklerini hatırladım.</p>

  <p class="calibre1">"Bu sebeple mi bütün bu kadınlar tuhaf? Çünkü sen onları doğmadan önce değiştirmiştin." Filomina'nın karnından iğneyi çıkartmaya başlamış olan Doktor, "Tek yaptığım," dedi. "Bu bebeğe ek DNA dizisi vermekti. Böylece ensest yüzünden zayıflamış olan DNA'sı yeniden yapılanabilecek. Kişiliğini etkilemiyorum." "Eğer onu değiştiriyorsan, etkiliyorsun."</p>

  <p class="calibre1">Doktor, iğneyi çıkarttı. Delikten çıkan ufak kan damlasına bakmadan edemiyordum.</p>

  <p class="calibre1">Doktor, iğneyi çöp kutusuna attı ve sonunda bütün dikkatini bana vermeye başladı. Her kelimenin üzerine basarak, "Bu tamamen normal," dedi. "Burada yanlış hiçbir şey yok. Normal insanlar böyledirler zaten.</p>

  <p class="calibre1">Filomina düz ve monoton bir sesle, "Oh, evet," dedi. "Bu normal, ben normalim." Geriye çekildim ve kapı kulpunu açmaya çalıştım. Odadan fırladım ve koridor boyunca koşmaya başladım. Koşarak geçerken, kadınlar sessizce bana doğru bakıyorlardı. Her ne kadar gözlerinin benimle ilgilenmediğini bilsem de, ruhsuzlukları beni anlatamadığım bir biçimde ürkütüyordu.</p>

  <h4 class="calibre1" id="sigil_toc_id_48"><a id="bookmark6"></a><span class="calibre2">48: Çırak</span></h4>

  <p class="calibre1">"Daha dün annemizin, kollarında yaşarken."</p>

  <p class="calibre1">Gülümseyerek, "Efendim?" diye sordum.</p>

  <p class="calibre1">Elinde flopiyle dönen Orion, "Güneş-Dünya'dan bir şarkı," dedi.</p>

  <p class="calibre1">Koğuş'un salonunda yine Orion'la karşılaşmayı beklemiyordum ama burada olduğu için memnundum. Dostane bir yüz. Harley, dün wi-com'dan donma katındaki nöbeti devraldığını söylemişti. Günün çoğu zamanını Bilge'yle geçirmek zorunda kalmıştım.</p>

  <p class="calibre1">"Harley veya Amy'i gördün mü?"</p>

  <p class="calibre1">Orion kafasını salladı.</p>

  <p class="calibre1">"Burada ne yapıyorsun—Bilge veya Doktor'un seni görmelerini istemediğini sanıyordum."</p>

  <p class="calibre1">Orion güldü. "Oh, endişelenme. Eminim, ikisi de meşguldür." Neredeyse bana gözleriyle gizli bir şey anlatmaya çalıştığını sanacaktım ama o her neyse anlayamadım. İçini çeken Orion, flopisine döndü. "Bu Güneş-Dünya yazıları gerçekten çok şahane." Ekrana tıkladı, değişik yazılar arasında dolaşmaya başladı. "Dikkatli olmalısın. Eğer Bilge, Victria'ya Güneş-Dünya kitaplarından verdiğini fark ederse... Sen bir Kaydedicisin. Güneş-Dünya kitaplarının Kayıt Salonu'ndan dışarıya çıkmamaları gerektiğini ve Besleyiciler tarafından görülmemeleri gerektiğini biliyorsun." Ne okuduğunu görebilmek için omzunun üzerinden göz attım. "O nedir?"</p>

  <p class="calibre1">Orion, flopiyi bana doğru çevirdi ve ben de üç tane yüzü olan kanatlı bir adam çizimi gördüm. "Cehennem hakkında bir hikâye, en alttaki katman buz." Artık flopiye bakmıyordum—Orion'a bakıyordum. "Oh—erişim?" dedi. "Merak etme. Erişimim var."</p>

  <p class="calibre1">Erişim hakkında böylesine rahat konuşuyor olması, beni duraksattı. "Ne biliyorsun?" diye sordum. Salondakiler duymasın diye sesimi azaltmıştım. Beni Amy'ye götüren planları gösteren kişi Orion'du. Şimdi de cehennem buzlarından bahsediyordu.</p>

  <p class="calibre1">Orion ayakta dikiliyordu. Çok yakındaydı. Bir adım geri gittim ama bana doğru eğildi. "Ya sen ne <span class="calibre3">biliyorsun?"</span> diye sordu. "Senin dostun olduğumu biliyor musun?"</p>

  <h4 class="calibre1" id="sigil_toc_id_49"><a id="bookmark7"></a><span class="calibre2">49: Amy</span></h4>

  <p class="calibre1">Odama döndüğümde, ilk yaptığım şey pencereleri örten tuşa basmak oldu. Oda karardı. Güzel. Karanlık istiyorum. Biri kapımı çaldı.</p>

  <p class="calibre1">Duymazdan geldim. Bu gemide kiminle konuşmak isteyebilirim ki?</p>

  <p class="calibre1">Harley, "Amy?" dedi. "Geldiğini gördüm. Seni kontrol etmek istedim." Kapıya doğru,</p>

  <p class="calibre1">"Ben iyiyim," diye seslendim. "Hayır, değildin. Kapıyı aç."</p>

  <p class="calibre1">"Harley."</p>

  <p class="calibre1">"Doktor ana koda sahip. Eğer gerekirse, gider onu getiririm." Kalkıp, kapıyı açma tuşuna bastım. Görmek istediğim son kişi doktordu.</p>

  <p class="calibre1">Harley içeriye girdi ve odayı inceledi. "Ne var?" diye sordum. "Hiçbir şey. Düşünmüştüm ki... Biri seninle birlikte içeride sanmıştım."</p>

  <p class="calibre1">Homurdandım. "Kim?" Harley, masaya doğru gitti ve sandalyeye oturdu. "Çırak'ın burada olabileceğini düşünmüştüm."</p>

  <p class="calibre1">"Neden beni görmeye gelsin ki?" "Çünkü senden hoşlanıyor."</p>

  <p class="calibre1">Gözlerimi Harley'e diktim ama son derece samimi görünüyordu. "Ben burada kimsenin kimseden hoşlandığını sanmıyorum." En azından o şekilde.</p>

  <p class="calibre1">"Neden öyle söylüyorsun?" Gerçekten şaşkın görünüyordu.</p>

  <p class="calibre1">"Dün o adamları görmedin mi? O 'hoşlanmak' değildi! O—agh! Ve az önce de—"</p>

  <p class="calibre1">Sustum. Filomina'dan bahsetmek istemiyordum.</p>

  <p class="calibre1">Harley, "Dün olanlar için üzgünüm," dedi ve ciddiydi. "Ama artık Sezon geçti. Aynı şey tekrarlanmayacak." Sesindeki gözdağını fark etmiştim. Umarım Luthe'u tekrar gördüğünde, ben de orada olurum. "Bugün ne oldu?" diye ekledi.</p>

  <p class="calibre1">"Neredeydin?"</p>

  <p class="calibre1">"İkinci kattaydım." Harley devam etmemi bekledi. "Oradaki kadınlar—" "Oh!" Harley gülümsedi. "Besleyici kadınlar! Muayene için buradaydılar." "Tuhaf görünüyorlardı."</p>

  <p class="calibre1">"Oh, hayır, onlar normal." Kelime seçimi karşısında tüylerim ürperdi.</p>

  <p class="calibre1">"Onlar normal <span class="calibre3">değil,"</span> dedim. "Normal insanlar o şekilde hareket <span class="calibre3">etmezler.</span> İnsanlar beyinsiz parazitler değillerdir!"</p>

  <p class="calibre1">Harley başını salladı. "Böyle söylüyorsun çünkü uyandırıldığından beri Koğuş'ta yaşıyorsun. Normal olmayanlar bizleriz. İnsanlar o şekilde olmalıdır zaten: uysal, sakin ve bir arada yaşayabilen canlılar.</p>

  <p class="calibre1">Biz—Rikkatini toparlayamayan, beraber çalışamayan, Besleme veya Gemici işlerini yapamayanlar— normal değiliz. Delirmemek için sinir ilaçları kullanan bizleriz."</p>

  <p class="calibre1">Gözlerimi ona diktim. Neler döndüğünü bilmiyordum ama burada her şey çarpıktı. Normal insanlar "deli", gerçekten düşünme kapasitesini kaybetmiş olanlar ise "normal" kabul ediliyordu. Ve Sezon... Luthe'un alaycı gözleri aklıma geldi ve bunun üzerine yutkundum.</p>

  <p class="calibre1">Sonunda, "Buradaki insanların duyguları yok mudur?" diye sordum.</p>

  <p class="calibre1">"Elbette. Şu anı düşünelim. Şu an, açım. Benimle beraber kafeteryaya gelmek ister misin?"</p>

  <p class="calibre1">"Hayır, ben ciddiyim. Âşık oluyor musunuz yoksa sadece Sezon mu var?" Harley'in gözlerindeki alaycı bakış, tamamen gitmişti. "Sezon bizim en iyi zamanımız değildir ama keşke benim o şekilde hareket etmemiş olmamı biraz takdir edebilseydin."</p>

  <p class="calibre1">Kızgın bir biçimde, "Neden öyle hareket etmedin?" diye sordum. "Bu geminin neyi var? Neden bazı insanlar sokaklarda azgın azgın dolaşırlarken, bazıları hiç etkilenmiyor?"</p>

  <p class="calibre1">Harley, babamın bavulundan aldığım defterin yanında duran kalemlerle oynamaya başladı. "Belki de sandığın kadar çok şey bilmiyorsundur."</p>

  <p class="calibre1">"O halde anlat bana!"</p>

  <p class="calibre1">"Âşık olmuştum. Bir kere."</p>

  <p class="calibre1">Bir kere demesi, beni duraksatmıştı. Çünkü ben de bir kez Âşık olmuştum. Ve her ikimiz de geçmiş zamandan bahsediyorduk.</p>

  <p class="calibre1">"Herhalde ben bu sebepten Sezon'dan etkilenmedim. Neden başka bir kadınla beraber olmak isteyeyim ki?" Gözleri, kapının çevresindeki sarmaşık resmine kaydı. "Bunu Kayleigh için çizmiştim." Nefes almaya bile cesaret edemedim. Herhangi bir şeyin—hareket, bir ses—Harley'in itiraflarını kesmesine neden olacak diye korkuyordum.</p>

  <p class="calibre1">"Üç yıl geçti. Çırak'ın yaşından biraz daha ufaktım. Kayleigh ve ben...biz eşleştirilmiştik. Çok farklıydık ama yine de eşleştirilmiştik. Ben sanattan hoşlanıyordum; o ise makinelerden ve mekanik şeylerden. Ne zaman ben resim yapsam, o bir şeyleri tamir ederdi."</p>

  <p class="calibre1">Harley sessizleştiğinde, "Ne oldu?" diye sordum.</p>

  <p class="calibre1">"Öldü."</p>

  <p class="calibre1">Kelimeler havada asılı kaldı. Nasıl öldüğünü merak ediyordum. Ama Harley'i daha fazla üzmek de istemiyordum. Kıyafetimin sert yünü, cildimi rahatsız ediyordu. O ilk gün, kızın giysilerini nasıl bulduğumu hatırladım. Kapının çevresindeki sarmaşık çizimine dokunduğumu hatırladım. Hassas yapraklara bakarak, genç Harley'in yüzünü göremediğim ama gülümseyen ve şu an üzerimde bulunan kıyafetler üzerinde olan Kayleigh için o sarmaşıkları çizdiğini hayal edebiliyordum.</p>

  <p class="calibre1">"Kayleigh, sahte bir güneşle var olamıyordu. Onun tıpkı senin anlattığın gibi gerçek bir gökyüzüne ihtiyacı vardı. Geminin duvarları yüzünden kendini kapana kısılmış gibi hissediyordu. Bir gün yere ineceğimizi hepimiz biliyorduk. Bu gemiden ayrılıp, yeni dünyada yaşayacak nesil biz olacaktık." Harley, masadan oyuncak ayımı aldı ve önünde tuttu. Sanki Kayleigh'i hatırlıyor gibiydi. "Ama Kayleigh o kadar uzun süre bekleyemedi."</p>

  <p class="calibre1">O an, Kayleigh'in intihar etmiş olduğunu anladım. Ve nedenini kesinlikle anlayabiliyordum.</p>

  <h4 class="calibre1" id="sigil_toc_id_50"><a id="bookmark8"></a><span class="calibre2">50: Çırak</span></h4>

  <p class="calibre1">Amy'nin kapısını istediğimden daha sert çaldım. Zihnim Orion'un sözlerinde asılı kalmıştı.</p>

  <p class="calibre1">Harley kapıyı açtı.</p>

  <p class="calibre1">"Amy nerede?" Onu iterek, odaya girdim.</p>

  <p class="calibre1">Amy, yataktaydı. İkisinin ne hakkında konuştuğunu merak ettim. Yalnız. Amy'nin odasında. Onun yatağında.</p>

  <p class="calibre1">Amy, "Ne istiyorsun?" diye sordu. Her ne kadar sesi sabırsız çıkmasa da, Harley'le yalnız kalabilmek için benden kurtulmaya çalışıp çalışmadığını merak ettim.</p>

  <p class="calibre1">Harley banyoya girdi ve bir bardak suyla geriye döndü.</p>

  <p class="calibre1">"Neden keyifsizsin?" diye sordum. "Yok, bir şey." Amy suyu içti.</p>

  <p class="calibre1">Masanın önündeki sandalyeye oturdum. Harley, yatakta Amy'nin yanına oturdu. Sandalyeyi Harley için boş tutmuş olmayı diledim. "Neden biri donmuşları öldürmek istesin?" diye sordum. Harley ve Amy, ani ve beklenmedik sorum karşısında şaşırmışlardı ama Orion'un ağzını aramak beni yeterince yormuştu. "İki kişi öldü. <span class="calibre3">Öldü.</span> Hiçbir sebep olmaksızın." Harley, "Bilge, onu bulduğunda ne söyledi?" Bir şeylerin ters olduğunu belli etmek için soruyu havada bıraktım. Gizemli olmaya çalışmıyordum. Sadece ne söyleyeceğimi bilmiyordum. Bilge'ye güvenemeyeceğimi mi söyleyecektim? Harley, Bilge'nin yalnızca nazik-büyükbaba yüzünü görmüştü. Onun için Bilge, zeki bir liderdi. Nasıl olur da ona gemideki herkesten fazla Bilge'den şüphelendiğimi söyleyebilirdim? Sonunda, "Sanırım <span class="calibre3">neden</span> donmuşların saldırıya uğradığını anlamamız gerekiyor," dedim. "Anahtar bu; buna odaklanmalıyız. Bu arada, benim bir fikrim var." Amy'nin masasından flopiyi aldım ve erişimime tıklayarak, wi-com yer belirleme haritasını çıkarttım. Haritayı Amy'ye vererek, "Burası donma katı," dedim. Parmaklarımız birbirine değdi. O elini çektikten sonra bile dokunuşunun sıcaklığını elimde hissedebiliyordum.</p>

  <p class="calibre1">Amy, yanıp sönen mavi noktayı göstererek, "Bu nedir?" diye sordu. "Tıkla ona."</p>

  <p class="calibre1">Tıkladığında, ekranda bir isim belirdi. "Bilge/Çırak? Ama sen buradasın." Kafamla onayladım. "Demek ki, Bilge aşağıda. Her şeye erişimimiz eşittir. Bu yüzden bilgisayar bizi tek gösterir, hatırladın mı?" Amy'nin parmakları kenetlendi, flopinin ucunu ezdi.</p>

  <p class="calibre1">"Ne düşündüğünü biliyorum," dedim. "Ama o laboratuvarda. Donma hazneleri ise burada."</p>

  <p class="calibre1">Amy rahatlamış gibi görünmüyordu.</p>

  <p class="calibre1">Bilge'nin noktası haritada ilerleyip, yok olduğunda Harley işaret etti.</p>

  <p class="calibre1">Amy şaşkınlıkla, "Ne oldu?" diye sordu.</p>

  <p class="calibre1">"Orada asansör var. Şimdi Besleme Katı'nda görünecek. Bence bu sende kalsın istersin. Daha önce seni taradığımda, parmak izinle çalışması için ayarladım. Kimin gelip gittiğini izleyebilirsin."</p>

  <p class="calibre1">Amy, "Teşekkür ederim," dedi. Ama bu yeterli değil. Orada olmamız gerekiyor. Her zaman. Hemen şimdi gitmeliyiz." Ayağa kalktı ama şaşkın görünüyordu. "Hemen. Eğer onları korumak üzere orada değilsek—bu sebeple insanlar öldürülüyor! Çünkü biz onları korumuyoruz!"</p>

  <p class="calibre1">"Hayır." Sesim sakin ve kendinden emin çıkmıştı. "İnsanlar öldürülüyor çünkü birisi onları öldürüyor."</p>

  <p class="calibre1">Amy, muhtemelen donma katına gitme konusunda ısrar etmek üzere ağzını açtı ama Harley eline bir bardak daha su tutuşturdu. Amy'ye öylesine odaklanmıştım ki, onun kalkıp banyo musluğundan su getirdiğini görmemiştim. Amy suyu, onun elinden kaptı.</p>

  <p class="calibre1">"O kadar da su içme," dedim. Aklıma Bilge'nin donma katına gizlediği ikinci su pompası gelmişti. Amy suyu içti ve bardağı masaya koyduğunda, cildinde artık kırmızı beyaz lekeler kalmamıştı ve nefes alış verişi de normale dönmüştü. Harley, tereddüt içinde yatağın ucuna oturdu. Her an fırlayıp, yeni bir bardak su getirecek gibi bir hali vardı.</p>

  <p class="calibre1">Harley, Amy'ye, "Ben ne zaman uygun olursa, yine nöbet tutacağım," dedi. Gözlerinde mesafeli bir bakış vardı. Bunu yalnızca yıldızlara açılan kapak için yapıp yapmadığını merak ettim. Yalnızca bakabilmek için kaç kez o kapağı açtığını merak ettim.</p>

  <p class="calibre1">Zihnimde bir kuşku belirdi. Harley bütün gece orada kalmıştı. Bay Kennedy'nin tepsisini çıkartıp, onu eritmiş olabilirdi. Zihnimde canlandırabiliyordum: Harley, eriyen adamın tepesinde dikiliyordu, ölümünü izliyordu. Bunu yapmış <span class="calibre3">olabilirdi.</span> Ama neden?</p>

  <p class="calibre1">Zihnimde yeni bir kuşku dalgası belirdi. Harley'in karanlık tavırları, Doktor'un ona verdiği ilave haplar aklıma geldi. Tüm bu kaos içerisinde bir haftadır ilaç içmiyor olabilirdi.</p>

  <p class="calibre1">Zihnimi temizlemek için derin bir nefes aldım.</p>

  <p class="calibre1">Harley, bir katil değildi. Doğru değil mi? Hayır—<span class="calibre3">hayır.</span></p>

  <p class="calibre1">Harley asla— Amy, "Ve—" diye başladı. Bip, bip bip.</p>

  <p class="calibre1">Tıpkı Harley gibi benim de elim wi-com tuşuna gitti. Birbirimize baktık.</p>

  <p class="calibre1">Herkesle aynı anda bir com-bağlantısı nadiren gerçekleşirdi.</p>

  <p class="calibre1">Amy, "Ne oldu?" diye sordu. Gözlerini endişeyle bir Harley'e, bir de bana çeviriyordu. Ardından derin ve yaşlı bir ses kulaklarımı doldurdu.</p>

  <p class="calibre1"><span class="calibre3">"Godspeed'in</span> tüm sakinlerinin dikkatine. Çok önemli bir anonsum var."</p>

  <h4 class="calibre1" id="sigil_toc_id_51"><a id="bookmark9"></a><span class="calibre2">51: Amy</span></h4>

  <p class="calibre1">Tekrar, "Ne oldu?" diye sordum. Her ikisi de kafalarını bir yana doğru eğmiş, dinliyorlardı. En son gerçekleşen toplu arama aklıma geldi, salondaki insanların hepsi bana karşı düşmanca tavırlar sergilemeye başlamışlardı. Midem bulandı ve kaslarımın gerildiğini hissettim. Peki ya Çırak ve Harley de bu aramadan sonra öyle olurlarsa? Onlardan başka kimsem yok.</p>

  <p class="calibre1">Israrla, "Ne oldu?" diye sordum. Çırak, sanki bir sivrisinekmişim gibi bana doğru elini salladı. Harley'e döndüm ama o da korkunç bir öneme sahip bir şey dinliyormuşçasına, dikkatle yüzünü buruşturmuştu. Dirseğini tuttum ama benden kurtuldu. Çırak, gözlerini bana dikmişti.</p>

  <p class="calibre1">Benden nefret etmelerine izin veremezdim. Ne duyduklarını bilmiyordum ama kötü bir şeyler olduğunu anlamıştım. Oldukça ciddi görünüyorlardı. Çırak'ın bana diktiği gözleri kararmıştı. Benden nefret etmelerine izin veremem. İzin vermeyeceğim.</p>

  <p class="calibre1">Amber'ı masadan aldım ve ona sıkıca sarıldım. Ağzıma bakır tadı geliyordu, o zaman dudağımı ısırmakta olduğumu anladım.</p>

  <p class="calibre1">Boş bardağı kaptım ve banyoya koşarak, yeniden doldurdum. Beş saniyede kafama dikip, bitirdim. Tekrar doldurdum. Ve yine bir kerede hepsini içtim.</p>

  <p class="calibre1">Harley'in söylediğinde doğruluk payı vardı. Su gerçekten de beni biraz sakinleştiriyordu. Tıpkı bir yarışa hazırlanmadan öne derin bir nefes almak gibiydi.</p>

  <p class="calibre1">Yatak odasına geri döndüm.</p>

  <p class="calibre1">Çırak ve Harley'in kafaları düzelmişti. İkisi de bana doğru bakıyorlardı. Biliyordum. Benden nefret ediyorlardı. O kulak aleti her ne dediyse, benden nefret etmelerini söylemişti. Ve onlar da benden nefret ediyorlardı ve tıpkı Koğuş'taki insanlar gibi bana karşı düşmanca davranacaklardı. Gözlerimle burnum arasındaki mesafe azalıyor gibiydi. Nefes alamıyordum.</p>

  <p class="calibre1">Daha fazla dayanamayarak, "Ne oldu?" dedim.</p>

  <p class="calibre1">Çırak yalnızca, "İyi değil," dedi.</p>

  <p class="calibre1">Harley, "Bunu bilemezsin," dedi.</p>

  <p class="calibre1">Çırak ona doğru döndü. "İyi olamaz."</p>

  <p class="calibre1">"Ne oldu?!"</p>

  <p class="calibre1">"Bilge bir toplu-arama gerçekleştirdi. Yeni bir tane. Hepimizin Bekçi Katı'na gitmesi gerekiyor." Çırak'ın dudakları bir anda aşağıya doğru bükülmüştü ve kaşlarını da derin bir endişeyle çatmıştı.</p>

  <p class="calibre1">"Ben biraz heyecanlandım." Harley ayağa zıpladı ve kapıya doğru ilerlemeye başladı. "Bekçi Katı'nı hep merak etmişimdir." O an çoğu kişinin o kata gitmesinin yasak olduğunu hatırladım—gemide kapalı kalmak zaten yeterince kötüydü. Bir de üzerine değişik katlara gidilememesi, aptalca görünüyordu. Harley, odamın kapısını açmak üzere tuşa dokundu ve dışarıya çıktı. Ben de onu takip edecektim ama Çırak yerinden kıpırdamayınca, durdum.</p>

  <p class="calibre1">Çırak, "Bu konuda kötü hislerim var," dedi.</p>

  <p class="calibre1">Harley, "Haydi gelin!" diye seslendi.</p>

  <p class="calibre1">Bilge ve Harley, beni Hastane'nin arkasındaki patikadan, Kayıt Salonu'na ve oradan da Besleme Katı'nı çevreleyen metal duvara doğru götürürlerken, yolda tartışıyorlardı.</p>

  <p class="calibre1">Harley, "Kız yer çekimi tüpüne binemez, bir wi-com'u yok," dedi.</p>

  <p class="calibre1">Çırak, "O halde nasıl Bekçi Katı'na çıkacak?" diye sordu.</p>

  <p class="calibre1">"Sanırım beni burada bırakabilirsiniz," dedim. Belki de en iyisi bu olacaktı.</p>

  <p class="calibre1">Başım <span class="calibre3">sancıyordu.</span> Kafatasımın içi pamukla doldurulmuş gibiydi. Harley'in wi-com'larla ilgili söylediği şey beni rahatsız etmişti ama tüm bu belirsizlik içinde doğru düzgün düşünemiyordum.</p>

  <p class="calibre1">Çırak birden elini çekti. "Hayatta olmaz." Sanki bana uzanmak istiyordu ve son anda fikrini değiştirmişti.</p>

  <p class="calibre1">Harley tereddütle, "Seninle birlikte binebilir," dedi.</p>

  <p class="calibre1">"Binmek?" diye sordum.</p>

  <p class="calibre1">Harley sırıttı. "Sadece Çırak'a tutunman gerekiyor ve o da seni yer çekimi tüpünde yukarıya doğru taşıyacak." "Ama —" Çırak'ın yüzü kızarmıştı.</p>

  <p class="calibre1">"Böyle." Harley, beni bileğimden yakaladı ve Çırak'a doğru kıstırdı. "Kollarını ona sar—bu şekilde. Güzel. Yaklaş Yaklaş. Ve Çırak, senin de onu belinden tutman gerekiyor. Hayır, ona gerçekten dokunman lazım. Böyle." Harley, Çırak'ın kolunu belime koydu. Birbirimize çok yakındık. Çırak'ın cildinde toprağın ve çimenin kokusunu alabiliyordum. Güzeldi. Çırak, " İyi misin?" diye sordu.</p>

  <p class="calibre1">Ona zayıfça gülümsedim. Midemde bir kova su varmış gibi hissetmemin nedeninin sinirlerim mi yoksa başka bir şey mi olduğunu merak eltim. Kahretsin, muhtemelen orada bir kova su zaten <span class="calibre3">vardı.</span> İçtiğim bardak bardak su düşünülecek olursa!</p>

  <p class="calibre1">Harley gerçekçi bir tavırla, "Yer çekimi tüpüne komutu ver," dedi. Kulağının arkasındaki tuşa basarken, Çırak'ın eli titredi. "Bekçi Katı," dedi. "Senin şehirdeki yer çekim tüpünü kullanman gerekecek. Buna erişimin yok. Bilge, Büyük Oda'daki kapıyı herkes kullanabilsin diye açmıştır," diye ekledi. Harley sabırsızlıkla kafasını salladı ve devam etmemiz için bize elini salladı. Harley, "Haydi gidin!" dedi. Bizi büyük ve boş tüpe doğru itti. İçerideki hava türbülansına bakacak yalnızca bir saniyem oldu. Saçlarımın havalandığını hissettim ve basık havayı içime çektim— ardından yükselmeye başladık.</p>

  <p class="calibre1">Çırak kolunu daha da sıktı ve içgüdüsel olarak beni kendine doğru çekti. Gözlerimi kapattım ve beni tutmasına izin verdim. Ona güveniyordum ve beni sıkıca kavradığı için kendimi güvende hissediyordum. Bir anlığına, çevremizde esen rüzgâra kapıldık. Bizi tıpkı okyanustaki dalgalar gibi hareket ettiriyordu. Sanki çevremizde dönen hortum, ağırlığımızı test ediyordu. Korkmalıydım ama Çırak'ın gülümseyen gözlerine baktığımda, gülümsemeden edemedim.</p>

  <p class="calibre1">Rüzgâr daha da şiddetlendi. Başımız önde yukarı doğru çekilirken, midem kasıldı. Gitgide daha fazla hızlanıyorduk. Tüpte hızla ilerlerken, rüzgâr saçlarımızı derimize yapıştırıyordu.</p>

  <p class="calibre1">"Neler oluyor?" diye bağırdım. Kafamı Çırak'ın omuzlarından kaldırıp, ona doğru düzgün bakmaya çalışıyordum.</p>

  <p class="calibre1">Çırak, "Meraklanma," dedi. Kelimeleri, kulaklarımın yanından sinek kuşları gibi geçmişti. Rüzgâr öylesine şiddetli ve gürültülüydü ki, ona başka bir şey söylemenin bir anlamı yoktu. Kolları beni sıkıca sarmıştı ve ben de yüzümü onun göğsüne bastırıyordum.</p>

  <p class="calibre1">Ve tüm bunlar esnasında — hızla esen rüzgâr, çevremde dans eden saçlarım ve kanat çırpan kıyafetlerimiz—onun kalp atışlarını duyabiliyordum. Tüp, duvar boyunca kıvrılıyordu ve biz de yükseliyorduk. Tıpkı bir kasırganın kalbinden yukarıya doğru fırlayan bir ok gibiydik. Aşağıdaki yeşil çayırları bulanık halde görebiliyordum. Kafamı kaldırmak için mücadele ettim, boyun kaslarım basınca karşı direniyordu. Bu esnada katın diğer tarafındaki karavanları görebiliyordum.</p>

  <p class="calibre1">Midemi bulandıran ve başımı döndüren ani bir çekişle, tüp keskin bir dönüş yaptı. Üzerimizdeki kata açılan yerde, birkaç saniye karanlıkta kaldık. Sonunda, durduk.</p>

  <p class="calibre1">Gözlerim kızarmış ve sulanmıştı. Kendimi tuhaf hissediyordum, hasta gibiydim. Bu tuhaf histen kurtulmaya ça69ştım. Başım dönüyordu ama bunun yer çekimi tüpünden mi başka bir şeyden mi kaynaklandığını bilmiyordum. Kendimi ağır ve yorgun hissediyordum. Çırak, "Bekçi Katı'na hoş geldin," dedi. "İşte ben burada yaşıyorum."</p>

  <h4 class="calibre1" id="sigil_toc_id_52"><a id="bookmark10"></a><span class="calibre2">52: Çırak</span></h4>

  <p class="calibre1">Soğuk parmaklarını elime dolamıştı. Beni öylesine sıkı tutuyordu ki, zaten yer çekimi tüpü yüzünden soğumuş olan parmaklarımı artık hissetmiyordum ama umurumda değildi. Nefesi kesilmişti ve gülümsüyordu. Eğitim Merkezi'nde onunla yalnız kalmayı diledim. Böylece saçını kulağının arkasına götürebilir ve o gülümseyen dudaklarından öpebilirdim. Ama şimdiden kapının diğer tarafındaki insanların seslerini duyabiliyordum. İnsanlar, Gemici Katı'ndan bu kata geliyorlardı.</p>

  <p class="calibre1">Gözlerim onunkilerle buluştuğunda, sanki üzerleri bir tabakayla kaplı gibiydi. Yeni uyanmış gibi... Ama ben gülümsediğimde, o da bana gülümsedi. Eğitim Merkezi'ni geçerken el ele tutuştuk ve Büyük Oda'ya girdik. Şaşırmıştım—o kadar uzun süre elimi bırakmayacağına ihtimal vermemiştim — ama sanki elimi tuttuğunu unutmuş gibi gülümsemeye devam ediyordu. İnsanlar, Büyük Oda'ya akın ediyorlardı. O kadar büyük olduğunu daha önce fark etmemiştim—ama çoğu kişi buradaydı ve daha fazla insan gelmeye devam ediyordu. Sonunda Harley'in geldiğini gördüm. Ardından Bartie ve Victria geldiler. Kapının yanında onlarla duruyordu ama Amy'nin beni nasıl izlediğini görünce, bana göz kırptı. Amy'nin gözleri irileşmişti, gördüğü her yeni yüze bakıyordu. Besleyiciler kümelenmişlerdi, tıpkı tavuklar gibi gıdaklıyorlardı. Gemiciler ise odanın klişelerinde sabırlı bir biçimde duruyorlardı. Neler bildiklerini merak ellim. Bilge, niyetini onlara kesinlikle anlatmamıştır ama bir araya toplanmalarına bakılırsa, benim bilmediğim bir şeyi biliyor gibiydiler.</p>

  <p class="calibre1">Belki de Doktor biliyordu. Kalabalığı gözlerimle taradım ama onu göremedim. Neredeyse herkesin yüzü yukarıya doğru bakıyordu. Metal ekrandaki "yıldızlar" parlıyor ve yanıp sönüyorlardı. Gemimizi gösteren kırmızı ışık yanıp sönüyordu. Sabit ışık da yalnızca 49 yıl ve 264 gün uzaklıktaki Centauri-Dünya'yı temsil ediyordu. Evimizi.</p>

  <p class="calibre1">Besleme Katı'ndan bir çiftçinin yanında duran kadına, "Yıldızlara bak," dediğini duydum. Biraz birbirlerine yanaştılar, yukarıya doğru bakarlarken omuzları birbirlerine değiyordu. Kadın kollarını beline doladı ve parmaklarıyla karnını ovuşturdu. Yıldız sandıkları ampullere bakarlarken, birbirlerine bir şeyler fısıldıyorlardı.</p>

  <p class="calibre1">Sanki Büyük Oda'da herkes çift halinde durmaya başlamıştı ve birden fazla kadının eli karnının üzerindeydi. Amy'ye biraz daha yaklaşalım ve kollarımızın birbirine değmesini sağladım. Ama o elimi geri tutmadı.</p>

  <p class="calibre1">Kapıdan gelen insan sayısı azaldı, azaldı ve sonunda bitti. Herkes buradaydı.</p>

  <p class="calibre1">Bekliyorduk.</p>

  <p class="calibre1">Birkaç Gemici, Bilge'nin odasının kapısının yanında toplanmışlardı. Sırtlarını dikleştirmişlerdi ve kalabalığa doğru sinsice bakıyorlardı. Koğuş'takiler ise bir arada duruyorlardı. Kalabalıkta sesleri duyuluyordu. Onlara doğru baktığımda, Harley'in sessiz olduğunu gördüm. Yukarıya baktı ve sanırım yıldızların gerçek olmadığını anladı. Gerçek yıldızları görmüş olan birisi nasıl olur da bu ışık şovuna aldanabilirdi?</p>

  <p class="calibre1">Sahte yıldızlar hakkında Amy'ye ne düşündüğünü sormak için ağzımı açtım ama ben daha konuşamadan, Bilge'nin odasının kapısı açıldı. Resmi Bilge kıyafetini giymiş halde dışarıya çıktı. Omuz kısmında sessiz, sabit yıldızlar ve kenarlarda da bol bol yeşil ekin işlenmiş olan ağır yün giysisi üzerindeydi—gemideki herkesin ümidi.</p>

  <p class="calibre1">Bilge en güzel büyükbaba sesiyle, "Dostlarım," dedi. "Hayır, <span class="calibre3">ailem."</span> Çevremdeki Besleyiciler içlerini çektiler ve kadınlar karınlarını ovalayarak, erkeklerine gülümsediler.</p>

  <p class="calibre1">"Hepinizi buraya davet etmemin çok özel bir sebebi var. Öncelikle, sizlere yıldızları göstermek istedim." Ellerini havaya kaldırdı ve bütün yüzler ellerini takip ederek gözlerini parıldayan "yıldızlara" dönmüştü. "Yıldızları takip eden izleri görüyor musunuz?" Bilge sözlerine devam ederken, Besleyiciler kafalarıyla onaylıyorlardı. "Uzayda yeni yuvamıza doğru yol alırken, gemimiz in ne kadar hızla yol aldığını gösteriyorlar." Amy'ye göz attım ama boş boş yukarıya doğru bakıyordu. Bu yıldızların gerçek olmadığını henüz anlamamış gibiydi. Harley'e döndüm. Odanın karşısında bana doğru bakıyordu. Kaşlarını çatmıştı. Bunların doğru olmadığını biliyordu. "Bildiğiniz gibi, siz genç olanlarınız Centauri-Dünya'nın yüzeyine inecek olan nesilsiniz." Bilge duraksadı ve dramatik bir biçimde derin derin iç geçirdi. "Ama yazık ki, bu gerçekleşmeyecek."</p>

  <p class="calibre1">Kalabalıktan homurtular yükseldi. <span class="calibre3">Godspeed'i</span> temsil eden küçük kırmızı ışık, iz üzerinde geriye doğru, Centauri-Dünya'dan uzağa doğru gitti. "Sevgili Godspeed'imizin motorları yoruldu, dostlarım. Gemi yalnızca çok hızlı gidebiliyor. Elli yıl içerisinde inecektik."</p>

  <p class="calibre1">Bir ses onu bölerek, "49 yıl ve 264 gün sonra," dedi. Hepimiz de gözlerini Bilge'ye dikmiş olan Harley'e doğru döndük. Yüzü solgundu ve gözlerinin altındaki morlukla kontrast yaratıyordu.</p>

  <p class="calibre1">Bilge cana yakın bir biçimde gülümsedi. "Söylediğin gibi. Ve sizin yaşam sürenizde dostlarım. Ama durum bu olmayabilir. Gezegene iniş, elli yıldan uzun sürecek."</p>

  <p class="calibre1">Harley korku içinde ve hafif bir ses tonuyla," Ne zaman?" diye sordu. "Bilimin yalan söylediğini ve Centauri-Dünya'nın düşündüğümüzden daha yakın olduğunu umut etmeliyiz dostlarım."</p>

  <p class="calibre1"><span class="calibre3">"Ne zaman?"</span></p>

  <p class="calibre1">Bilge, "Yere inmemize yetmiş beş yıl var," dedi. "Düşündüğümüzden yirmi beş yıl daha fazla."</p>

  <p class="calibre1">Bekçi Katı'nı sessizlik sardı. Yirmi beş <span class="calibre3">ek yıl</span> mı? Yere inildiğinde yaşlı bir adam olmayacaktım—ölü olacaktım. Farkına bile varmadan Amy'nin elini tuttum. Parmaklarıma öylesine hafif dokunuyordu ki, varlığını zar zor hissediyordum. Kalabalığı ite kaka Bilge'ye ulaşmaya çalışan Harley, <span class="calibre3">"Yirmi beş ek yıl</span> mı?!" diye haykırdı. <span class="calibre3">"Yirmi beş ek yıl! "</span></p>

  <p class="calibre1">Bartie ve Victria, Harley'i geriye doğru çektiler. Öylesine zor yutkunuyordu ki, önümüzde hastalanacak gibiydi. Mırıldandığını duyabiliyordum: "74, 264...74, 264... "</p>

  <p class="calibre1">Bilge, Harley'e doğru, "Yirmi beş yıl daha," dedi. "Üzgünüm ama yapacak bir şey yok. Sizin yeri görmeniz mümkün olmayacak... Ama çocuklarınız... " Çevremdeki kadınlar, ellerini karınlarına götürdüler. En yakındaki kadın yanında duran adama, "Çocuklarımız," dedi. "Çocuklarımız dünyayı görecekler."</p>

  <p class="calibre1">Kelimeler ateş gibi yayıldı ve tüm Besleyici kadınlar içlerindeki çocuklarla konuşmaya başladılar. Umut ve yatıştırma sözleri çevrede dolanmaya başladı. Kendileri umurlarında değildi. İçlerinden çıkacak çocukları ve geleceği önemsiyorlardı.</p>

  <p class="calibre1">Bilge, "Yüzyıllar sürecek bir yolculuğu yalnızca yirmi beş yıl farkla yanlış hesaplamak çok büyük bir hata değil, dostlarım," dedi. Bazı Besleyicilerin kafalarıyla onayladıklarını gördüm.</p>

  <p class="calibre1">Harley, "Öyle!" diye haykırdı. Barti ve Victria'dan kendini kurtardı. "Bize yeri, evimizi, <span class="calibre3">gerçek</span> yıldızları vaat ettin. Şimdi bize yüzyıllardır geri dönüşümle kullanılmayan, gerçek havayı bir kez olsun içimize çekemeden öleceğimizi mi söylüyorsun?!"</p>

  <p class="calibre1">Besleyici kadınlardan biri, "Ama çocuklarımız," dedi. "Çocuklarımız, Dünya'ya sahip olacaklar. Bu yeterli."</p>

  <p class="calibre1">Harley, "Bu <span class="calibre3">yeterli değil!”</span> diye haykırdı. Artık tamamen öne doğru gelmişti, neredeyse Bilge'ye ulaşmıştı. "Asla da yeterli olmayacak, ayağımın altında gerçek toprağı hissedene kadar olmayacak!" Bilge öne doğru bir adım attı ve Harley'in karşısına geçti. Parmağını kıvırarak yaklaşmasını işaret etti ve Harley tüm öfkesine rağmen, Bilge'nin kulağına fısıldayacağı şeyi duymak için öne doğru eğildi. Harley'in yüzü hayalet görmüş gibi oldu ve gözleri acı ve hiçlikle doldu. Bilge'nin fısıldayacakları bittiğinde, Harley dikleşti. Kalabalığa doğru baktı ve Büyük Oda'dan dışarıya doğru koşmaya başladı. Güçlükle kapağa indi. Hepimiz sessizdik, sesi tamamen kaybolana dek onun aşağıdaki adımlarını dinledik.</p>

  <p class="calibre1">Amy'ye doğru baktım, onun yüzünde de benzer bir öfke aradım. Yere inmek için elli yıl kaldığını ona söylediğimde kesinlikle çok öfkelenmişti—yeni gezegene ilk adımlarımızı atmamıza yetmiş yıl kaldığını öğrendiğinde nasıl hissetmişti? Kalbim gümbür gümbür atıyordu. Ailesi uyandırıldığında, kızları muhtemelen ölmüş olacaktı. Ve Amy hiçbir zaman onlara veda edemeyecekti. Amy'nin yüzü solgundu ama gözlerinde öfke yoktu. Kafasının eğiminde hiçbir başkaldırı okunmuyordu.</p>

  <p class="calibre1">Hafifçe, "Amy?" dedim. Bana doğru döndü. "Bu konuda ne düşünüyorsun?" Durdu. "Üzücü," dedi. Ama sesinde üzgünlük yoktu. "Böyle olmasına üzüldüm. Ama sanırım her şey iyi olacak." Ses tonu dümdüzdü. "Senin neyin var?" diye sordum.</p>

  <p class="calibre1">Amy, "Bir şeyim yok," dedi. Gözlerini kırptı, gözleri odaklanamıyordu. "Yıldızlar güzel," diye ekledi. Kulağına eğilerek, "Onlar gerçek değil!" dedim. "Göremiyor musun?"</p>

  <p class="calibre1">"Tıpkı kuyruklu yıldızlar gibi kuyruklarının olması hoşuma gitti."</p>

  <p class="calibre1">Ona doğru biraz daha eğilerek, "Sen <span class="calibre3">gerçek</span> yıldızları gördün! Bunların gerçek olmadığını biliyorsun! Hızlı gidiyormuşuz gibi görünmeleri için kuyruk eklemişler."</p>

  <p class="calibre1">Amy, "Oh, biz hızlı gidiyoruz," dedi. Bilge'yi gösterdi. "Bize öyle dedi." Geriye doğru bir adım attım ve onu inceledim. Vücudu biraz çökmüştü. Omuzları sarkıyordu. Hatta saçı bile pörsümüş gibiydi. Yine, "Neyin var?" diye sordum.</p>

  <p class="calibre1">Gözlerini kırptı, "Şşş," dedi. "Bilgemiz konuşuyor." Ağzım açık bakakaldım.</p>

  <p class="calibre1">Bilgemiz? <span class="calibre3">Bilgemiz?!</span></p>

  <p class="calibre1">Bilge, "Dostlarım," dedi. "Bunun kaldırılması zor bir haber olduğunu biliyorum. Ama sizleri buraya yıldızları görmeniz için getirdim. Böylece doğduklarında çocuklarınıza onları bekleyen gökyüzünü anlatabileceksiniz! Evleri olacak dünyayı anlatabileceksiniz!"</p>

  <p class="calibre1">İnsanlar da sevinçle bağırdılar. Gerçekten sevinçliydiler. Hatta Amy bile.</p>

  <h4 class="calibre1" id="sigil_toc_id_53"><span class="calibre2">53: Amy</span></h4>

  <p class="calibre1">Kendimi komik hissediyorum.</p>

  <p class="calibre1">Çok komik ha ha gibi değil. Garip bir biçimde komik.</p>

  <p class="calibre1"><span class="calibre3">Koş, diyor vücudum beynime. İşler yolunda olmadığında, koş. Koşmak iyi hissetmeni sağlıyor. Ve normal.</span></p>

  <p class="calibre1">Ama neden koşayım? Nereye koşayım? Ne anlamı var?</p>

  <p class="calibre1">Dünya sanki yavaşlamış gibi. Suda yürür gibi. Boğulur gibi.</p>

  <p class="calibre1">Tezahürat tüm benliğime bir eğlence dalgası gibi yayıldı ve diğerlerine katılarak mutluluk içinde sesimi yükselttim ve kalabalığın bir parçası oldum. Çırak bana komik bir şekilde bakıyordu (Çok komik ha ha gibi değil, garip bir biçimde komik) ve o tezahürat yapmıyordu. Nedenini anlayamadım. "Neden tezahürat yapmıyorsun?" diye sordum.</p>

  <p class="calibre1">Çırak'ın cevap vermesi uzun sürdü ve sonunda cevap verebildiğinde soruyu neredeyse unutmuştum. "Tezahürat yapmamı gerektirecek hiçbir şey yok." Tezahürat için neden bir şeye ihtiyacı olsun ki? Neden öylece...tezahürat yapmasın ki?</p>

  <p class="calibre1">Herkes Bekçi Katı'ndan ayrılmaya başladı. Yerimde durarak onların gidişini izledim. Yürümeleri esnasında zemin biraz gümbürdüyordu, sanki suya çakıl taşı atılmış gibi. Gözlerimi kapatarak dünyayı ayaklarım aracılığıyla hissettim. Bir an için Dünya'yı anımsadım. Göllerdeki çakıl taşlarını anımsadım. Anı birden yok oldu. Oradaydım. O anda. Dünya'da değil. Neden Dünya'yı düşünecektim ki? Çırak koluma dokundu. Gözlerimi açtım. Diğer herkes gitmişti. Sadece Çırak, Bilge ve ben kalmıştık.</p>

  <p class="calibre1">Çırak hızla Bilge'nin yanına doğru ilerledi. Arkasını dönüp bana baktı. "Gel," dedi. "Benimle gelmeyecek misin?" Ah, evet. Elbette. Onu takip ettim.</p>

  <p class="calibre1">Bilge bana baktı ve zihnimden önce vücudum tepki verdi. Midem kenetlendi ve bulanmaya başladı. Tökezledim—neden ayaklarım Bilge'ye doğru gitmek istemiyordu? Neden nefesim kesilmiş ve kalbim hızlı hızlı atmaya başlamıştı? Neden Bilge'den hoşlanmıyordum?</p>

  <p class="calibre1">Zihnimi arındırmak için kafamı salladım. Elbette Bilge'den hoşlanıyordum.</p>

  <p class="calibre1">Ondan neden <span class="calibre3">hoşlanmayayım</span> ki? O benim liderimdi.</p>

  <p class="calibre1">Bir ses yerimde zıplamama neden oldu. Çırak'tan geliyordu.</p>

  <p class="calibre1">Konuşmalarının bir parçasını kaçırmıştım. Eğilip dikkatimi onlara verdim. Konuştuklarını anlamam oldukça önemli görünüyordu. Sanki anlamak ve önemsemek <span class="calibre3">zorundaymışım</span> gibi hissediyordum. Çırak, "Sen ne <span class="calibre3">yaptın?"</span> diye bağırdı.</p>

  <p class="calibre1">Neden bağırıyordu ki?</p>

  <p class="calibre1"><span class="calibre3">"Senin</span> yapacağından fazlasını değil." Bilge'nin konuşması tersti. "Ben <span class="calibre3">asla</span> senin gibi olmayacağım! Asla! Tüm bunlar bir yalan!" Bakışım yıldızlara uzanan elini takip etti. Yıldızlar çok güzeldi. Işıltılıydı. Parıldıyordu. Evdeki yıldızlar gibi değildiler.</p>

  <p class="calibre1">Kalbim bir an için gitti ve nefes alamadım. Ev mi? Evim orasıydı. Neden yıldızları düşünecektim ki? Bu yıldızlar vardı. Bu yıldızlar yeterliydi. Güzeldiler. Işıltılıydılar. Parıldıyorlardı.</p>

  <p class="calibre1">Çırak, "Ne tür bir oyun oynuyorsun?" diye bağırdığında gene dikkatimi onlara yoğunlaştırmadığımı fark ettim. Dikkatimi yoğunlaştırmalıydım. Ama...neden? Bunun benimle hiçbir ilgisi yoktu. Kafamda bir ses, <span class="calibre3">seninle ilgisi var,</span> diye fısıldadı. <span class="calibre3">Nasıl?</span> diye sordum, sese. Ama bir cevap gelmedi. Bilge, Çırak'a yaklaşarak, "Seni lanet çocuk," dedi. "Onların umuda ihtiyaçları var, değil mi? Güzel parıltılara bakmaya—" Ben güzel parıltılara bakıyordum. Güzeldiler. Parıltılıydılar. Göz kırptım. Ses nereye gitmişti? Çırak ve Bilge bana baktı.</p>

  <p class="calibre1">Bir şey mi söylemeliydim? Sanki bir şey söylememi ister gibi bakıyorlardı.</p>

  <p class="calibre1">Ama ne söylemeliydim?</p>

  <p class="calibre1">Çırak sessizce, "Amy?" diye sordu.</p>

  <p class="calibre1">Bilge tüm dişlerini göstererek sırıttı. Midem gene kenetlendi ve safra ağzıma geldi ama dudaklarım açılarak onun gülümsemesini taklit etti. Bilge öne eğildi. Yanağımı okşadı. Bana uzandığında, aniden geri kaçınmak istedim. Ama bu saçmaydı—neden kaçacaktım ki? Öylece durdum. İki elini yüzümün iki yanına koyarak beni kendine çekti. Çırak, "Ellerini onun üzerinden çek," diye bağırdı.</p>

  <p class="calibre1">Bilge, "Görmüyor musun?" dedi. Sanırım benimle değil, Çırakla konuşuyordu ama bir yandan da bana bakıyordu. <span class="calibre3">"Godspeed<sup class="calibre8">1</sup></span> deki insanların basit ihtiyaçları ve basit istekleri var. Onlara parlak ışıklar ver ve adına umut de. Onlara umut verirsen her şeyi yapabilirler. İstemeseler de çalışırlar. Geminin ihtiyacı olduğunda ürerler. Ve sürekli olarak gülümserler."</p>

  <p class="calibre1">Bilge'nin dudakları yukarı doğru bir eğri oluşturdu ve gülümsedi. Gözleri benimkilere bakıyordu. Çok sıcak ve kahverengi ve rahatlatıcıydılar.</p>

  <p class="calibre1">Ben de gülümsedim.</p>
</body>
</html>
