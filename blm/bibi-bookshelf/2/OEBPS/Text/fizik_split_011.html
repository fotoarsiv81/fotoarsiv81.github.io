<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fizik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_12">ARTAKALAN İPUCU</h2>

  <p class="normal">Mekaniği ilk kez inceleyen bir kimsede, bu bilim dalında her şeyin basit, temelli ve her zaman için saptanmış olduğu izlenimi uyanır. Burada, üç yüzyıl boyunca hiç kimsenin aldırmadığı bir ipucu bulunduğunu pek az kimse düşünebilir. Aldırılmayan bu ipucu, mekaniğin temel kavramlarından biri ile, <span class="ideitalik">kütle</span> ile bağlantılıdır.</p>

  <p class="normal">Gene o basit düşünselleştirilmiş deneyimize, tam anlamı ile düzgün bir yoldaki el arabasına dönelim. El arabası, başlangıçta durgunsa, ve sonra bir kez itilirse, itmenin ardından belirli bir hızla bir-biçimli hareket eder. Kuvvetin etkisinin istendiği kadar yinelenebildiğini, itme mekanizmasının aynı biçimde işlediğini ve aynı arabaya aynı kuvvetin uygulandığını düşününüz. Deney ne kadar çok yinelenirse yinelensin son hız her zaman aynıdır. Peki ama, deneyde değişiklik yapılırsa, el arabası başlangıçta boşsa, ve şimdi dolu ise, ne olur? Yüklü el arabasının son hızı, boş olanınkinden biraz daha az olacaktır. Bundan şu sonuç çıkar: Başlangıçta her ikisi de durgun olan iki farklı cisme aynı kuvvet etki yaparsa, bunun sonucu olan hızlar aynı olmayacaktır. Hızın cismin kütlesine bağlı olduğunu, kütle büyükse hızın daha küçük olduğunu söylüyoruz.</p>

  <p class="normal">Bundan dolayı, bir cismin kütlesinin nasıl belirleneceğini ya da daha tam konuşalım, bir kütlenin başka bir kütleden kaç kat daha büyük olduğunu hiç değilse teorik olarak biliyoruz. Durgun iki kütleyi etkileyen özdeş kuvvetlerimiz var. Birinci kütlenin hızının, ikincininkinden üç kat büyük olduğunu saptarsak, birinci kütlenin ikinciden üç kat daha küçük olduğu sonucunu çıkarırız. Bu, elbette iki kütlenin oranını belirlemenin pek kullanışlı olmayan bir yoludur. Bununla birlikte, belirlemenin bu yoldan yapıldığını ya da benzer bir yoldan, süredurum yasasına başvurularak yapıldığını pekâlâ düşünebiliriz.</p>

  <p class="normal">Peki, uygulamada kütleyi nasıl belirleriz? Elbette anlatılan yoldan değil. Doğru yanıtı herkes bilir. Bu işi, onları tartarak yaparız.</p>

  <p class="normal">Şimdi kütleyi belirlemenin iki farklı yolunu daha ayrıntılı olarak tartışalım:</p>

  <p class="normal">Birinci deneyde, <span class="ideitalik">gravitation</span>’un, Yer’in çekiminin, nasıl işe karışacağı hiç söz konusu değildir. El arabası, itmeden sonra, tümüyle düzgün ve yatay bir düzlem boyunca hareket etmektedir. El arabasının düzlem üzerinde kalmasına yol açan <span class="ideitalik">gravitational</span> kuvvet değişmemektedir ve kütlenin belirlenmesinde hiç rolü yoktur. Tartmada ise durum bambaşkadır. Yer, cisimleri çekmeseydi, <span class="ideitalik">gravitation</span> olmasaydı, tartıya asla başvuramazdık. Kütlenin bu iki belirlenişi arasındaki fark, birincinin <span class="ideitalik">gravitational</span> kuvvet ile ilgisiz olması, oysa ikincinin özellikle <span class="ideitalik">gravitational</span> kuvvetin varlığına dayanmasıdır.</p>

  <p class="normal">Şimdi şunu soralım: İki kütlenin oranını yukarıda anlatılan yolların ikisi ile de belirlesek, aynı sonuçları mı elde ederiz? Deneyle verilen yanıt apaçıktır. Sonuçlar kesinlikle aynıdır! Bu sonuç önceden bilinemezdi. Bu sonuç, gözleme dayanmaktadır ve düşünülerek bulunmamıştır. Kolaylık olsun diye, birinci yoldan belirlenen kütleye süredurumsal (<span class="ideitalik">inertial</span>) <span class="ideitalik">kütle</span> ve ikinci yoldan belirlenene de <span class="ideitalik">gravitational kütle</span> diyelim. Bunlar, dünyamızda eşittir, ama bunun böyle olmayabileceğini de pekâlâ düşünebiliriz. Hemen şu soru ortaya çıkıyor: Bu iki çeşit kütlenin özdeşliği yalnızca rastlantı mıdır, yoksa bunun daha derin bir anlamı mı vardır? Yanıt, klasik fiziğin görüş açısından şöyledir: İki kütlenin özdeşliği rastlantı niteliğindedir ve buna daha derin bir anlam yüklenmemelidir. Çağdaş fiziğin yanıtı bunun tam karşıtıdır: Bu iki kütlenin özdeşliği temellidir ve daha derin bir anlayışa açılan yeni ve önemli bir ipucu oluşturmaktadır. Bu, gerçekte, genel ilişkinlik (<span class="ideitalik">relativity</span>) teorisi denen teorinin geliştiği en önemli ipuçlarından biriydi.</p>

  <p class="normal">Garip olayları birer rastlantı olarak açıklayan bir polis romanı, bayağı bir romandır. Romanın akla uygun bir yol izlemesi, elbette daha inandırıcıdır. Tıpkı bunun gibi, <span class="ideitalik">gravitational</span> kütle ile süredurumsal kütlenin özdeşliği için bir açıklama sunan bir teori, onların özdeşliğini rastlantı olarak yorumlayan bir teoriden üstündür. (Burada, bu iki teorinin de gözlenen olgulara aynı ölçüde uygun olduğu elbette öngörülmektedir.)</p>

  <p class="normal">Süredurumsal kütle ile <span class="ideitalik">gravitational</span> kütlenin bu özdeşliği, ilişkinlik (<span class="ideitalik">relativity</span>) teorisinin formülleştirilmesi için zorunlu olduğundan, burada biraz daha yakından incelenmesi yerinde olur. Bu iki kütlenin aynı olduğunu inandırıcı bir biçimde kanıtlayan deneyler nelerdir? Sorunun yanıtı, Galilei’nin farklı kütlelere bir kuleden aşağı bırakarak yaptığı o eski deneydedir. Galilei, düşme için gereken zamanın hep aynı olduğunu, düşen bir cismin hareketinin o cismin kütlesine bağlı olmadığını gördü. Bu basit, ama pek önemli deney sonucu ile iki kütlenin özdeşliği arasında bir bağlantı kurmak, oldukça çapraşık bir düşünmeyi gerektirir.</p>

  <p class="normal">Durgun bir cisim, bir dış kuvvetin etkisi karşısında, hareket ederek ve belirli bir hız kazanarak boyun eğer. Süredurumsal kütlesine göre, az ya da çok kolay boyun eğer. Kütlesi büyükse, harekete karşı direnmesi, kütlesi küçük olduğu zamankinden daha kuvvetlidir. Kesin olduğunu özellikle ileri sürmeden şöyle diyebiliriz: Bir cismin bir dış kuvvete karşı koyma eğilimi, o cismin süredurumsal kütlesine bağlıdır. Yer’in bütün cisimleri aynı kuvvetle çektiği doğru olsaydı, süredurumsal kütlesi en büyük olan cisim, bütün cisimlerden daha yavaş düşerdi. Ama durum böyle değildir: Bütün cisimler aynı biçimde düşer. Bu, Yer’in farklı kütleleri çekme kuvveti, farklı olmalıdır demektir! Yer, örneğin bir taşı çeker ve onun süredurumsal kütlesinin ne olduğunu hiç bilmez. Yer’in “çeken” kuvveti, <span class="ideitalik">gravitational</span> kütleye bağlıdır. Taşın buna “karşılık” olan hareketi, süredurumsal kütleye bağlıdır. Bu hareket hep aynı olduğu için –aynı yükseklikten bırakılan bütün cisimler aynı biçimde düşer– bundan <span class="ideitalik">gravitational</span> kütle ile süredurumsal kütlenin eşit olduğu sonucu çıkarılmalıdır.</p>

  <p class="normal">Bir fizikçi, aynı sonuca daha çok bilgiçlik taslayarak varır. Düşen bir cismin ivmesi, o cismin <span class="ideitalik">gravitational</span> kütlesi ile orantılı olarak artar ve o cismin süredurumsal kütlesi ile orantılı olarak azalır. Düşen bütün cisimlerin ivmesi aynı ve değişmez olduğu için, söz konusu iki kütle eşit olmalıdır.</p>

  <p class="normal">Gizlerle dolu ünlü öykümüzde, tümüyle çözülmüş ve her zaman için karara bağlanmış hiçbir problem yoktur. Üçyüz yıl sonra, araştırma yöntemimizi yeniden gözden geçirmek, önemsenmemiş ipuçlarını bulmak ve onların yardımı ile evrenin farklı bir tanımını elde etmek için, hareketle ilgili ilk probleme dönmemiz gerekti.</p>
</body>
</html>
