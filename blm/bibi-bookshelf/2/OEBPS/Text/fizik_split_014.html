<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fizik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_15">DEĞİŞİM ORANI</h2>

  <p class="normal">Isıyı enerjinin bir biçimi olarak tanıyan ısı kavramına çıkan yeni ipucunu, yüz yıldan daha az önce, Mayer buldu ve Joule, deneyle doğruladı. Isının doğal özelliği konusundaki önemli çalışmaların hemen hemen hepsini fizikçi olmayan kimselerin yapmış olması, garip bir rastlantıdır. Bunlar arasında çok yönlü bir kişiliği olan Scotsman Black, Alman hekim Mayer, sonraları Avrupa’da yaşamış ve öbür işleri arasında Bavyera’da savaş bakanlığı da yapmış olan serüven düşkünü Amerikalı Count Rumford vardı. Bir de, boş zamanlarında enerjinin korunumu<a href="../Text/fizik_split_066.html#footnote-672-6" id="footnote-672-6-backlink">[6]</a> konusunda en önemli deneylerden bazılarını yapmış olan bir biracı, İngiliz Joule vardı.</p>

  <p class="normal">Joule, ısının bir enerji biçimi olduğu varsayımını deneyle doğruladı ve değişim oranını belirledi. Onun vardığı sonuçlar üzerinde kısaca durmaya değer.</p>

  <p class="normal">Bir sistemin kinetik enerjisi ve potansiyel enerjisi, ikisi birlikte, o sistemin <span class="ideitalik">mekanik</span> enerjisini oluşturur. İndiçıktıda, mekanik enerjinin birazının ısıya dönüştüğünü varsaydık. Bu doğru ise, burada ve buna benzer bütün fiziksel süreçlerde, ikisi arasında belirli bir <span class="ideitalik">değişim oranı</span> olmalıdır. Bu, tam anlamı ile nicel bir sorundur, ama belirli bir mekanik enerji niceliğinin belirli bir ısı çokluğuna değişebilmesi olgusu, çok önemlidir. Değişim oranının hangi sayı ile gösterilebileceğini, yani, belirli bir mekanik enerji niceliğinden ne kadar ısı sağlayabileceğimizi bilmek isteriz.</p>

  <p class="normal">Joule’un araştırmalarının amacı bu sayıyı belirlemekti. Onun deneylerinden birinin mekanizması, ağırlıklı saatinkine pek benzer. Böyle bir saatin kurulması, iki ağırlığı yukarı kaldırmak ve böylelikle sisteme potansiyel enerji katmaktır. Saatin mekanizması daha çok değiştirilmezse saat kapalı bir sistem sayılabilir. Ağırlıklar yavaş yavaş düşer ve saat çalışır. Belirli bir sürenin sonunda, ağırlıklar en alçak konumlarına ulaşır ve saat durur. Enerji ne olmuştur? Ağırlıkların potansiyel enerjisi, mekanizmanın kinetik enerjisine dönüşmüş, sonra da ısı olarak dağılıp gitmiştir.</p>

  <p class="normal">Joule, böyle bir mekanizmada yaptığı zekice bir değişiklikle, yiten ısıyı ve böylelikle değişim oranını ölçebilmiştir. Onun yaptığı aygıtta, iki ağırlık, suya daldırılmış kanatlı bir çarkı döndürmektedir. [Şekil-20] Bu ağırlıkların potansiyel enerjisi, hareketli parçaların kinetik enerjisine, sonra da suyun sıcaklığını yükselten ısıya dönüşür. Joule, sıcaklıktaki bu değişmeyi ölçmüş ve suyun bilinen ısınma ısısından yararlanarak, soğurulan ısı tutarını hesaplamıştır. Yaptığı birçok denemenin sonuçlarını şöyle özetlemiştir:</p>

  <p class="resim"><img alt="Sekil 20.tif" class="calibre19" src="../Images/sekil%2020_opt.jpeg" /></p>

  <p class="resim">[Şekil-20]</p>

  <p class="normal">“1) Cisimlerin sürtünmesinden doğan ısı, o cisimler ister katı, ister sıvı olsun, hep harcanan kuvvetin [Joule, kuvvet ile enerjiyi anlatmak istiyor] niceliği ile orantılıdır. Ve;</p>

  <p class="normal">“2) Bir pound [0,4536 kg] suyun sıcaklığını (su, boşlukta tartılmıştır ve sıcaklığı 55-60° fahrenhayttır [13-16° C]), 1° F. [0,56°C] yükseltebilen ısı niceliği, ortaya çıkması için, bir ayak [30,48 cm] yüksekten düşen 772 librenin [yaklaşık 350 kg’ın] temsil ettiği bir mekanik kuvvetin [enerjinin] harcanmasını gerektirir.”</p>

  <p class="normal">Başka bir söyleyişle, yerden bir ayak yukarı kaldırılan 772 poundun potansiyel enerjisi, 55° F. sıcaklıktaki bir pound suyun sıcaklığını 56° fahrenhayta yükseltmek için gerekli ısı niceliğine eşdeğerdir. Daha sonraki deneyler, biraz daha tam sonuçlar verdi, ama Joule’un öncü çalışmasında bulduğu “ısının mekanik eşdeğeri”, olduğu gibi kaldı.</p>

  <p class="normal">Bu önemli iş bir kez başarıldıktan sonra, gelişme çabuk oldu. Bu enerji çeşitlerinin, mekanik enerjinin ve ısı enerjisinin, enerjinin birçok biçiminden yalnızca ikisi olduğu çabucak anlaşıldı. Onların ikisinden birine çevrilebilen her şey de, enerjinin bir biçimidir. Güneş’in çıkardığı ışıma (<span class="ideitalik">radiation</span>), enerjidir; çünkü ışımanın bir kesimi yeryüzünde ısıya dönüşür. Bir elektrik akımının enerjisi vardır; çünkü bir teli ısıtır ya da bir elektrik motorunun çarklarını döndürür. Kömürde kimyasal enerji vardır ve kömür yakılınca ısı biçiminde açığa çıkar. Doğadaki her olayda enerjinin bir biçimi, hep belirli bir değişim oranına göre, başka bir enerji biçimine döner. Dış etkilerden yalıtılmış bir sistemde, kapalı bir sistemde, enerji yok olmaz ve bundan dolayı, bir töz gibi davranır. Böyle bir sistemde bulunabilen bütün enerji biçimlerinin toplamı değişmez, ama herhangi bir enerji çeşidinin tutarı değişebilir. Tüm evreni kapalı bir sistem sayarsak, 19. yüzyıl fizikçilerinin yaptığı gibi, evrendeki enerjinin değişmez olduğunu, onun hiçbir parçasının yaratılamayacağını ya da yok edilemeyeceğini, kıvançla söyleyebiliriz.</p>

  <p class="normal">Böylece iki töz kavramımız oluyor: <span class="ideitalik">Madde ve enerji</span>. İkisi de, korunum yasalarına bağımlıdır: Yalıtılmış bir sistemin kütlesi de, enerjisi de değiştirilemez. Maddenin ağırlığı vardır, ama enerji ağırlıksızdır. Bundan dolayı, iki ayrı kavram ve iki korunum yasası vardır. Bu düşünceler, bugün de ciddiye alınabilir mi? Yoksa, görünüşte çok iyi temellendirilmiş olan bu düşünüş, daha yeni gelişimlerin ışığı altında değişmiş midir? Evet! Bu iki kavramdaki değişiklikler, ilişkinlik (<span class="ideitalik">relativity</span>) teorisi ile bağlantılıdır. İleride bu noktaya döneceğiz.</p>
</body>
</html>
