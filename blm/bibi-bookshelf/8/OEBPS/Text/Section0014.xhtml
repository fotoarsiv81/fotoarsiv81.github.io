<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>8<br />
  Çevre ve Sağduyu</h2>

  <p class="alinti">Bu yeni dünya belki daha güvenlidir, Eskisinin hastalıklarının ne kadar tehlikeli olduğuna bakılırsa</p>

  <p style="text-align: right;"><b>John Donne</b></p>

  <p style="text-align: right;"><span style="font-style:italic;">“Dünya'nın Anatomisi</span> - <span style="font-style:italic;">Birinci Yıldönümü" (</span>1611)</p>

  <p style="text-align: right;"><br /></p>

  <p>Günbatımında belli bir anda, havadaki uçakların arkalarında bıraktıkları iz pembe görünür. Eğer gökyüzü bulutsuzsa, bu izlerin fondaki mavi renkle oluşturduğu tezat umulmayacak kadar güzeldir. Güneş henüz batmıştır ve ufukta, saklandığı yeri belli eden kızıl bir ışıltı vardır. Ama jet uçakları o kadar yüksekten uçar ki, <span style="font-style:italic;">uçaktakiler Güneş'i</span> batmadan önceki kırmızı haliyle görmeye devam eder. Motorlarının dışarı püskürttüğü su buharı anında yoğunlaşır. Yüksek irtifadaki dondurucu soğukta motorlar, batmakta olan Güneş'in kırmızı ışınlarıyla aydınlanan, çizgi halinde küçük bulutlar bırakır.</p>

  <p>Bazen, değişik uçakların bıraktığı izler birbirinin üzerinden geçerek bir tür göksel yazı oluşturur. Rüzgâr şiddetliyse izler hemen yatay olarak yayılır ve gökyüzünde ilerleyen zarif bir çizgi yerine, gözünüzün önünde dağılan uzun, yaygın, belli belirsiz, çizgiyi andıran bir iz oluşur. Eğer izi, gökyüzünde oluşmaktayken yakalamışsak, içinden çıktığı minicik nesneyi de bazen fark edebiliriz. Ancak çoğu kişi kanatları ya da motoru görmez; çizginin kaynağı onlara göre biraz önde giden hareket halindeki bir noktadır.</p>

  <p>Hava karardıkça bazen bu noktanın ışık saçtığını görürüz.</p>

  <p>Orada parlak beyaz bir ışık vardır. Bazen de yanıp sönen kırmızı ya da yeşil ışık veya ikisi birden görülür.</p>

  <p>Arada bir kendimi bir avcı-toplayıcı olarak -hatta büyükbaba ve büyükannemi çocukluklarında- gökyüzüne bakar ve geleceğin bu şaşırtıcı ve ürkütücü harikalarını görürken hayal ediyorum. İnsanoğlu yeryüzünde var olduğu zaman içinde ancak 20. yüzyılda gökyüzünde kendine yer edindi. Benim yaşadığım New York’ta hava trafiği Dünya'nın birçok yerinden daha yoğun olsa da, gezegenimizde yukarı bakıp, o kadar zaman boyunca sadece tanrıların yurdu olarak gördüğümüz göklerde en azından arada bir, gizemli mesajlarını yazan makinelerimizi göremeyeceğimiz yer yok gibidir. Teknolojimiz hayret verici boyutlara ulaşmıştır ve bizler bunun için zihinsel ve duygusal olarak yeterince hazırlıklı değiliz.</p>

  <p>Bir süre sonra yıldızlar çıkmaya başlayınca bazen aralarında parlak, hatta zaman zaman çok parlak bir ışık seçebilirim. Bu kesintisiz, ya da çoğu zaman iki ayrı kaynaktan birbiri ardına yanıp sönen bir ışıktır. Arkalarında kuyrukluyıldızınki gibi izleri yoktur. Bazen görebildiğim "yıldızlar'ın yüzde 10’u ya da 20'si, bir an için çok uzaklardaki alev püsküren güneşlerle karıştırılabilecek, yakınlardaki insan yapımı nesnelerdir. Daha ender olarak da, Güneş’in batışından çok sonra, yavaşça ve zor fark edilir bir şekilde hareket eden, çoğu zaman oldukça sönük bir ışık noktası görürüm. Sırayla önce bir yıldızı, sonra başka birini geçtiğini fark edince, hareket ettiğinden emin olurum; çünkü göz, karanlıkla çevrili yalnız bir ışığın hareket ettiğini düşünme eğilimindedir. Bunlar uçak değil, uzay araçlarıdır. Her bir buçuk saatte bir Dünyanın çevresinde dönen makinelerimiz var. Eğer yeterince büyük ve yansıtıcı iseler, onları çıplak gözle görebiliriz. Atmosferin çok üzerinde, yakınımızdaki uzay boşluğunun karanlığındadırlar. O kadar yüksektedirler ki, burada hava koyu karanlıkken bile Güneş’i görebilirler. Uçaklardan farklı olarak kendi ışıkları yoktur. Ay ve gezegenler gibi sadece güneş ışığını yansıtarak parlarlar.</p>

  <p>Gökyüzü başımızın biraz üzerinde başlayıp Dünya'nın ince atmosferi ile uçsuz bucaksız kozmosu kapsar. Bizler bu dünyalarda uçan makineler yapmış bulunuyoruz. Buna öylesine alıştık, öylesine kanıksadık ki, çoğu zaman bunun ne kadar inanılmaz bir başarı olduğunu fark etmiyoruz. Artık sıradanlaşmış bulunan bu uçuşlar, bugün sahip olduğumuz gücü, teknolojik uygarlığımızın öteki tüm öğelerinden daha iyi temsil eder.</p>

  <p>Ne var ki büyük güç, beraberinde büyük sorumluluklar da getirir.</p>

  <p class="ciz"></p>

  <p>Teknolojimiz o kadar güçlendi ki, sadece bilerek değil, farkında olmadan da kendimiz için bir tehlike haline gelmekteyiz. Bilim ve teknoloji milyarlarca hayatı kurtardı, daha da çoğunun yaşam düzeyini iyileştirdi, gezegenimizi yavaşça bütünleşen bir ağ gibi birleştirdi ve aynı zamanda Dünyayı öylesine değiştirdi ki pek çok insan artık onun üzerinde kendini evinde gibi hissetmiyor. Bir sürü yeni bela yarattık. Bunlar görülmesi, anlaşılması zor, kolay çözülemeyecek, zaten mevcut olanlarla mücadele etmeden başa çıkılamayacak sorunlar.</p>

  <p>İşte bu noktada, halkın bilimin ne olduğunu anlaması temel önem kazanmaktadır. Birçok bilim insanı, şimdiye kadarki uygulamalarımızı devam ettirmemizin ciddi tehlikelere yol açacağını, sanayileşmiş uygarlığımızın bir bubi tuzağı olduğunu ileri sürmektedir. Ama eğer böylesi ürkütücü uyarıları ciddiye alırsak, bu bize pahalıya mal olacaktır. Etkilenen sanayi dalları zarara uğrayacaktır. Kaygılarımız artacaktır. Uyarılara kulak asmamak için yeterince makul sebepler vardır. Belki, olası felaketlere karşı uyarıda bulunan çok sayıdaki bilim adamı pireyi deve yapmaktadır. Belki bizi korkutmaktan sapıkça zevk alıyorlardır. Belki de bu sadece, hükümetten araştırma parası koparmanın bir yoludur. Ne de olsa, endişe edecek bir şey olmadığını, iddiaların kanıtlanmadığını, çevrenin kendi kendini onaracağını söyleyen başka bilim adamları da var. Doğal olarak onlara inanmak isteriz; kim istemez ki? Eğer onlar haklıysa, üzerimizdeki yük büyük ölçüde kalkacaktır. O halde hemen kendimizi kaptırmayalım. İhtiyatlı olalım. Acele etmeyelim. Gerçekten emin olmayı bekleyelim.</p>

  <p>Öte yandan, belki çevre hakkında yatıştırıcı konuşanlar Pollyannacılık oynamaktadırlar, ya da iktidardakilere cephe almaktan korkmakta veya çevreyi bozmaktan çıkar sağlayanlarca desteklenmektedirler. O halde acele etmeliyiz.</p>

  <p>Nasıl karar vereceğiz?</p>

  <p>Yabancı kavramlar ve terimler, belirsizlikler, soyutlamalarla ilgili iddialar ve karşı iddialar var. Bazen dehşet senaryoları hakkında “sahtekârlık” ya da "aldatmaca” gibi sözler sarfediliyor. Bilim bu noktada ne yapabilir? Sıradan bir insan konular hakkında nasıl bilgilendirilebilir? Duygulardan arınmış ama verilere açık bir tarafsızlığı sağlayıp, çatışan tarafların kozlarını paylaşmasını ya da kanıtların kuşkuya yer vermeyecek kadar kesinleşmesini bekleyemez miyiz? Ne de olsa, olağanüstü iddialar olağanüstü kanıtlar gerektirir. Sözün kısası, benim gibi <span style="font-style:italic;">bazı</span> olağanüstü iddialar hakkında kuşkuculuk ve ihtiyat önerenler, neden başka olağanüstü iddiaların ciddiye alınması ve acilen ilgilenilmesi gerektiğini savunurlar?</p>

  <p>Her kuşak kendi sorunlarının benzeri görülmemiş ve ölümcül olduğunu düşünür. Buna karşın her kuşağın ardından bir sonraki gelmiştir. Denir ki, Küçük Civciv<a href="../Text/Section0007.xhtml#n13" id="n13d"><sup>[13]</sup></a> yaşamaktadır ve sağlıklıdır.</p>

  <p>Bu sav bir zamanlar geçerli olsa bile -isteriye karşı etkili bir karşı denge sağladığından kuşku yoktur- bugün inandırıcılığından çok şey kaybetmiştir. Bazen Dünya'yı saran bir hava "okyanusu"ndan söz edildiğini duyarız. Ne var ki, atmosferin genel kalınlığı -sera etkisi altındaki bölümü de dahil olmak üzere-Dünya’nın çapının sadece yüzde 0,1’i kadardır. Daha yukarıdaki atmosferi de dahil etsek bile, atmosferin kalınlığı yine Dünyanın çapının yüzde 1'ini bulmaz. "Okyanus” sözcüğü büyüklüğü ve ağırlığı çağrıştırmaktadır. Oysa Dünyanın büyüklüğüyle karşılaştırıldığında, hava tabakasının kalınlığı, bir derslikte kullanılan kürenin üzerindeki alanın küreye kıyasla kalınlığı kadardır. Eğer koruyucu ozon tabakası stratosferden yeryüzüne indirilebilseydi Dünya’nın çapına oranla kalınlığı dört milyarda bir olurdu. Görülmesi kesinlikle mümkün olmazdı. Astronotların birçoğu Güneş’in aydınlattığı yarı kürenin ufkunda -atmosferin tüm kalınlığını yansıtan- o nazik, ince mavi haleyi gördüklerini ve hemen ardından, ne kadar hassas ve kırılgan olduğunu düşündüklerini anlatmışlardır. Kaygı duymuşlardır ve kaygılanmakta da haklıdırlar.</p>

  <p>Bugün, insanlık tarihinde benzeri görülmemiş, kesinlikle yeni bir durumla karşı karşıyayız. İnsanlık yüz binlerce yıl önce yaşam yoluna henüz başlamışken, kilometrekareye düşen insan sayısı yüzde bir ya da daha azdı ve teknolojimizin en büyük başarıları el baltası ve ateşti. Küresel çevrede ciddi değişiklikler yapma yetimiz yoktu. Bu fikir hiç aklımıza bile gelmemişti. Sayımız çok azdı ve çok güçsüzdük. Ama zaman geçtikçe ve teknoloji geliştikçe, sayımız katlanarak çoğaldı ve bugün öyle bir noktaya geldik ki, kilometrekareye ortalama on kişi düşüyor, nüfusumuz şehirlerde yoğunlaşmış durumda ve elimizin altında -gücünü yeterince anlayıp kontrol edemediğimiz- bir teknoloji cephaneliği bulunuyor.</p>

  <p>Yaşamlarımız az miktarda bulunan ozon benzeri gazlara dayalı olduğundan, sanayinin motorları büyük bir çevresel -hatta gezegen düzeyinde- yıkıma yol açabilir. Teknolojinin sorumsuzca kullanımına karşı getirilen kısıtlamalar yetersiz, gönülsüz ve hemen hemen her zaman tüm dünyada devlet ya da şirket çıkarlarının gerisindedir. Bizler artık, isteyerek ya da istem dışı, küresel çevreyi değiştirme gücüne sahibiz. Çeşitli küresel felaket kehanetlerini gerçeğe dönüştürme yolunda ne kadar ilerlediğimizse bilim adamları arasında hâlâ tartışma konusudur. Ancak bunu yapmaya muktedir olduğumuz konusunda kuşku yoktur.</p>

  <p>Bilimin ürünleri belki bizim için fazla güçlü ve fazla tehlikelidir. Belki de biz onlara sahip olmak için yeterince olgunlaşmadık. Beşikteki bebeğe hediye olarak tabanca vermek akıllıca olur mu? Peki ya emekleyen ya da ergenlik çağındaki bir çocuğa? Ya da belki bazılarının ileri sürdüğü gibi, otomatik silahlar sivil yaşamda hiç kimseye verilmemelidir. Çünkü hepimiz hayatımızın bir anında, gözümüzü kör eden çocuksu tutkulara kapılmışızdır. Çoğu kez öyle sanılır ki, ortada silah yoksa trajedi meydana gelmez. (Tabii ki insanların tabanca taşımak için ileri sürdükleri gerekçeler ve bu gerekçelerin geçerli olabileceği durumlar vardır. Aynı şey bilimin tehlikeli ürünleri için de geçerlidir.) Başka bir sorun da şudur: Varsayalım ki, silahın tetiği çekildiğinde, kurbanın ya da saldırganın birinin vurulduğunu fark edebilmesi için on yıllar geçmesi gerekmektedir. Bu durumda, ortada silah bulundurmanın tehlikelerini fark etmek daha da güçleşecektir. Bu kusursuz bir benzetme olmasa da, modern sanayi teknolojisinin küresel çevresel etkileri aşağı yukarı bu şekilde işler.</p>

  <p>Bana öyle geliyor ki, sorgulamak, görüşünü dile getirmek, yeni kurumlar ve yeni düşünce biçimleri geliştirmek için zaman geldi. Tabii ki nezaket bir erdemdir ve en ateşli felsefi girişimlere kayıtsız kalan bir muhalifi etkileyebilir. Herkese yeni bir düşünce biçimini kabul ettirmeye çalışmak da tabii saçmadır. Tabii ki biz haksız, karşıtımızsa haklı olabilir. (Olmadık şey değildir.) Ve tabii bir tartışmada taraflardan birinin diğerini ikna ettiğine sık rastlanmaz. (Thomas Jefferson bunun gerçekleştiğini hiç görmediğini söylemiştir. Ama bu çok katı bir yargı gibi görünüyor. Çünkü bu, bilimde her zaman olan bir şeydir.) Ancak bütün bunlar, konunun kamuoyunda tartışılmasından kaçınmak için yeterli sebep değildir.</p>

  <p>Daha iyi tıbbi hizmet, ilaçlar, tarım, doğum kontrolü, ulaşım ve haberleşmedeki ilerlemeler, sanayinin istem dışı yan etkileri ve yerleşik dünya görüşlerini sorgulama yoluyla bilim ve teknoloji yaşamlarımızı ciddi biçimde değiştirmiştir. Çoğumuz nefes nefese bu değişimi yakalamaya çalışmaktayız ve yeni gelişmelerin yansımalarını ancak geriden ve bazen kavrayabiliyoruz. Çok eskilerden beri süregelen insanlık geleneği göstermektedir ki, gençler değişimi diğerlerinden daha çabuk kavrarlar. Bu sadece kişisel bilgisayarların kullanımı ve videokaset kayıt cihazlarının programlanmasında değil, dünyamıza ve kendimize ait yeni vizyonlara uyum sağlanması için de geçerlidir. Günümüzde değişimin ivmesi insan ömründen çok daha fazla, kuşakları birbirinden uzaklaştıracak kadar hızlıdır. Kitabın bu orta bölümü de, bilim ve teknolojinin getirdiği -iyi ya da kötü- çevresel değişimleri anlamaya ve bunlara uyum sağlamaya ayrılmıştır.</p>

  <p>Ben, karşı karşıya bulunduğumuz çıkmazlara örnek olarak ozon tabakasının incelmesi ve küresel ısınma üzerinde yoğunlaşacağım. Ancak insan teknolojisi ve yayılmacılığının, başka birçok kaygı verici çevresel etkileri de var: Kanser, kalp hastalığı ve öteki ölümcül hastalıklar için mutlaka gerekli ilaçların nadir ve soyu tehlikeye girmiş türlerden sağlandığı durumlarda çok büyük sayılarda canlı türlerinin soylarının tüketilmesi; asit yağmurları; nükleer, biyolojik ve kimyasal silahlar; çoğunlukla en yoksulların ve güçsüzlerin yaşadığı bölgelerde bulunan zehirli kimyasal maddeler (ve radyoaktif zehirler). Bazı bilim adamlarının kuşkuyla karşıladığı beklenmedik yeni bir bulgu da, Amerika, Batı Avrupa ve diğer bazı yerlerde -belki dişi cinsiyet hormonları gibi etki yapan kimyasal maddeler ve plastiklerden dolayı- sperma sayılarında görülen hızlı düşüştür. (Bazılarına göre düşüş o kadar hızlıdır ki, böyle devam etmesi durumunda Batı’daki erkekler, 21. yüzyılın ortalarından itibaren kısırlaşmaya başlayacaklardır.)</p>

  <p>Dünya bir anomaldir. Şu anda bildiğimiz kadarıyla, tüm Güneş sisteminde üzerinde yaşanılan tek gezegendir. Biz insanlar, hayatın fışkırdığı bu Dünya'da yaşayan milyonlarca farklı türden sadece biriyiz. Ne var ki, bir zamanlar var olan birçok tür artık yok. Dinozorlar 180 milyon yıl yaşadıktan sonra yok oldular. Soyları tükendi. Bir tane bile kalmadı. Hiçbir tür bu gezegende ayrıcalıklı bir yere sahip değil. Üstelik biz, yani kendi kendini yok etmenin yollarını geliştiren biz insanlar burada sadece bir milyon yıldır varız. Nadir ve değerliyiz, çünkü yaşıyoruz; çünkü düşünebilme ve yapabilme yeteneğimiz var. Geleceğimizi etkileyebilme ve belki de yönelebilme ayrıcalığına sahihiz. Yeryüzündeki yaşamın korunması için mücadele etmekle yükümlü olduğumuza inanıyorum. Sadece kendimiz için değil, bizden önce gelmiş ve kendilerine borçlu olduğumuz tüm insanlar ve diğer canlılar için; eğer yeterince akıllı olabilirsek bizden sonra gelecek her canlı için de. Türümüzün geleceğini korumaktan daha acil bir dava, daha uygun düşen bir adanmışlık olamaz. Sorunlarımızın hemen hemen hepsi insanlar tarafından yaratılmıştır ve yine insanlar tarafından çözülebilir. Hiçbir toplumsal gelenek, siyasi sistem, ekonomik varsayım ve dini inanç bundan daha önemli değildir.</p>

  <p>Hepimiz, en azından örtük düzeyde çeşitli kaygılar taşırız. Bunlar hiçbir zaman tamamen kaybolmazlar. Tabii ki çoğu gündelik yaşamımızla ilgilidir. Zihnimizin bize fısıldadığı anıların uğultusunun, geçmişte yapılan hataların ürkütücü hatıralarının, üzerimize çöken sorunlara karşı verilebilecek olası tepkilerin zihnimizde tartılmasının yaşamsal değeri vardır. Çoğumuzun kaygısı çocuklarımızı gerektiği gibi besleyebilmektir. Kaygı, evrimin geliştirdiği uzlaşma yollarından biridir; gelecek kuşağın var olabilmesi için gerekli, ama bu kuşak için acı vericidir. İşin püf noktası, eğer yapabilirseniz, yaşanacak kaygıları doğru seçmektir. Tasasız umursamazlık hali ile sinirli kuruntuculuk arasında benimsememiz gereken bir orta yol vardır.</p>

  <p>Bazı tarikatların müritleri ve magazin basını dışında, türümüzün tüm yazılı tarihi boyunca gözümüze çarpmayan felaket kehanetlerini hep kaygıyla karşılayan tek insan grubu bilim adamlarıdır. Dünyanın içinde bulunduğu durumu kavramışlardır ve bu durumda çok büyük bir değişiklik olabileceği konusunda akıl yürütebilmektedirler. Biraz orasından, biraz burasından ittirip çekiştirdikçe büyük değişiklikler ortaya çıkabilir. Biz insanlar, -küresel iklimden siyasi iklime kadar- çevremize genelde iyi uyum sağladığımızdan, herhangi bir değişiklik rahatsız edici ve acı verici olacak, bize pahalıya patlayacaktır. Dolayısıyla bizler de, hayali bir tehlikeye karşı kendimizi korumak üzere kaçmadan Önce bilim adamlarının bize anlattıklarından emin olmalarını bekleriz. Ancak öne sürülen tehlikelerin bazıları o kadar ciddi görünmektedir ki, böyle bir durumda küçük bir olasılığı bile ciddiye almak ihtiyatlı bir davranış olabilir.</p>

  <p>Gündelik yaşamın kaygıları da benzer şekilde etkili olur. Kendimizi sigorta ettiririz ve çocuklarımızı yabancılarla konuşmamaları konusunda uyarırız. Bu kadar kaygıya karşın bazen tehlikeleri tümüyle gözden kaçırırız. Bir tanıdığım, karım Annie'ye ve bana şöyle demişti: “Kaygılandığım şeylerden hiçbiri olmadı. Bütün kötü durumlarsa haber vermeden ortaya çıktı.”</p>

  <p>Felaket ne kadar büyük olursa, dengemizi korumak da o kadar zordur. Onu bütünüyle göz ardı etmeyi ya da atlatabilmek için bütün kaynaklarımızı seferber etmeyi isteriz. İçinde bulunduğumuz şartları soğukkanlılıkla tartmak ve bununla ilgili kaygıyı bir süre için uzaklaştırmak zordur. Tehlikede olan çok fazla şey var gibidir. İzleyen sayfalarda, türümüzün -gezegenimize nasıl baktığımız ve politikalarımızı nasıl belirlediğimiz açısından- rahatsız edici görünen bazı eylemlerini anlatmaya çalışacağım. Her iki tarafı da ortaya koymaya çalışacağım; ama itiraf ediyorum ki, verileri değerlendirerek oluşturduğum kendi bakış açım da var. İnsanlar sorun yarattıkları zaman çözüm de ortaya koyabilirler. Ben de sorunlarımızdan bazılarının nasıl çözülebileceğini göstermeye çalıştım. Sizler, başka sorunlara öncelik verilmesi gerektiğini ya da başka çözümler bulunabileceğini düşünebilirsiniz. Ama ben, kitabın bu bölümünü okurken gelecek hakkında daha fazla düşünmeye yönleneceğinizi umuyorum.</p>

  <p>Taşıdığımız ağır kaygılara -hemen hemen hepimizin yeterince vardır- gereksizce yenilerini eklemek istemem. Ama bana öyle geliyor ki, herkesin üzerinde gereğince düşünmediği bazı konular var. Şu andaki eylemlerin gelecekteki sonuçları üzerinde düşünmek, biz primatların kuşaktan kuşağa geçen etkileyici bir soy özelliği ve insanoğlunun yeryüzündeki genelde şaşırtıcı ölçüde başarılı öyküsünün gizlerinden biridir.</p>
</body>
</html>
