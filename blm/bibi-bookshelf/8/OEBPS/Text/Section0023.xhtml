<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>16<br />
  Oyunun Kuralları</h2>

  <p class="alinti">Ahlaken doğru olan her şey şu dört olgudan birinden kaynaklanır: Gerçeğin tam olarak algılanması ya da zihinde geliştirilmesi; ya da her insanın hakkını aldığı ve bütün yükümlülüklerin sadakatle yerine getirildiği örgütlü toplumun korunması; ya da soylu ve yenilmez bir ruhun yüceliği ve gücü; ya da her sözde ve işte düzen ve itidalin getirdiği dinginlik ve öz denetim.</p>

  <p style="text-align: right;"><b>Cicero</b></p>

  <p style="text-align: right;"><span style="font-style:italic;">Ödevler Üzerine,</span> I, 5 (MÖ <span style="font-style:italic;">45-44)</span></p>

  <p><span style="font-style:italic;"><br /></span></p>

  <p><span style="font-style:italic;"><br /></span></p>

  <p><span style="font-style:italic;">Çok gerilerde kalan, 1939 yılının çok güzel bir gününün gecesini hatırlıyorum. Annemle babamın beni New York Dünya Fuarı'nın harikalarıyla tanıştırdığı o gün, düşüncelerim üzerinde büyük etki yapmıştı. Vakit geç olmuştu; benim yatma saatim çoktan geçmişti. Babamın omuzlarına tünemiş, kulaklarına yapışmıştım. Annemin yanımda olması bana güven veriyordu. Fuarın mimari harikaları olan, parıldayan pastel mavilerle ışıklandırılmış büyük Trylon ile Perisphere'i görmüştük. "Yarının Dünyası"nı, yani geleceği geride bırakıp BMT metrosuna doğru gidiyorduk. Eşyalarımızı düzene koymak için durduğumuz sırada babam, boynuna bir tabla asılı, ufak tefek, yorgun bir adamla konuşmaya başladı. Adam kalem satıyordu. Babam elini, içinde yiyecek artıklarımızın bulunduğu buruşuk kese kâğıdına daldırarak bir elma çıkardı ve adama verdi. Ben bağırarak ağlamaya, başladım. O zamanlar elma sevmezdim ve o elmayı da hem öğlen hem de akşam yemeğinde yemek istememiştim. Bununla birlikte o elma üzerinde yine de sahiplik hakkım vardı. O</span> benim <span style="font-style:italic;">elmamdı ve babam onu tuhaf görünüşlü bir yabancıya vermişti. Adamsa, ıstırabımı daha da artırmak istercesine bana doğru ayıplayarak bakıyordu.</span></p>

  <p><span style="font-style:italic;">Babamın, çok sabırlı ve şefkatli bir insan olmasına rağmen, benim davranışımdan üzüntü duyduğunu anlamıştım. Beni kucaklayarak kaldırdı ve sıkıca sarıldı. Adamın duyamayacağı kadar alçak bir sesle bana,</span> <span style="font-style:italic;">"O zavallı işsiz biri. Bütün gün hiçbir şey yememiş. Bizimse yeterince yiyeceğimiz var. Ona bir elma verebiliriz. " dedi.</span></p>

  <p><span style="font-style:italic;">Ben de durumu yeniden gözden geçirdim, hıçkırıklarımı bastırdım. Yarının Dünyası ha istekle bir daha baktım ve babamın kollarında minnetle uykuya daldım.</span></p>

  <p class="ciz"></p>

  <p>İnsan davranışını düzenlemeye yönelik ahlak kuralları sadece uygarlığın doğuşundan bu yana değil, daha da önce, uygarlık öncesi, toplumsallaşmış, avcı-toplayıcı atalarımız arasında da, hatta daha da önceleri var olmuştur. Farklı toplumların farklı kuralları vardır. Birçok kültürde söylenen farklı, yapılan farklıdır. Bazı şanslı toplumlarda esinlenmiş bir yasa koyucu, uyulacak bir dizi kural koyar (ve çoğu zaman kendisinin bir tanrıdan emir aldığını -bu olmadan kurallara uyanların sayısı çok olmayacaktır- iddia eder). Örneğin bir zamanlar muazzam uygarlıkları yöneten Ashoka (Hindistan), Hammurabi (Babil) Lycurgus (Sparta) ve Solon (Atina) yasaları bugün büyük ölçüde işlevsizdir. Belki insan doğasını yanlış değerlendirmişler ve bizden çok fazla şey ummuşlardır. Belki de bir çağın ya da kültürün deneyimlerini bir başkasına aynen uygulamak mümkün değildir.</p>

  <p>Şaşırtıcı gelse de bugün konuya bilimsel, yani deneysel olarak yaklaşmaya yönelik henüz başlangıç aşamasında ama gelişen çabalar var.</p>

  <p>Devletler arası ilişkilerde olduğu gibi, bizler de günlük yaşamlarımızda bazı kararlar vermeliyiz: Doğrusunu yapmak ne demektir? İhtiyacı olan bir yabancıya yardım etmeli miyiz? Bir düşmana karşı nasıl davranmalıyız? Bize nazik davranan birisinden yararlanmalı mıyız? Eğer bir dostumuz bizi incitirse ya da bir düşmanımızdan yardım görürsek, aynı şekilde karşılık vermeli miyiz? Yoksa geçmişteki davranışların genel çizgisi yakın zamandaki sapmalara ağır mı basar?</p>

  <p>Örnekler: Eşinizin kız kardeşi onu küçümsemenizi umursamadan sizi yılbaşı yemeğine davet etmektedir; kabul etmeli misiniz? Çin, dört yıldır dünya genelinde gönüllü olarak uygulanan moratoryumu bozarak nükleer silah denemelerine yeniden başlamıştır; biz de mi öyle yapmalıyız? Yoksullara ne kadar yardım yapmalıyız? Sırp askerleri sistematik olarak Bosnalı kadınların ırzına geçmektedir; Bosnalı askerler de Sırp kadınlarının ırzına mı geçmelidir? Yüzyıllarca süren zulümden sonra, (Güney Afrika ırkçı beyaz azınlık partisi) Milliyetçi Parti Lideri E W. de Klerk, Afrika Ulusal Kongresine (çoğunluktaki siyahların örgütü) kur yapıyor; Nelson Mandela ve Afrika Ulusal Kongresi karşılık vermeli mi? Bir iş arkadaşınız sizi şefinizin önünde küçük düşürdü; ondan öç almalı mısınız? Vergi iadelerimiz üzerinde hile yapabilir miyiz? Eğer yakalanmayacaksak mı yapalım? Eğer bir petrol şirketi bir senfoni orkestrasına destek verir ya da kaliteli bir televizyon filmine sponsor olursa, onun çevreyi kirletmesine göz yumabilir miyiz? Bizi çıldırtsalar bile yaşlı akrabalarımıza nazik davranmalı mıyız? Kâğıt oynarken, ya da daha büyük ölçekte, hile yapabilir miyiz? Katilleri öldürmeli miyiz?</p>

  <p>Bu gibi kararlar alırken kaygımız sadece doğru olanı yapmak değil, aynı zamanda işlevsel olanı -bizi de, toplumun geri kalanını da daha mutlu kılacak olanı- bulmaktır. Etik olarak tanımladığımızla pragmatik olarak tanımladığımız arasında bir sürtüşme vardır. Uzun vadede bile olsa, eğer ahlaki davranış hezimetle sonuçlanıyorsa, sonunda onu ahlaki değil aptalca olarak tanımlarız. (Hatta ona ilkesel olarak saygılı olduğumuzu iddia edip, uygulamada görmezden gelebiliriz.) İnsan davranışının çeşitliliğini ve karmaşıklığını dikkate alırsak -etik ya da pragmatik olarak tanımlamamıza bakmaksızın- gerçekten işe yarayan-basit kurallar var mıdır?</p>

  <p>Ne yapmamız gerektiğine nasıl karar verebiliriz? Tepkilerimizi bir ölçüde öz çıkarımıza ilişkin algılamamız belirler. Aynı şekilde ya da zıt karşılık veririz, çünkü böylece istediğimizi elde edeceğimizi umarız. Devletler nükleer silahları, başka ülkelerin kendilerine oyun oynamaması için elde eder ya da kullanır. Kötülüğe iyilikle karşılık veririz, çünkü böylece bazen insanların adalet duygusuna dokunabileceğimizi ya da onları utandırarak iyi olmaya yöneltebileceğimizi biliriz. Ancak bazen de bencilce hareket etmeyiz. Bazı insanlar sanki doğuştan naziktirler. Yaşlı ebeveynlerimizin ya da çocukların bizi kızdırmalarına izin verebiliriz, çünkü bunun bize bir bedeli olsa da onları severiz ve mutlu olmalarını isteriz. Bazen de çocuklarımıza sert davranır ve onları mutsuz ederiz, çünkü onların kişiliklerine şekil vermek isteriz ve inanırız ki, bu davranışın uzun vadede onlara getireceği mutluluk kısa vadede vereceği acıdan daha büyüktür.</p>

  <p>Olaylar farklıdır. İnsanlar ve uluslar da farklıdır. Bu labirentte yolun nasıl bulunacağını bilmek bir ölçüde bilgeliktir. Peki ama, insan davranışının çeşitliliğini ve karmaşıklığını göz ardı etmeden, etik ya da pragmatik, gerçekten işe yarayan basit kuralları bulabilir miyiz? Belki de bunu dert etmekten vazgeçip sadece doğru olduğunu hissettiğimiz şeyi yapmamız gerekir. Ama böyle de olsa, “doğru gibi görünen" şeyi nasıl belirleyeceğiz?</p>

  <p class="ciz"></p>

  <p>En beğenilen davranış biçimi, özellikle Batı’da, Nasıra’lı İsa’ya atfedilen Altın Kural'dır. Birinci yüzyılda yazılmış Aziz Matta İncili’nde şöyle dile getirilmiştir: <span style="font-weight:bold;">Başkalarının size nasıl davranmasını isterseniz siz de onlara öyle davranın.</span> Ama neredeyse hiç kimse buna uymaz. MÖ beşinci yüzyılda Batı'da Konfüçyüs olarak bilinen Çinli filozof Kung-Tzi ye kötülüğe iyilikle karşılık verilmesi yolundaki (o zamanlar da iyi bilinen) Altın Kuralla ilgili görüşü sorulduğunda şöyle karşılık vermişti: "O zaman iyiliği neyle ödeyeceksiniz?” Komşusunun zenginliğini kıskanan yoksul kadın elindekini zengine mi vermelidir? Bir mazoşist komşusuna acı mı çektirmelidir? Altın Kural insanların farklılıklarını dikkate almaz. Yanağımıza bir tokat vurulduğunda gerçekten öteki yanağımızı çevirebilir miyiz? Karşımızdaki acımasız biriyse bu daha çok acı çekmemiz anlamına gelmez mi?</p>

  <p>Gümüş Kural ise farklıdır: <span style="font-weight:bold;">Başkalarının size yapmasını istemediğiniz şeyi siz de başkalarına yapmayın.</span> Bu kurala da, İsa’dan bir kuşak önce Haham Hillel'in yazıları da dahil olmak üzere dünyanın birçok yerinde rastlanabilir. Gümüş Kural'ın yirminci yüzyıldaki en etkileyici uygulamacıları Mohandas Gandhi ve Martin Luther King, Jr.’dı. Ezilen halklara, şiddete şiddetle karşılık vermemeleri, ama uyumlu ve uysal da olmamaları çağrısında bulundular. Şiddet içermeyen yurttaş direnişini savunuyorlardı: Bedenini ortaya koyarak ve böylece haksız bir yasaya karşı çıkmaktan dolayı cezalandırılmayı göze alarak, davada haklı olduğunu göstermek. Kendilerine zulmedenlerin (ve hâlâ kararını vermemiş olanların) yüreklerini sızlatmayı amaçlıyorlardı.</p>

  <p>King, tarihte Altın ve Gümüş kuralları sosyal değişimin etkin bir aracına dönüştüren ilk insan olduğu gerekçesiyle Gandhi'yi övgüyle anıyordu. Gandhi de bu tavrının nasıl oluştuğunu şöyle anlatıyordu: “Şiddete başvurmama dersini, karımı kendi isteğime göre yoğurmaya çalıştığım sırada ondan öğrendim. Onun, bir yandan benim irademe karşı kararlı direnişi, diğer yanda benim aptallığımın sebep olduğu eziyet karşısındaki sessiz boyun eğişi, sonunda kendimden utanmama sebep oldu ve beni, onu yönetmek üzere doğduğuma inanma aptallığından kurtardı.”</p>

  <p>Gandhi ve King'in benimsememelerine rağmen, başkalarının şiddet tehditlerinin de olası katkısıyla, şiddeti dışlayan yurttaş direnişi bu yüzyıl içinde önemli siyasi değişimlere yol açtı: Hindistan’ın İngiliz yönetiminden kurtulmasında, dünya genelinde klasik sömürgeciliğin sonunun çabuklaştırılmasında ve Afrika kökenli Amerikalılara bazı yurttaşlık hakları tanınmasında rol oynadı. Afrika Ulusal Kongresi de (ANC) Gandhi geleneğinde gelişti. Ancak 1950’li yıllara gelindiğinde, şiddeti ve işbirliğini dışlayan bu politikayla iktidardaki Milliyetçi Partiye karşı hiçbir kazanım elde edilemediği anlaşılmıştı. Bu yüzden 1961 yılında Nelson Mandela ve arkadaşları, beyazların anladığı tek şeyin kuvvet olduğu yolunda, Gandhi’ye ters düşen bir gerekçeyle ANC’nin askeri kanadını kurdular. Adı, ulusun mızrağı anlamına gelen <span style="font-style:italic;">Umkhonto</span> we <span style="font-style:italic;">Sizwe</span> idi.</p>

  <p>Gandhi bile, bağlı oldukları davranış kuralları o kadar yüce olmayanlar karşısında, şiddeti dışlama kuralını savunmanın gerekleriyle bağdaştırmakta zorluk çekiyordu: “Ben kendi yaşam felsefemi öğretmek için gerekli niteliklere sahip değilim. Ancak, benimsediğim felsefeyi uygulayabilmek için gereken niteliklere sahibim. Ben... düşüncede, sözde ve eylemde bütünüyle doğru ve bütünüyle şiddeti dışlayan, ama ideal olana hiçbir zaman ulaşamayan bir insan olmak için uğraşan zavallı bir ruhum.”</p>

  <p>Konfüçyüs, “İyiliğe iyilikle, ama kötülüğe adaletle karşılık verin" demişti. Bu da Bronz Kural olabilir: <span style="font-weight:bold;">Başkalarına onların</span> size <span style="font-weight:bold;">davrandığı gibi davranın.</span> Bu, “göze göz, dişe diş” yani kısasa kısas artı “iyi bir hareket bir başka iyi hareketi hak eder” demektir. Doğal insan (ve şempanze) davranışında bu bilinen bir kuraldır. Başkan Bili Clinton, İsrail-Filistin barış antlaşmalarında Kuran’dan şu alıntıyı yapmıştır: “Eğer düşmanın barışa yönelirse sen de barışa yönel.” Başkalarının iyi huyuna sığınmak zorunda kalmadan, bir çeşit etkili 'şarta bağlama' uygulayarak, bize iyi davrandıklarında onları ödüllendirir, iyi davranmadıklarında cezalandırırız. Bizler kolayca devrilmeyiz ancak acımasız da değiliz. Bu kural işe yarar görünüyor. Ama yoksa “iki yanlış bir doğru etmez” deyişi doğru mu?</p>

  <p>Sırada madensel değeri daha düşük olan Demir Kural var: <span style="font-weight:bold;">Başkalarına istediğiniz gibi davranın, onlar size istediklerini yapmadan.</span> Bu bazen, Altın Kural’dan uzaklaşmanın ötesinde onun hor görüldüğünü vurgulayan, "altın kimdeyse kurak o yapar" deyişiyle dile getirilir. Birçok kişinin -eğer hesabını vermiyorsa- gizli düsturu ve çoğu zaman güçlünün dile getirilmeyen yasası budur.</p>

  <p>Son olarak canlıların dünyasında genelde rastlanan diğer iki kuraldan söz etmek istiyorum. Bunlar birçok şeyi açıklıyor. İlki: <span style="font-weight:bold;">Üstünüzdekilere dalkavukluk edin, altmızdakileri sömürün.</span> Bu, zorbaların düsturudur ve insan dışındaki primat toplumlarının çoğunun da kuralıdır. Gerçekte üsttekiler için Altın Kural, alttakiler için de Demir Kural budur. Bilinen bir altın ve demir alaşımı olmadığına göre, esnekliğinden dolayı buna Teneke Kural diyeceğiz. Öteki yaygın kural da şudur: <span style="font-weight:bold;">Önceliği her şeyde yakın akrabalarınıza verin, diğerlerine de istediğiniz gibi davranın.</span> Bu Nepotizm Kuralı evrim biyologlarınca "akraba seçilimi" olarak bilinir.</p>

  <p>Bronz Kural'ın uygulama kolaylığına rağmen ölümcül bir kusuru vardır: Bitmeyen kan davası. Şiddeti kimin başlattığı pek önemli değildir. Şiddet şiddeti doğurur ve iki tarafın da diğerinden nefret etmek için bir sebebi vardır. A. J. Muste, "barışa giden yol yoktur. Barışın <span style="font-style:italic;">kendisi</span> yoldur." demişti. Ne var ki barış zor, şiddet kolaydır. Herkes kan davasını sona erdirmekten yana olsa bile, tek bir karşılık verme olayı onu yeniden canlandırabilir. Karşımızda ölmüş bir akrabamızın dul karısıyla acılı çocuklarının bulunduğunu varsayalım. Yaşlı erkek ve kadınlar çocukluklarında yaşadıkları vahşeti anlatmaktadırlar. İçimizdeki mantıklı taraf barışı korumaya çalışır, ama tutkulu yanımız intikam diye bağırır. Çatışan taraflardaki aşırılar birbirlerinden destek alır. Onlar geri kalan herkese karşı ittifak kurmuşlardır; iyiliği anlama ve sevme çağrılarını küçümserler. Birkaç öfkeli insan, daha ihtiyatlı ve mantıklı bir alay insanı vahşete ve savaşa sürükleyebilir.</p>

  <p>Batı’da birçok insan, Adolf Hitler’le 1938 yılında Münih’te yapılan dehşet verici anlaşmalardan dolayı öylesine ipnotize olmuştur ki, işbirliğiyle taviz vererek uzlaşmayı birbirinden ayıramazlar. Her hareketi ve yaklaşımı kendi adına değerlendirmek yerine, sadece karşıtımızın bütünüyle kötü olduğuna, tavizlerini kötü niyetle verdiğine ve anladığı tek şeyin kuvvet olduğuna inanırız. Bu yargı belki Hitler için doğruydu. Ben her ne kadar Rhineland'ın işgaline zor kullanılarak karşı çıkılmış olmasını dilesem de, genelde doğru olan yargı bu değildir. Bu tutum her iki taraftaki düşmanlığı güçlendirir ve çatışmayı çok daha olası kılar. Nükleer silahların olduğu bir dünyada da, uzlaşmaz düşmanlıklar ciddi ve ürkütücü tehlikeler getirir.</p>

  <p>Uzun bir misillemeler zincirini kırmak çok zordur. Bu döngüden kurtulma olanakları olmadığı için yok olma noktasına gelen etnik gruplar vardır. Örneğin Brezilya yaylalarında yaşayan Kainganglar. Eski Yugoslavya’da, Ruanda’da ve başka yerlerde birbirleriyle savaşan etnik gruplar da birer örnek oluşturur. Bronz Kural çok acımasız görünmektedir. Demir Kural, diğer herkese karşı bir avuç insafsız ve güçlü insanın çıkarını korur. Altın ve Gümüş kurallar çok hoşgörülü gibidir. Zulmü ve sömürüyü cezalandırmakta başarısız kalırlar. İyiliğin mümkün olduğunu göstererek, insanları kötülükten iyiliğe yönelmeleri için ikna etmeyi umarlar. Ama başkalarının duygularını umursamayan zorbalar da vardır. Hitler ile Stalin’in, iyi örnek karşısında utanarak pişmanlık duyacaklarını düşünmek zordur. Peki ama, Altın ve Gümüş kurallarla, diğer taraftaki Bronz, Demir ve Teneke kurallar arasında, tek başına hepsinden daha etkili bir kural var mıdır?</p>

  <p>Bu kadar çok kuralla, hangisini kullanacağımıza, hangisinin işe yarayacağına nasıl karar verebiliriz? Bir kişi ya da devlet birden fazla kuralı uygulamakta olabilir. Sadece tahminde bulunarak mı hareket etmeliyiz? Yoksa sezgilerimize dayanmalı ya da bize öğretilenleri papağan gibi tekrarlamalı mıyız? Şimdi gelin, bize öğretilen kuralları ve -belki de derinlere kazınmış bir adalet duygusundan gelen- doğru olması <span style="font-style:italic;">gerektiğine</span> tutkuyla inandıklarımızı bir an için bir tarafa bırakalım.</p>

  <p>Varsayalım ki, bize öğretilenleri onaylama ya da reddetme değil, gerçekten işe yarayacak olanı bulma çabasındayız. Birbirleriyle rekabet eden ahlak kurallarını sınamanın bir yolu var mı? Gerçek dünyanın sanal dünyadan çok daha karmaşık olabileceğini dikkate alarak konuyu bilimsel yönden araştırabilir miyiz?</p>

  <p class="ciz"></p>

  <p>Bizler, birinin kazandığı, diğerininse kaybettiği oyunlar oynamaya alışığız. Rakibimizin yaptığı her sayı bizi o ölçüde geride bırakır, “yengi-yenilgi” oyunları doğal görülür ve birçok kişi “yen-yenil” kavramları dışında bir oyun düşünmekte zorlanır. Yengi-yenilgi oyunlarında kayıplar kazanımları tam olarak dengeler. O yüzden bunlara “sıfır toplam” oyunları denir. Rakibin niyetleri hakkında bir belirsizlik yoktur: Oyunun kuralları içinde sizi yenilgiye uğratmak için elinden geleni yapacaktır.</p>

  <p>Pek çok çocuk yengi-yenilgi oyunlarının “yenilgi” tarafıyla ilk kez yüz yüze geldiğinde şaşkınlığa düşer. Monopol oyununda, iflasın eşiğine geldikleri zaman özel istisna talebinde bulunurlar (örneğin kira vermemek gibi) ve bu istekleri yerine getirilmediğinde de gözyaşı dökerek bunun acımasız ve duygusuz bir oyun olduğunu -ki gerçekte öyledir- söylerler. (Oyun tahtasının fırlatılarak, otellerin, şans kartlarının ve madeni pulların öfke ve utançla yere saçıldığına ben tanık oldum- ve üstelik bunu yapanlar sadece çocuklar değildi.) Monopol'ün kurallarına göre, oyuncuların herkesin yararına olacak şekilde işbirliği yapmaları mümkün değil. Oyun böyle düzenlenmemiş. Aynı şey boks, futbol, hokey, basketbol, beyzbol, tenis, squash, satranç, bütün olimpiyat oyunları, yat ve otomobil yarışları, nezere ve parti politikaları için de geçerlidir. Bu oyunların hiçbirinde Altın, Gümüş ya da Bronz kuralları uygulama şansı yoktur. Sadece Demir ve Teneke kurallar için yer vardır. Eğer Altın Kural bizim için değerliyse neden çocuklarımıza öğrettiğimiz oyunlarda bu kadar az yer buluyor?</p>

  <p>Kabilelerin aralıklarla birbirleriyle savaştığı bir milyon yıldan sonra, artık kendiliğinden sıfır toplam yöntemiyle düşünüyor ve her karşılıklı etkileşimi bir yarışma ya da çatışma olarak değerlendiriyoruz. Ancak nükleer savaş (ve birçok konvansiyonel savaş), ekonomik bunalım ve küresel çevreye yönelik saldırılar hep "yenilgi-yenilgi" önermeleridir. Sevgi, dostluk, ana-babalık, müzik, sanat ve bilgi arayışıysa "yengi-yengi" önermeleridir. Eğer tek bildiğimiz yengi-yenilgiyse ufkumuz çok dar demektir.</p>

  <p>Bu konularla ilgilenen bilim dalına oyun kuramı denir ve askeri taktik ve stratejide, ticaret politikasında, şirketlerarası rekabette, çevre kirliliğinin azaltılmasında ve nükleer savaş planlarında kullanılır. Örnek oyun Mahkûmun Açmazı 'dır. Burada "sıfır dışı toplam" söz konusudur. Yengi-yengi, yengi-yenilgi, yenilgi-yenilgi sonuçlarından hepsi olasıdır. "Kutsal” kitaplarda buradaki strateji hakkında pek Fazla işe yarar öğreti bulunmaz. Bu bütünüyle pragmatik bir oyundur.</p>

  <p>Kendinizle bir arkadaşınızın ciddi bir suç işlemekten dolayı tutuklandığınızı varsayın. Oyunun amacı çerçevesinde ikinizden birinin, ikinizin birden ya da hiçbirinizin bu suçu işlemiş olması ya da olmaması önemli değil. Önemli olan polisin bu suçu sizin işlediğinize inanması. İkiniz öykünüzü aranızda tartışmaya ya da strateji belirlemeye Fırsat bulamadan ayrı sorgulama hücrelerine götürülüyorsunuz. Orada haklarınızı ("konuşmama hakkına sahipsiniz”) dikkate almadan sizi itiraf etmeye zorluyorlar. Size, polisin bazen yaptığı gibi, arkadaşınızın suçu itiraf ettiğini ve sizi de bulaştırdığını söylüyorlar. (Ne arkadaş!) Polis doğruyu söylüyor olabilir. Ya da belki yalan söylüyordur. Size sadece suçunuzu itiraF etme ya da suçsuz olduğunuzu savunma hakkı tanınıyor. Eğer konuşmak isterseniz, cezayı en aza indirmek için nasıl bir taktik uygularsınız?</p>

  <p>Olasılıklar şöyle:</p>

  <p>Eğer siz suçu işlediğinizi reddederseniz ve (ne söylediğini bilmediğiniz) arkadaşınız da suçu reddetmişse, iddianın kanıtlanması muhtemelen zor olacaktır ve davada ikinize verilecek cezalar çok hafif olacaktır.</p>

  <p>Eğer siz suçunuzu itiraf ederseniz ve arkadaşınız da aynı şeyi yaparsa, devlet işlenen suçu çözmek için az bir çaba harcamış olacaktır. Bunun karşılığında, ikinizin de suçsuzluğunuzu savunmanız durumundaki kadar hafif olmasa bile, yine de ikinize oldukça hafif bir ceza verilebilir.</p>

  <p>Ama eğer, siz suçsuz olduğunuzu savunursanız ve arkadaşınız suçunu itiraf ederse, savcı sizin için en ağır cezayı, arkadaşınız içinse en hafif cezayı isteyecektir (belki de onu salıverecektir.) Bu durumda siz oyun kuramcılarının "satma” adını verdiği bir çeşit ihanet tehlikesiyle karşı karşıyasınız. Arkadaşınız da öyle.</p>

  <p>Dolayısıyla, eğer siz ve arkadaşınız birbirinizle "işbirliği” yaparsanız -yani ikiniz de suçsuz olduğunuzu savunur ya da ikiniz de suçu kabul ederseniz- en kötü olasılıktan kurtulmuş olursunuz. O halde adımınızı sağlam atmalı ve itiraf ederek, orta halli bir cezayı garantilemeli misiniz? Bu durumda, eğer siz suçu kabul ederken arkadaşınız suçsuz olduğunu savunmuşsa onun için hiç de iyi olmayacaktır. Sizse eczadan kurtulabileceksiniz.</p>

  <p>İyice düşündüğünüzde fark edeceksiniz ki, arkadaşınız nasıl davranırsa davransın, onu sattığınız zaman durumunuz, işbirliği yaptığınız zamanki durumunuzdan daha iyi olacaktır. Aynı şey arkadaşınız için de geçerlidir. Ama eğer ikiniz de birbirinizi satarsanız işbirliği yaptığınız zamankinden daha kötü duruma düşersiniz. İşte Mahkûmun Açmazı budur.</p>

  <p>Şimdi, iki oyuncunun buna benzer bir dizi oyunla karşılaştığı, tekrarlanan bir Mahkûm Açmazı düşünün. Her oyunun sonunda oyuncular, aldıkları cezadan ötekinin nasıl bir ifade verdiğini anlayabilirler. Birbirlerinin stratejisi (ve kişiliği) hakkında tecrübe kazanırlar. Oyunlar birbirini izledikçe, işbirliğini öğrenerek her ikisi de suç işlediklerini her defasında inkâr mı edeceklerdir? Diğerini ihbar etmenin ödülü büyük olsa bile mi?</p>

  <p>Bir önceki oyunun ya da oyunların nasıl gittiğine bakarak, onunla işbirliği yapmaya, onunla birlikte hareket etmeye ya da onu satmaya karar verebilirsiniz. Eğer çoğunlukla birlikte hareket ediyorsanız arkadaşınız sizin iyi niyetinizi sömürebilir. Eğer siz arkadaşınızı çoğunlukla satıyorsanız, arkadaşınız da muhtemelen sizi daha sık satacaktır ve bu ikiniz için de kötü olacaktır. Onu satma şeklinizin karşı tarafa veri olarak aktarıldığının farkındasınız. Bu durumda, birlikte hareket etme ve terk etmenin doğru bir karışımı nedir? Böylece, nasıl davranılması gerektiği, doğadaki bütün sorular gibi, deneysel olarak araştırılması gereken bir konudur.</p>

  <p>Michigan Üniversitesi'nden sosyolog Robert Axelrod, <span style="font-style:italic;">The Evolution of Cooperation</span> adlı övgüye değer kitabında, her katılımcının diğer katılımcılarla tek tek karşılaştığı bir bilgisayar turnuvasıyla bu konuyu araştırmıştır. Burada çeşitli davranış kuralları birbiriyle karşılaşır ve sonunda kimin kazandığını (kimin kümülatif olarak en hafif hapis cezası aldığını) öğreniriz. En kolay strateji sizden ne kadar yararlanıldığına bakmaksızın her zaman işbirliği yapmak ya da işbirliğinden ne kadar yarar sağlanabileceğine bakmaksızın hiç işbirliği yapmamaktır. Bunlar Altın Kural ve Demir Kuraldır. Biri aşırı iyilikten, öteki aşırı insafsızlıktan dolayı hep kaybederler. Satmayı cezalandırmakta yetersiz kalan stratejiler -bir ölçüde, işbirliği yapmamanın kazançlı olacağı işaretini verdikleri için- kaybederler. Altın Kural sadece başarısız bir strateji olmakla kalmaz; aynı zamanda kısa vadede başarı kazanabilen, ancak uzun vadede istismarcılar tarafından yenilgiye uğratılabilecek olan öteki oyuncular için de tehlikelidir.</p>

  <p>Başlangıçta arkadaşınızı satmalı, ancak o sizinle bir kez bile işbirliği yaparsa siz de sonraki bütün oyunlarda onunla birlikte mi hareket etmelisiniz? Yoksa karşıtınızla önce işbirliği yapmalı, ama o bir kez bile sizi satarsa siz de sonraki bütün oyunlarda onu terk etmeli misiniz? Bu stratejiler de kaybedecektir. Spor oyunlarından farklı olarak rakibinizin her zaman sizi yenmeye çalışacağından emin olamazsınız.</p>

  <p>Bunun gibi birçok turnuvada en etkili strateji "kısasa kısas"tır. Çok basittir. Önce işbirliği yaparak işe başlarsınız ve birbirini izleyen her turda, karşıtınız bir öncekinde ne yaptıysa siz de onu yaparsınız. Böylece satılmayı cezalandırırsınız ama arkadaşınız sizinle bir kez işbirliği yaptığında geçmişte olanları unutmaya hazır olursunuz. Başlangıçta bu yöntem ancak orta derecede bir başarı sağlar gibidir. Ancak zaman geçtikçe öteki stratejiler ya aşırı iyilikten ya da aşırı kötülükten kendi yenilgilerine yol açarlar ve bu orta yol Öne çıkar. İlk adımda iyi davranılması dışında, kısasa kısas Bronz Kural’la aynıdır. Bu yöntemle, vakit kaybedilmeden (hemen bir sonraki oyunda) işbirliği ödüllendirilmekte, satmaysa cezalandırılmaktadır. Ayrıca karşıtınıza, sizin stratejinizi kuşkuya yer bırakmayacak kadar açık seçik belli eder. (Stratejik belirsizlik ölümcül olabilir.)</p>

  <p>Kısasa kısas yöntemini uygulayan birkaç oyuncu olduğunda, bunların hep birlikte sonuçlarda öne çıktığı görülür. Başarılı olabilmek için kısasa kısas stratejistlerinin, kendilerine karşılık vermeye hazır, işbirliği yapabilecekleri kişilere ihtiyaçları vardır. Bronz Kural'ın beklenmedik bir şekilde kazandığı ilk turnuvadan sonra bazı uzmanlar bu stratejinin çok bağışlayıcı olduğunu düşündüler. Bir sonraki turnuvada, karşıtlarını daha çok satarak bu yöntemi kötüye kullanmaya çalıştılar. Ama hep kaybettiler. Deneyimli stratejistler bile bağışlamanın ve uzlaşmanın etkisini hafife almışlardı. Kısasa kısas, çeşitli eğilimlerin ilginç bir karışımından oluşur: Önce dostça davranmak, bağışlamaya hazır olmak ve korkmadan misilleme yapmak. Bu turnuvalarda Kısasa Kısas Kuralı’nın sağladığı üstünlük Axelrod tarafından ortaya konmuştur.</p>

  <p>Buna benzer bir olguya hayvanlar âleminin genelinde rastlanabilir ve yakın akrabalarımız olan şempanzelerde bu durum ayrıntılı olarak araştırılmıştır. Biyolog Robert Trivers'in “karşılıklı özgecilik" olarak tanımladığı bu durumda hayvanlar davranışlarına karşılık verileceği umuduyla başkalarına -her zaman değil ama, işe yarayacak kadar sık- yardım edebilir. Bu değişmeyen bir ahlaki strateji sayılmasa da, ender rastlanan bir durum da değildir.</p>

  <table border="1">
    <tr>
      <td colspan="2">
        <p style="text-align: center;">Yaşamda Benimsenmesi Önerilen Kurallar</p>
      </td>
    </tr>

    <tr>
      <td>
        <p>Altın Kural</p>
      </td>

      <td>
        <p>Başkalarının size nasıl davranmasını islerseniz siz de onlara öyle davranın.</p>
      </td>
    </tr>

    <tr>
      <td>
        <p>Gümüş Kural</p>
      </td>

      <td>
        <p>Başkalarının size yapmasını istemediğiniz şeyi siz de başkalarına yapmayın.</p>
      </td>
    </tr>

    <tr>
      <td>
        <p>Bronz Kural</p>
      </td>

      <td>
        <p>Başkalarına onların size davrandığı gibi davranın.</p>
      </td>
    </tr>

    <tr>
      <td>
        <p>Demir Kural</p>
      </td>

      <td>
        <p>Başkalarına istediğiniz gibi davranın, onlar size istediklerini yapmadan.</p>
      </td>
    </tr>

    <tr>
      <td>
        <p>Kısasa Kısas Kuralı</p>
      </td>

      <td>
        <p>Başkalarıyla önce işbirliği yapın daha sonra size nasıl davranırlarsa siz de öyle davranın.</p>
      </td>
    </tr>
  </table>

  <p>Dolayısıyla Altın, Gümüş, Bronz ve Kısasa Kısas kurallarının eskimişliğini ve Leviticus Kitabında ahlaki düzenlemelere verilen önceliği tartışmaya gerek yoktur. Buna benzer etik kurallar aydın bir yasa koyucu tarafından icat edilmiş değildir. Kökleri evrim tarikimizin derinlerindedir. Biz henüz insan olmadan önceki atalarımızın yaşamında da vardılar.</p>

  <p>Mahkûmun Açmazı çok basit bir oyundur. Gerçek yaşamsa çok daha karmaşıktır. Babam elmamızı kalem satan adama verdiğinde karşılığında bir elma alma olasılığı var mıdır? Kalem satan adamdan alma olasılığımız yoktur, onu bir daha göremeyeceğiz. Ama acaba yaygın hayır etkinlikleri ekonomiyi iyileştirebilir ve bu da babamın gelirini artırabilir mi? Yoksa elmayı ekonomik değil de duygusal ödüller için mi veriyoruz? Ayrıca, ideal bir Mahkûmun Açmazı oyunundaki oyunculardan farklı olarak, insanlar ve devletler birbirleriyle hem kalıtımsal hem de kültürel eğilimlerle etkileşime girerler.</p>

  <p>Ancak çok uzun sürmeyen bir Mahkûmun Açmazı turnuvasından çıkarılacak temel dersler şu konulardadır: Stratejide açıklık; kıskançlığın kendi kendine zarar veren doğası; uzun vadeli hedeflerin kısa vadeli olanlardan daha önemli olması; hem zorbalığın hem de ahmaklığın tehlikeleri ve özellikle de, yaşamda uyulacak kurallar konusuna deneysel bir sorun olarak yaklaşmak. Oyun kuramı ayrıca, tarihi iyi bilmenin hayatta kalmak için kilit önemde bir silah olduğunu da düşündürmektedir.</p>
</body>
</html>
