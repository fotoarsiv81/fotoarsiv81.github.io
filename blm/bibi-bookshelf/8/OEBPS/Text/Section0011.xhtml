<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>5<br />
  Dört Kozmik Soru</h2>

  <p class="alinti">Gökçe cennetin adı konmadan, Yerde toprağın sanı olmadan, Saz kulübe yapılmadan, bataklık oluşmadan, Henüz hiçbir tanrı var edilmeden Adlan konulmadan, yolları belli olmadan İşte o zaman yaratılmıştı tanrılar...</p>

  <p style="text-align: right;"><span style="font-weight:bold;font-style:italic;">Enuma Elish<a href="../Text/Section0007.xhtml#n10" id="n10d"><sup>[10]</sup></a></span></p>

  <p style="text-align: right;">Babil yaratılış efsanesi (MÖ 3. bin yıl sonları)</p>

  <p style="text-align: right;"><br /></p>

  <p style="text-align: right;"><br /></p>

  <p>Her kültürün kendi yaratılış efsanesi, yani evrenin oluşumunu ve içindekileri anlama çabası vardır. Bunların hemen hemen hepsi masalcıların uydurduğu öykülerden pek de farklı değildir. Bugün bizim de bir yaratılış efsanemiz var. Ama bu, sağlam bilimsel verileri temel almakta ve aşağı yukarı şöyle:</p>

  <p>Genişlemekte olan bir evrende yaşıyoruz. Bu, sıradan insan aklının kavrayamayacağı kadar büyük ve yaşlı bir evren, içindeki gökadalar dev bir patlamanın (Büyük Patlama) kalıntıları ve hızla birbirlerinden uzaklaşıyorlar. Bazı bilim adamları evrenin çok sayıdaki -belki de sonsuz sayıda- kapalı evrenden biri olabileceğini düşünüyor. Bazıları bir anda büyüyüp dağılabiliyor ya da yaşayıp ölebiliyor. Aralarında sonsuza kadar genişleyebilenler de olabilir. Yine bazılarıysa hassas bir dengede durmakta ve çok sayıda -belki de sonsuz sayıda- genişleme ve daralmadan geçmekteler. Bizim kendi evrenimiz 15 milyon yaşında ya da en azından, şimdiki oluşumunun başlangıcı olan Büyük Patlama’dan bu yana bu kadar zaman geçmiş.</p>

  <p>Öteki evrenlerde farklı doğa yasaları ve farklı madde biçimleri var olabilir. Birçoğunda belki güneşler ve gezegenler ya da hidrojen ve helyumdan daha karmaşık kimyasal elementler olmadığı için yaşam da olası değildir. Bazılarıysa bizimkini sönük bırakacak bir karmaşıklığa, çeşitliliğe ve zenginliğe sahip olabilir. Eğer başka evrenler varsa, bırakın onları ziyaret etmeyi, gizemlerini bile belki hiçbir zaman çözemeyiz. Ama zaten kendi evrenimizin bizi yeterince meşgul edecek kadar gizi var.</p>

  <p>Bizim Evrenimiz, aralarında Samanyolu’nun da bulunduğu yüz milyon kadar gökadadan oluşuyor. Samanyolu’na “bizim gökadamız" demekten hoşlanırız, ama kuşkusuz ona egemen değiliz. Gaz, toz ve yaklaşık 400 milyon güneşten oluşan Samanyolu’nun uzak bir köşesindeki sarmal kolunda bizim güneşimiz yer alır ve bilebildiğimiz kadarıyla donuk, can sıkıcı, sıradan bir yıldızdır. Samanyolu’nun merkezi çevresinde 250 milyon yıl süren yolculuğunda Güneş'e küçük dünyalardan oluşan bir heyet eşlik eder. Bunlardan bazıları gezegen, bazıları uydu, bazıları göktaşı, bazıları da kuyrukluyıldızdır. Biz insanlar, Güneşten sonraki üçüncü sırada yer alan ve adına Dünya dediğimiz küçük bir gezegende yetişip evrilmiş 50 milyar canlı türünden sadece biriyiz. Sistemimizdeki diğer dünyalardan yetmişini incelemek, dördünün de - Ay, Venüs, Mars ve Jüpiter- atmosferine girmek ya da yüzeyine inmek üzere uzay araçları gönderdik. Yani biz de bir efsanenin peşinde uğraş veriyoruz.</p>

  <p class="ciz"></p>

  <p>Kehanet umutsuz bir sanattır. Charles McKay’ın deyişiyle "geleceğin koyu karanlığını delmek için yanıp tutuşmamıza" rağmen bunda pek başardı değiliz. Bilimde en önemli buluşlar çoğunlukla en beklenmedik olanlardır. Bunlar halen bildiklerimizden yaptığımız çıkarımlar değil, tamamen farklı şeylerdir. Bunun nedeni doğanın insanlardan çok daha yaratıcı, usta ve incelikli olmasıdır. O nedenle, bir bakıma, önümüzdeki on yıllarda gökbilimdeki en önemli keşiflerin ne olacağını, yani yaratılış efsanemizin geleceğini tahmin etmeye çalışmak saçmadır. Ama öte yandan, dudak uçuklatacak yeni keşiflerin en azından olası olduğunu gösteren yeni yöntemlerin geliştirilmesi yönünde fark edilir ilerlemeler var.</p>

  <p>Her gökbilimcinin en ilginç dört problem konusunda yaptığı seçim kişisel özelliklerine göre şekillenecektir ve birçoğunun da benden farklı seçimler yapacağına inanıyorum. Benimkiler dışında merak konusu olabilecek sorular şöyle sıralanabilir: Evrenin yüzde 90’ının neden oluştuğu (bunu hâlâ bilmiyoruz); en yakın kara deliğin belirlenmesi; gökadalar arasındaki mesafenin ölçülebilir olduğu, yani gökadaların birbirlerine belli uzaklıklar ve bunların katları kadar mesafede bulunduğu ve ara mesafelerin olmadığı yolundaki garip varsayım; güneş sistemine benzer sistemlerin parça parça yok olduğu gamma ışını patlamalarının içyüzü; evrenin yaşının, içindeki en yaşlı yıldızdan daha küçük olabileceği çelişkisi (Hubble Uzay Teleskopundan alınan verilerle yakın zamanda evrenin yaşının 15 milyar yıl olarak belirlenmesinden sonra çözülmüş olabilir); kuyrukluyıldız örneklerinin Dünya'daki laboratuvarlarda incelenmesi; uzay boşluğunda aminoasit arayışı ve en eski gökadaların yapısı.</p>

  <p>İşte, uzay araştırmaları ve gökbilim çalışmaları için sağlanan fonlarda kısıntıya gidilmemesi koşuluyla (göz ardı edilemeyecek iç karartıcı bir olasılık) çok verimli olabilecek dört soru<a href="../Text/Section0007.xhtml#n11" id="n11d"><sup>[11]</sup></a>:</p>

  <p><span style="font-weight:bold;">1. Mars’ta Hiç Yaşam Oldu mu?</span> Mars gezegeni bugün kupkuru, donmuş bir çöl görünümünde. Ama gezegenin her yerinde, açıkça belli eski akarsu vadileri var. Ayrıca eski göllerin ve belki de okyanusların izleri görünmekte. Yüzeydeki kraterlerin bolluğuna bakarak Mars'ın daha ılıman ve nemli olduğu zamanı kabaca tahmin edebiliriz. (Kullanılan yöntemdeki ölçümde, Ay'daki kraterlerin durumu ile, <span style="font-style:italic;">Apollo</span> astronotlarının Ay’dan getirdiği örneklerdeki elementlerin yarı ömürleri belirlenerek radyoaktif tarihlendirme yapılması esas alınmıştır.) Cevap yaklaşık dört milyar yıl öncedir. Dört milyar yıl öncesiyse, Dünya’da yaşamın gelişmeye başladığı zamana denk gelir. Birbirine yakın bu iki gezegenin çok benzer çevre koşullarına sahip olmaları, buna karşılık yaşamın sadece birinde ortaya çıkması olası mıdır? Ya da yaşam Mars'ta başlamış ve iklimin bilinmeyen bir şekilde değişmesiyle yok mu olmuştur? Yerin altında, günümüze kadar varlığını koruyan bazı yaşam biçimlerinin bulunduğu vahalar ya da barınaklar olabilir mi? Mars böylece önümüze iki temel bilmece koymaktadır: Geçmişte ya da bugün üzerinde yaşam olup olmadığı ve Dünyaya benzeyen bu gezegenin neden kalıcı bir buzul çağına girdiği. Sonuncu soru, yol açacağı sorunların neredeyse hiç farkında olmadan çevresini sürekli bozmakla meşgul bir tür olan biz insanları uygulamada da ilgilendirmektedir.</p>

  <p><span style="font-style:italic;">Viking</span> uzay aracı 1976 yılında Mars’a indiğinde atmosferi incelemiş ve Dünya atmosferinde bulunan gazlardan birçoğunun -örneğin karbon dioksit- orada da bulunduğunu, bizde yoğun olarak bulunan bazı gazlara da -örneğin ozon- orada az miktarda rastlandığını saptamıştı. Ayrıca, moleküllerin tipi yani izotop yapısı belirlenmiş ve bunun Dünya’daki benzer moleküllerden çoğunlukla farklı olduğu görülmüştü. Böylece Mars’ın atmosferinin kendine özel yapısını keşfetmiştik.</p>

  <p>O sıralarda garip bir bulgu ortaya çıkarıldı. Kuzey Kutbu’ndaki buz tabakasında, donmuş karların hemen üzerinde göktaşları bulunmuştu. Bazıları <span style="font-style:italic;">Viking</span>'ten önce, bazıları sonra keşfedilmişti, ama hepsi de <span style="font-style:italic;">Viking</span> seferinden önce, çoğu da on binlerce yıl önce Dünyaya düşmüştü. Kuzey Kutbu’ndaki temiz buz tabakasının üzerinde fark edilmeleri zor olmamıştı. Bu şekilde toplanan göktaşlarının çoğu <span style="font-style:italic;">Apollo</span> programı sıralarında faaliyet gösteren Houston'daki Ay Toplama Laboratuvarı’na götürülmüştü.</p>

  <p>Ancak o günlerde NASA’da araştırmalara ayrılan kaynaklar çok sınırlı olduğu için, yıllar boyu bu göktaşları üzerinde bir ön inceleme bile yapılmamıştı. Bunlardan bazılarının Ay’dan geldiği sonradan anlaşıldı. Bir göktaşı ya da kuyrukluyıldız Ay'a çarparak, buradaki kayalardan parçaları uzaya fırlatmış, bunlardan bazıları da Kuzey Kutbu’na düşmüştü. Göktaşlarının birkaçı da Venüs’ten gelmişti. Bazılarınınsa, minerallerinde Mars atmosferinin izleri bulunduğu için, şaşırtıcı bir şekilde Mars’tan geldiği anlaşılıyordu.</p>

  <p>1995-96 yıllarında NASA Johnson Uzay Uçuşları Merkezi’ndeki bilim adamlarının nihayet incelemeye başladıkları bir göktaşının -ALH84001- Mars’tan geldiği belirlendi. Hiç de olağan dışı görünmeyen bu göktaşı, kahverengimsi bir patatese benziyordu. Yapılan mikrokimyasal incelemede, çoğunlukla polisiklik aromatik hidrokarbon (PAH) olmak üzere bazı organik moleküller bulundu. Bunlar kendi başına çok dikkat çekici değildir. Yapısal olarak, taban döşemelerinde kullanılan altıgen karolara benzerler ve her köşelerinde bir karbon atomu vardır. PAH'ların sıradan göktaşlarında ve yıldızlararası boşluktaki parçacıklarda bulunduğu bilinmekte, ayrıca Jüpiter ve Titan'da da bulunduğu sanılmaktadır. Kesinlikle bir yaşam belirtisi değildirler. Kuzey Kutbu’nda bulunan göktaşındaki PAH'lar taşın iç kesimlerinde daha yoğun bir şekilde dizilmişlerdi. Bu, PAH’ların yeryüzündeki taşlardan (ya da otomobil egzozundan) geçmediğini, o göktaşının içinde bulunduğunu düşündürüyordu. Ancak yine de, çevresel etkilerle kirlenmemiş göktaşlarında PAH’ların bulunması yaşam belirtisi sayılmaz. Göktaşlarında, bazen Dünya’daki yaşamla ilişkilendirilen başka mineraller de bulundu. Ama elde edilen en kışkırtıcı sonuç, bazı bilim adamlarının nanofosil olarak adlandırdıkları şeylerin -Dünya’daki çok küçük bakteri kolonileri gibi birbirine bitişmiş minik kümeler- bulunmasıydı. Peki ama, Dünya’da ve Mars’ta hiç aynı yapıda mineral olmadığını söyleyebilir miyiz? Elimizdeki veriler yeterli mi? Yıllardır, uçan daire iddialarıyla ilgili olarak, olağanüstü iddiaların olağanüstü kanıtlar gerektirdiğini söylemekteyim. Mars’ta yaşamın varlığıyla ilgili bulgularsa henüz yeterince olağanüstü değil.</p>

  <p>Ama bu bir başlangıç. Bize, söz konusu Mars göktaşının öteki özelliklerini işaret ediyor. Diğer Mars göktaşlarını incelemeye yöneltiyor. Antarktika’nın buz tabakasında başka göktaşları aramaya teşvik ediyor. Sadece derinlerde değil, yüzeyde de Mars’tan gelmiş ya da getirilmiş taşlar aramamız gerektiğini düşündürüyor. <span style="font-style:italic;">Viking</span> uzay aracının yaptığı biyolojik deneylerden elde edilen ve bazı bilim adamlarının yaşam belirtisi olduğunu iddia ettikleri sonuçları yeniden değerlendirmemizi gerekli kılıyor. Mars'ta ılıman iklimin ve nemin en son terk ettiği bölgelere uzay aracı gönderilebileceğini düşündürüyor. Yepyeni bir Mars ekobiyolojisi biliminin oluşmasına yol açıyor.</p>

  <p>Eğer şansımız yaver gider de Mars'ta basit bir mikrop olsun bulursak, o zaman her birinde yaşamın aynı erken çağda oluştuğu iki yakın gezegenin varlığı gibi harika bir durumla karşı karşıyayız demektir. Ama belki de yaşam her ikisinde de bağımsız olarak ortaya çıkmamış, göktaşı çarpmasıyla bir dünyadan diğerine taşınmıştır. Bulunan yaşam biçimlerinin organik kimyasını ve morfolojisini karşılaştırarak bunu değerlendirebiliriz. Belki de yaşam bu dünyalardan sadece birinde başladı ve her ikisinde ayrı ayrı evrim geçirdi. O zaman, milyarlarca yıllık birbirinden bağımsız bir evrimle, başka hiçbir şekilde mümkün olmayacak bir biyolojik zenginlikle karşı karşıya olacağız.</p>

  <p>Eğer daha şanslı olursak, gerçekten bağımsız yaşam biçimleri bulacağız. Peki, bunların da genetik kodları nükleik asit temeline mi dayanıyor olacak? Enzim katalizleri proteinlere mi dayalı olacak? Nasıl bir genetik kodları olacak? Bu soruların cevapları ne olursa olsun, kazanan biyoloji bilimi olacaktır. Ve sonuç ne olursa olsun, bu bize, yaşamın birçok bilim adamının sandığından çok daha yaygın olabileceğini düşündürecektir.</p>

  <p>Bu sorulara cevap bulabilmek için gerekli altyapıyı hazırlamak üzere, gelecek on yıl içinde Mars’a robot uydular, yüzeye inecek araçlar, gezici araçlar, yüzeyin altında araştırma yapacak delici aygıtlar gönderilmesi için birçok ülkede yoğun hazırlıklar yapılıyor. Belki 2005 yılında, Mars’ın yüzeyinden ve yeraltından örnekler getirecek bir robot aracın seferi gerçekleşebilir.</p>

  <p><span style="font-weight:bold;font-style:italic;">2.</span> <span style="font-weight:bold;">Titan Yaşamın Başlangıcı İçin</span> <span style="font-weight:bold;">Bir Laboratuvar mıdır?</span> Satürn’ün büyük uydusu Titan, Dünya'nınkinden 10 kat yoğun ve büyük ölçüde azot (bizdeki gibi) ve metan (CH<sub>4</sub>) dan oluşan atmosferiyle olağandışı bir dünyadır. Amerika Birleşik Devletleri’nin gönderdiği iki <span style="font-style:italic;">Voyager</span> uzay aracı Titan’ın atmosferinde bazı basit organik moleküller saptadı. Bunlar Dünya’da yaşamın ortaya çıkışıyla ilişkilendirilen karbon temelli bileşiklerdir. Titan donuk, kırmızımsı bir sis tabakasıyla kaplıdır. Bu tabakayla, laboratuvarda oluşturulan Titan atmosferine enerji verildiğinde meydana gelen kızıl-kahverengi katı madde eş özelliklere sahiptir. Bu maddenin neden oluştuğunu incelediğimizde, Dünya’daki yaşamın temel yapıtaşlarından birçoğunu içerdiğini görmekteyiz. Titan Güneş’ten çok uzak olduğu için, eğer üzerinde su varsa, donmuş olmalıdır. Bu yüzden, yaşamın başlangıcında onun Dünya’nın henüz tamamlanmamış bir benzeri olduğunu düşünebilirsiniz. Ancak zaman zaman meydana gelen kuyrukluyıldız çarpmaları yüzeyi eritebilir ve Titan üzerinde herhangi bir yerin, 4,5 milyon yıllık tarihi boyunca aşağı yukarı bin yıl kadar su altında kalmış olduğu ileri sürülebilir. 2004 yılında, <span style="font-style:italic;">Cassini</span> adlı bir NASA uzay aracı, Satürn sistemine ulaşacak. Ardından, Avrupa Uzay Ajansı tarafından yapılan <span style="font-style:italic;">Huygens</span> sonda aracı <span style="font-style:italic;">Cassini</span>'den ayrılarak <span style="font-style:italic;">Titan'</span>ın gizemli yüzeyine inmek üzere yavaşça atmosfere gömülecek. O zaman, Titan'ın yaşam yolunda ne kadar ilerlediğini öğrenebileceğiz.</p>

  <p><span style="font-weight:bold;">3. Dünya'dan Başka Yerlerde de Akıllı Canlılar Var mı?</span> Radyo dalgaları ışık hızıyla yol alır. Hiçbir şey daha hızlı değildir. Uygun bir frekansla, uzay boşluğundan ve gezegenlerin atmosferlerinden kolayca geçer. Eğer Dünya’daki en büyük radyo/radar teleskopuyla başka bir yıldızın gezegenindeki eşdeğer bir teleskop birbirlerini görebiliyor olsalardı, aralarında binlerce ışık yılı mesafe olmasına rağmen yine de birbirlerini duyabilirlerdi. İşte bu nedenle, elimizdeki radyo teleskopları kullanılarak bize mesaj gönderen olup olmadığı araştırılıyor. Şimdiye kadar kesin bir şey bulamadık, ama boşuna umutlandıran "olaylar"la karşılaştık. Alınan bazı sinyaller, Dünya dışında zeki canlıların varlığını gösteren tüm ölçütlere uyuyor, biri dışında: Teleskopu birkaç dakika, ay ya da yıl sonra aynı yere çevirdiğinizde, daha önce alınan sinyal bir daha asla gelmiyor. Arama programının henüz başlangıcındayız. Kapsamlı bir araştırma için 15-20 yıla ihtiyaç var. Eğer Dünya dışında da akıllı yaratıkların var olduğu bulunursa, evrenle ve kendimizle ilgili görüşlerimiz kökten değişebilir. Ama eğer uzun ve sistemli bir arama sonunda hiçbir şey bulamazsak, Dünya’daki yaşamın ne kadar benzersiz ve değerli olduğunu anlamış oluruz. Her iki durumda da bu araştırmayı yapılmaya değer buluyorum.</p>

  <p><span style="font-weight:bold;">4.Evren Nasıl Oluştu ve Akıbeti Nedir?</span> Şaşırtıcı bir şekilde, çağdaş astrofizik bilimi tüm evrenin doğuşu, yapısı ve kaderiyle ilgili temel bir kavrayışın eşiğinde bulunuyor. Evren genişliyor, bütün gökadalar Hubble akışı olarak adlandırılan bir hareketle birbirinden uzaklaşıyor. Bu, evrenin başlangıcında -ya da en azından şimdiki vücut buluşunda- müthiş bir patlamanın olduğuna işaret eden üç temel kanıttan biri. Dünyanın kütleçekimi havaya fırlatılan bir taşı geri çekecek kadar güçlüdür, ama çekimden kurtulma hızıyla yol alan bir roketi geri döndürecek kadar güçlü değildir. Evrende de durum böyledir. Eğer evrende çok fazla miktarda madde varsa tüm bu maddenin kütleçekimi genişlemeyi yavaşlatıp durduracaktır. Böylece, genişleyen Evren, sönen evrene dönüşecektir. Öte yandan eğer evrende yeterli madde yoksa, genişleme sonsuz devam edecektir. Evrendeki bilinen maddelerin dökümü, genişlemeyi yavaşlatmak için yeterli değildir. Ancak ışık saçmadıkları için varlıklarını belli etmeyen ve böylece gökbilimcilerin işini kolaylaştırmayan karanlık maddelerin çok sayıda olabileceğini düşündüren sebepler vardır. Eğer evrenin genişlemesinin geçici olduğu, sonunda bunun yerini daralan bir evrene bırakacağı ortaya çıkarsa bu, evrenin sonsuz sayıda genişleme ve daralma yaşadığı ve sonsuz yaşta olduğu olasılığını gündeme getirecektir. Sonsuz yaşlı bir evren içinse yaratılışa gerek yoktur, çünkü hep var olmuştur. Öte yandan, eğer genişlemeyi tersine çevirmeye yetecek kadar madde yoksa, bu durum evrenin yoktan var olduğu düşüncesine uygun düşecektir. Bunlar, her kültürün şöyle ya da böyle cevap bulmaya çalıştığı derin ve zor sorulardır. Ne var ki, sorulardan bazılarının cevabını bulma umudu gerçek anlamda ancak zamanımızda ortaya çıkmıştır. Bu da tahminler ve öykülerle değil, gerçek, tekrarlanabilir, doğrulanabilir gözlemlerle yapılacaktır.</p>

  <p class="ciz"></p>

  <p>Bu dört konuda da, önümüzdeki 10 ya da 20 yılda çok şaşırtıcı buluşlar yapılması olasılığının akla yatkın bir beklenti olduğunu düşünüyorum. Günümüz gökbiliminde bunların yerine konabilecek başka birçok soru olduğunu tekrarlamak istiyorum. Ama eminim ki en şaşırtıcı buluşlar, bugünkü aklımızla öngöremediklerimiz olacaktır.</p>

  <h2 id="sigil_toc_id_1">6<br />
  Ne Kadar Çok Güneş,<br />
  Ne Kadar Çok Dünya</h2>

  <p class="alinti">Evrenin muhteşem büyüklüğü ne kadar olağanüstü ve şaşırtıcı bir düzen içinde! Ne kadar çok güneş, ne kadar çok dünya...!</p>

  <p class="alinti"><b style="font-style:normal;">Christiaan Huygens</b><br />
  <span>Gezegenler, Üzerlerinde Yaşayanlar ve<br />
  Ürettikleriyle İlgili Yeni Varsayımlar</span> (1670 civarı)</p>

  <p>1995 yılı Aralık ayında, Jüpiter'in yörüngesindeki <span style="font-style:italic;">Galileo</span> uzay aracından ayrılan bir sonda aracı gezegenin fırtınalı, bulanık atmosferine girerek ölümcül alevlere gömüldü. Yol boyunca elde ettiği bulguları radyo sinyalleriyle bize ulaştırmıştı. Daha önce gönderilen dört uzay aracı da Jüpiterin önünden geçerken gezegeni incelemişlerdi. Gezegen, yerdeki ve uzaydaki teleskoplarla da incelenmişti. Temelde taş ve metalden oluşan Dünyadan farklı olarak Jüpiter, ağırlıklı olarak hidrojen ve helyumdan meydana gelmiştir. O kadar büyüktür ki, içine bin tane Dünya sığabilir. Derinliklerinde atmosfer basıncı o kadar yüksektir ki, atomların elektronları dışarı fırlar ve hidrojen sıcak bir metale dönüşür. Jüpiter’in Güneş’ten aldığından iki kat fazla enerjiyi dışarı vermesinin nedeninin de bu durum olduğu düşünülmektedir. <span style="font-style:italic;">Galileo</span> sonda aracını ulaştığı en dip noktada şiddetle sarsan rüzgârlar da muhtemelen güneş ışığından değil, iç kesimin derinliklerinden gelen enerjiden kaynaklanmaktadır. Jüpiter’in merkezinde Dünya’nın kütlesinden kat kat büyük bir taş ve demir kütlesi, çevresinde de muazzam bir hidrojen ve helyum okyanusu var gibidir. Bırakın taştan çekirdeğe ulaşmayı, bu metalik hidrojeni ziyaret etmek bile önümüzdeki yüzyıllar hatta bin yıllar boyunca insanoğlunun yetenekleri dışında kalacaktır.</p>

  <p>Jüpiter’in iç kesimlerinde basınç o kadar yüksektir ki, burada yaşam olabileceğini düşünmek -bizdekinden çok farklı biçimde de olsa- zordur. Benim de aralarında bulunduğum bazı bilim adamları, sadece eğlenmek için, Jüpiter gibi bir gezegenin atmosferinde Dünya’nın okyanuslarındaki mikroplar ve balıklar benzeri bir ekolojinin nasıl gelişebileceğini kurgulamaya çalıştı. Böylesi çevre şartlarında yaşamın ortaya çıkışı zor olabilir, ama biliyoruz ki göktaşı ve kuyrukluyıldız çarpmalarıyla yüzeydeki maddeler bir dünyadan diğerine taşınabilmektedir ve Dünyanın erken çağlarında meydana gelen çarpmalarda da gezegenimizden Jüpiter’e ilkel yaşam biçimleri taşınmış olabilir. Tabii bu düşünce yalnızca bir kurgudur.</p>

  <p>Jüpiter’in Güneş'ten uzaklığı yaklaşık 5 astronomi birimidir. Bir astronomi birimi (AU), Dünya’nın Güneş'e olan uzaklığı, yani 150 milyon kilometredir. Jüpiter'in muazzam atmosferindeki iç ısı ve sera etkisi olmasaydı, buradaki sıcaklık sıfırın altında 160° dolayında olurdu. Jüpiter’in uydularındaki yüzey sıcaklığı da yaklaşık olarak bu kadardır ve yaşam için çok çok soğuktur.</p>

  <p>Jüpiter’le Güneş sistemindeki öteki gezegenlerin çoğu, sanki bir plaktaki ya da kompakt disk üzerindeki yivleri izler gibi aynı düzlemde dönerler. Bunun sebebi ne olabilir? Yörünge düzlemleri neden değişik açılarda değildir? Kütleçekiminin gezegenleri nasıl hareket ettirdiğini ilk kavrayan kişi olan matematik dehası Isaac Newton, yörünge düzlemlerinde fazla bir eğim olmamasını hayretle karşılamış ve bundan Tanrı’nın, Güneş sistemini yaratırken bütün gezegenleri aynı düzlemde yörüngeye yerleştirdiği sonucunu çıkarmıştır.</p>

  <p>Ne var ki, Laplace Markisi matematikçi Pierre Simon ve daha sonra da ünlü düşünür Immanuel Kant, bu durumun ilahi bir müdahaleye başvurmadan nasıl meydana gelmiş olabileceğini keşfettiler. Ne gariptir ki, bunu yaparken Newton’un keşfettiği fizik yasalarını temel almışlardı. Kant-Laplace varsayımını kısaca şöyle anlatabiliriz: Yıldızların arasında, yavaşça dönen düzensiz bir gaz ve toz bulutu düşünün. Buna benzer birçok bulut bulunmaktadır. Eğer yoğunluk yeterince fazlaysa, bulutun çeşitli kesimlerinin birbirine göre kütleçekimi içteki düzensiz hareketi bastıracak ve bulut büzüşmeye başlayacaktır. Bunu yaparken de kollarını kavuşturarak kendi çevresinde dönen bir buz patenci gibi daha hızlı dönecektir. Bu hızlı devinim bulutun, dönüş ekseni boyunca çöküşünü geciktirmeyecek, ancak dönüş düzlemindeki daralmayı yavaşlatacaktır. Böylece başlangıçta düzgün bir şekli olmayan bulut yassı bir diske dönüşecektir. Bu nedenle de diskin içinden oluşan gezegenlerin hepsi kabaca aynı düzlem üzerinde yörüngeye oturacaklardır. Görüyoruz ki, doğa üstü bir müdahaleye gerek olmadan fizik yasalarıyla durum açıklanabilmektedir.</p>

  <p>Ne var ki, gezegenler oluşmadan önce böylesi disk benzeri bir bulutun var olduğunu varsaymakla, başka yıldızların çevresinde benzer diskleri gerçekten görerek bu varsayımı doğrulamak aynı şey değildir. Samanyolu’na benzeyen başka sarmal gökadalar keşfedildiği zaman Kant, bunların varsayılan gezegen oluşumu öncesi diskler olduğunu ve gezegenlerin kökeniyle ilgili "nebula (bulutsu) varsayımı"nın böylece kanıtlandığını düşünmüştür. <span style="font-style:italic;">(nebula</span> yunanca bulut sözcüğünden gelmektedir.) Ancak bu sarmal oluşumların, yıldızlar ve gezegenlerin yakın çevredeki doğum alanları değil, yıldızlarla dolu uzak gökadalar olduğu anlaşıldı. Yıldızları çevreleyen diskleri bulmaksa kolay olmadı.</p>

  <p>Bulutsu varsayımının doğrulanması, yörüngedeki gözlem istasyonları da dahil, yeni olanaklar kullanılarak ancak bir yüzyılı aşkın bir zaman sonra gerçekleşebildi. Bizim güneşimizin 4-5 milyar yıl önceki haline benzeyen genç yıldızlara baktığımızda, yarıdan çoğunun gaz ve tozdan oluşan yassı disklerle çevrili olduğunu görüyoruz. Birçoğunda, yıldıza yakın bölgelerde, sanki gezegenler gezegenler arası maddeleri yutarak henüz oluşmuş gibi, toz ve gaz bulunmadığı görülmektedir. Bu kesin bir kanıt sayılmasa da, bizimkine benzer yıldızlara her zaman olmasa bile sıklıkla gezegenlerin eşlik ettiğini düşündürüyor. Böylesi buluşlar Samanyolu'ndaki olası gezegen sayısının en azından milyarlarla ifade edilebileceğini gösteriyor.</p>

  <p>Başka gezegenlerin gerçekten saptanabilmesine gelince... Yıldızların çok uzakta olduğunu -en yakını neredeyse bir milyon AU uzaklıkta- ve görünür ışıkta sadece yansımayla parladıklarını biliyoruz. Ancak sahip olduğumuz teknoloji de dev sıçramalarla gelişiyor. Yakın yıldızların çevresinde, görünür ışıkta değilse bile belki kızılötesi ışıkta, en azından Jüpiter’in büyük kuzenlerini saptayamaz mıyız?</p>

  <p>Son birkaç yıldır, insanlık tarihinin artık başka yıldızların gezegenlerini belirleyebildiğimiz yeni bir çağına girmiş bulunuyoruz. Kesin olarak saptanan ilk gezegen sistemi umulmadık bir yıldızın çevresinde oluşmuş: B 1257+12. Bu, bir zamanlar Güneş’ten daha yoğunken dev bir süpernova patlamasıyla sönen bir yıldızdan arta kalan ve hızla dönen bir nötron yıldızıdır. Manyetik alanı elektronları tutarak onları belli şeritler üzerinde hareket etmeye zorluyor ve böylece bir işaret feneri gibi, gezegenlerarası boşluğa bir radyo ışını demeti gönderilmesine neden oluyor. Rastlantı eseri bu ışın demeti her 0.0062185319388187 saniyede bir Dünyaya çarpıyor. İşte bu nedenle B 1257+12 pulsar<a href="../Text/Section0007.xhtml#n12" id="n12d"><sup>[12]</sup></a> olarak adlandırılıyor. Devir süresi şaşırtıcı ölçüde sabit... Yapılan hassas ölçümlerle, Penn State Üniversitesi’nden Alex Wolszczan "oynamalar” -son birkaç basamakta ufak düzensizlikler- saptadı. Bunların sebebi ne olabilirdi? Nötron yıldızındaki depremler ya da başka olaylar olabilir miydi? Yıllar boyunca, bu basamaklardaki sayıların, tam da B 1257+12'nin çevresinde gezegenler olması durumunda beklenebileceği gibi, hafifçe bir o tarafa, bir bu tarafa çekildiği görüldü. Öylesine kesin bir sayısal uyum vardı ki bundan zorunlu olarak şu sonuç çıkıyor: Wolszczan Güneş sistemi dışındaki ilk gezegenleri keşfetmişti. Dahası, bunlar Jüpiter kadar büyük gezegenler de değildir. İkisi muhtemelen Dünya’dan biraz daha büyüktü ve yörüngelerinin kendi yıldızlarına olan uzaklığı Dünya’nın Güneş'e olan uzaklığından (1 AU) çok farklı değildi. Bu gezegenlerde yaşam olmasını bekleyebilir miyiz? Ne yazık ki, nötron yıldızından fırlayan yüklü parçacıkların sağanağı, Dünyaya benzeyen bu gezegenlerde sıcaklığı suyun kaynama noktasının çok üzerine çıkaracaktır. 1300 ışık yılı uzaklıktaki bu sistemi yakın bir gelecekte ziyaret edemeyeceğiz. Bu gezegenler pulsarı meydana getiren süpernova patlamasından önce de var mıydılar, yoksa patlamanın döküntülerinden mi oluştular; bunu henüz bilmiyoruz.</p>

  <p>Wolszczan’ın çığır açan buluşundan kısa süre sonra, başka yıldızların -bu kez Güneş'e benzeyen sıradan yıldızların- çevresinde dönen gezegensi kütleler keşfedildi (çoğu San Francisco State Üniversitesi'nden Geoff Marcy ve Paul Butler tarafından bulundu). Bu buluşlarda, farklı ve uygulanması çok daha zor olan bir teknik kullanıldı. Gezegenler, yalcın yıldızların tayflarındaki dönemsel değişimleri gözlemleyen klasik optik teleskoplarla keşfedildi. Bir yıldızın bize doğru yaklaşıp daha sonra uzaklaştığı, tayf çizgilerinin dalga boyundaki değişikliklerden belirlenebilir. Buna Doppler etkisi denir ve otomobil bize yaklaşırken ve uzaklaşırken korna sesinin frekansında meydana gelen değişikliğe benzer. Bu durumda da, görünmeyen bir kütle yıldızı çekiyor gibidir. Ve yine yıldızın gözlemlenen hafif devresel hareketleriyle, o yıldızın yakınında bir gezegen olması durumunda beklenebileceklerin niceliksel örtüşmesi sonucu, görünmeyen bir dünya keşfedilmiştir.</p>

  <p>Doppler etkisi yaratan bu gezegenler, Kanatlıat, Başak ve Büyükayı takımyıldızlarında yer alan, sırasıyla Pegasi 51, Virginis 70 ve Ursae Majoris 47’dir. 1996 yılında, Yengeç takımyıldızlarındaki Cancri 55 yıldızının yörüngesinde de Tau Bootis ve Upsilon Andromedae adı verilen gezegenler bulunmuştur. Ursae Majoris 47’yle Virginis 70 ilkbahar gecelerinde çıplak gözle görülebilir. Yıldızların ölçeklerinde birbirlerine çok yakındırlar. Bu gezegenlerin kütleleri Jüpiter'den biraz daha küçük ve Jüpiter’in birkaç katı olmak üzere değişmektedir. En şaşırtıcı olansa yıldızlarına çok yakın bulunmalarıdır: Pegasi 51 yıldıza 0,05 AU, Ursae Majoris ise 2 AU'dan biraz fazla uzaklıktadır. Bu sistemlerde henüz keşfedilmemiş, Dünyaya benzer daha küçük gezegenler de bulunabilir. Ancak bunların sıralanışı bizimki gibi değildir.</p>

  <p>Bizim Güneş sistemimizde Dünya gibi küçük gezegenler içte, Jüpiter gibi büyük gezegenlerse dışta yer alır. Sözünü ettiğimiz dört yıldızın çevresindeyse, Jüpiter büyüklüğündeki gezegenlerin içte olduğu sanılmaktadır. Bunun nasıl olabileceğini şu anda kimse bilmiyor. Bunların gerçekten, dışta hidrojen ve helyumdan oluşan kalın bir atmosfer, daha içerde metal hidrojen, en içte de Dünyaya benzeyen bir çekirdekten meydana gelmiş Jüpiter benzeri gezegenler olup olmadığını da bilmiyoruz. Ama, yıldızlarına bu kadar yakın mesafedeki Jüpiter benzeri gezegenlerin atmosferlerinin buharlaşıp uçmayacağını biliyoruz. Bu gezegenlerin, kendi güneş sistemlerinin dış sınırlarında oluşup daha sonra bir şekilde daha yakın bir konuma kaymış olmaları olası görünmüyor. Ancak belki, ilk oluşan büyük gezegenlerden bazıları, bulutsu içindeki gazların hızlarını yavaşlatması üzerine sarmal bir döngüyle içlere ilerlemiş olabilir. Uzmanların çoğu, yıldızın bu kadar yakınında Jüpiter benzeri bir gezegenin oluşamayacağına inanmaktadır.</p>

  <p>Peki, neden? Jüpiter’in oluşumuyla ilgili genel kanı şöyledir: Bulutsu diskin, sıcaklığın çok düşük olduğu dış kesimlerinde, Güneş sisteminin dış kısımlarındaki kuyrukluyıldızlara ve donmuş uydulara benzeyen buz ve taş kümeleri oluşmuştur. Bu donmuş dünyacıklar düşük hızla çarpışarak birbiriyle birleşmiş ve giderek, bulutsudaki hidrojen ve helyum gazlarını kendi kütleçekimleriyle toplayabilecek kadar büyümüşler, böylece içten dışa doğru bir Jüpiter oluşturmuşlardır. Buna karşılık, yıldıza daha yakın bölgelerde bulutsudaki sıcaklıkların donarak yoğunlaşmaya imkân vermeyecek kadar yüksek olduğu ve bu yüzden sürecin tamamlanamayacağı düşünülmektedir. Ama acaba bazı bulutsu disklerde sıcaklık, yıldıza çok yakın bölgelerde bile suyun donma noktasının altında olabilir mi, bunu merak ediyorum.</p>

  <p>Bir pulsar yıldızının yörüngesinde Dünya büyüklüğünde gezegenlerin, Güneş benzeri yıldızların çevresinde de Jüpiter kadar kütleye sahip dört yeni gezegenin bulunması, kendi güneş sistemimizin bir örnek olamayacağını ortaya koyuyor. Bu bilgi, gezegen sistemleriyle ilgili genel bir kuram oluşturma umudumuz için anahtar niteliği taşıyor. Çünkü böyle bir kuram artık farklı gezegen sistemlerini kapsamına almak zorundadır.</p>

  <p>Kısa bir süre önce, astrometri adı verilen bir teknikle, bizim güneşimize çok yakın bir yıldız olan Lalande 21185’in çevresinde iki, hatta belki üç Dünya benzeri gezegen saptandı. Burada da yıldızın devinimi yıllarca hassas bir biçimde gözlemlendi ve yörüngedeki olası gezegenlerden kaynaklanacak sapmalar dikkatle izlendi. Lalande 21185’in dairesel ya da eliptik yörüngelerindeki sapmalar gezegenlerin varlığını belirlememize imkân sağladı. Böylece bizimkine benzeyen ya da en azından bir ölçüde benzer bir gezegen sistemi bulundu. Diyebiliriz ki, çevremizdeki uzay boşluğunda en az iki, belki de daha çok farklı türde gezegen sistemi bulunmaktadır.</p>

  <p>Jüpiter'e benzeyen gezegenler üzerindeki yaşam olasılığına gelince, bunun bizim Jüpiterimizden daha fazla olduğunu söyleyemeyiz. Buna karşılık, öteki Jüpiterlerin bizimkinin çevresinde dönen 16 uyduya benzer uyduları bulunması daha olası görünmektedir. Yörüngesinde döndükleri dev dünyalar gibi bu uydular da sistemin yıldızına yakın oldukları için, sıcaklıkları -özellikle Virginis 70’in- yaşam için elverişli olabilir. Bize 35-40 ışık yılı uzaklıkta olan bu dünyalar, bir gün onlara çok hızlı uzay araçları gönderme hayalleri kurabileceğimiz kadar yakındırlar. Gönderecekleri verileri tabii ancak çocuklarımız alabilecektir.</p>

  <p>Öte yandan çeşitli yeni teknikler de geliştirilmektedir. Önümüzdeki yıllarda kullanıma sunulabilecek pulsar ölçerler, yıldızların ışınsal hızlarının Doppler ölçümleri, yere ya da uzaya yerleştirilecek interferometreler, Dünya atmosferindeki türbülanstan etkilenmeyen yerde konuşlanmış teleskoplar, uzaktaki kütlelerin kütleçekimsel mercek etkisi kullanılarak yapılacak yer temelli gözlemler ve gezegenlerinden biri önünden geçerken yıldızın kararmasının uzaydan çok hassas biçimde ölçümü gibi teknikler önemli sonuçlar verebilir. Artık onlara eşlik eden uyduları aramak için yakınımızdaki binlerce yıldızı inceleme imkânına kavuşmak üzereyiz. Bana öyle geliyor ki, gelecek on yıllarda uçsuz bucaksız Samanyolu Gökadası'nda bize yakın en azından yüzlerce başka gezegen sistemi -ve belki de okyanuslar, oksijen içeren atmosferler ve harikulade yaşamın belli belirsiz işaretleriyle bezeli birkaç küçük mavi dünya- hakkında bilgi sahibi olabileceğiz.</p>
</body>
</html>
