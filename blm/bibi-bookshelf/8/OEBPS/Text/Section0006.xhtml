<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>1<br />
  Milyarlarca ve Milyarlarca</h2>

  <p class="alinti">Kum taneciklerinin sayıya, gelmeyecek kadar sonsuz olduğunu düşünenler vardır. Bazıları ise sayılabilseler bile, bilinen hiçbir sayının bunun için yeterli büyüklükte olmadığına inanır. Ama ben size sadece Dünyayı değil evreni de doldurup taşıracak kadar çok miktarda kum taneciğini simgeleyen sayılar göstermeye çalışacağım.</p>

  <p style="text-align: right;"><span style="font-weight:bold;">Arkhimedes (MÖ 287-212)</span></p>

  <p style="text-align: right;"><span style="font-style:italic;">Kum Sayıcı</span></p>

  <p><br /></p>

  <p><br /></p>

  <p><br /></p>

  <p><br /></p>

  <p>Ben bunu hiç söylemedim. Doğru söylüyorum. Ha, evrende belki de 100 milyar gökada ve 10 milyar trilyon yıldız olabileceğini söyledim. Kozmos hakkında konuşurken büyük sayılar kullanmamak kolay değil. Çok sayıda kişinin izlediği <span style="font-style:italic;">Cosmos</span> adlı televizyon dizisinde de birçok kez "milyar" sözcüğünü kullandım. Ama hiçbir zaman "milyarlarca ve milyarlarca" demedim. Bir kere böyle bir ifade çok belirsiz. "Milyarlarca ve milyarlarca" kaç milyar eder? Birkaç milyar mı? Yirmi milyar mı? Yüz milyar mı? Yani "milyarlarca ve milyarlarca" çok muğlak bir söz. Televizyon dizisini gözden geçirip güncelleştirdiğimizde kontrol ettim ve emin oldum ki, biç böyle bir şey dememişim.</p>

  <p>Ama bunu asıl söyleyen <span style="font-style:italic;">Tonight Show</span> adlı programına yıllar boyunca neredeyse otuz kez katıldığım Johnny Carson idi. Kadife ceket, balıkçı yaka kazak giyip kafasına da paspasa benzer bir şeyi peruk gibi takarak beni taklit ediyordu. Geceyarısı televizyonda “milyarlarca ve milyarlarca" diye söylenerek dolaşan bir çeşit benzerimi yaratmıştı. Kendi kafasına göre hareket ederek, dostlarımın ve meslektaşlarımın ertesi gün bana hemen yetiştirecekleri şeyler söyleyen hayali bir benzerimin varlığı beni biraz tedirgin ediyordu. (Halinden pek belli olmasa da kendisi ciddi bir amatör gökbilimci olan Carson, benzerime çoğu zaman gerçek bilimsel konuşmalar yaptırırdı.)</p>

  <p>Hayret verici bir şekilde bu “milyarlarca ve milyarlarca" ifadesi çok tuttu. İnsanların kulağına hoş geliyordu. Bugün bile sokakta, uçakta ya da bir eğlencede biri yanıma yaklaşıp mahçup bir ifadeyle kendisi için “milyarlarca ve milyarlarca” dememi isteyebiliyor.</p>

  <p>"Biliyorsunuz ben aslında bunu hiç söylemedim” diyorum onlara.</p>

  <p>“Olsun” diye cevap veriyorlar. "Siz yine de söyleyin.”</p>

  <p>Aynı şekilde, Sherlock Holmes hiçbir zaman (en azından Arthur Conan Doyle'un kitaplarında) "çok basit sevgili Watson” dememiş; Jimmy Cagney hiç "seni gidi pis fare" diye konuşmamış; Humphrey Bogart da hiç "tekrar çal Sam” dememiş. Ama demiş kadar olmuşlar, çünkü bu özgünlüğü şüpheli sözcükler giderek daha sağlam bir şekilde popüler kültüre yerleşmiş.</p>

  <p>Pek akıllıca olmayan bu basit sözcüklere bilgisayar dergilerinde (örneğin “Carl Sagan'ın deyişiyle bunun için milyarlarca ve milyarlarca bit gerekir” şeklinde), gazetelerin ekonomi köşelerinde, profesyonel sporcuların ücretleriyle ilgili tartışmalarda vb. hâlâ benden alıntı yapılarak yer veriliyor.</p>

  <p>Bir süre, çocukça bir alınganlıkla bu sözcükleri sarfetmekten ya da yazmaktan kaçındım. Ama artık bunun üstesinden geldim. İşte kayıtlara geçsin diye söylüyorum, herkes duysun:</p>

  <p>“Milyarlarca ve milyarlarca.”</p>

  <p>Nedir "milyarlarca ve milyarlarca’yı bu kadar popüler kılan? Eskiden büyük sayılar söz konusu olduğunda akla “milyon” gelirdi. Çok zenginler milyonerdi. Hazreti İsa zamanında Dünya'nın nüfusu belki 250 milyon kadardı. 1787 yılındaki Anayasa Konvansiyonu sırasında Amerika’nın nüfusu dört milyondu. II. Dünya Savaşı'nın başladığı yıllara gelindiğinde bu sayı 132 milyona çıkmıştı. Dünya ile Güneş arasındaki uzaklık 150 milyon kilometredir. I. Dünya Savaşı'nda yaklaşık 40 milyon, II. Dünya Savaşında 60 milyon insan öldü. Bir yılda (kolayca doğrulanabileceği gibi) 31,7 milyon saniye vardır. 1980’li yılların sonunda bütün dünyadaki nükleer silahların toplam patlayıcı gücü 1 milyon Hiroşima’yı yok edecek düzeydeydi. Birçok konuda ve uzun zaman “milyon" en büyük sayı demekti.</p>

  <p>Ama zaman değişti. Artık dünyada milyarderlerin sözü geçiyor -üstelik sadece enflasyon yüzünden değil. Dünya’nın yaşı 4,6 milyar olarak belirlendi. Dünya nüfusu 6 milyara dayandı. Her yeni doğum günü, Güneş’in çevresinde bir milyar kilometre daha yol aldığımız anlamına geliyor (Dünya’nın Güneş’in çevresinde dönüş hızı <span style="font-style:italic;">Voyager</span> uzay araçlarının hızından çok daha fazla.) B-2 bombardıman uçaklarının dördü 1 milyar dolar ediyor. (Bazılarına göre 2, hatta 4 milyar dolar.) Amerika Birleşik Devletleri’nin yıllık savunma bütçesi, örtülü harcamalar da hesaba katıldığında, 300 milyar doların üzerinde. Amerika Birleşik Devletleriyle Rusya arasında olası bir topyekün nükleer savaşın ilk anda yol açacağı can kaybı bir milyar kişi olarak tahmin ediliyor. Birkaç santimetrede yan yana dizilmiş bir milyar atom var. Ve bunların ötesinde milyarlarca yıldız ve gökada...</p>

  <p>1980 yılında, televizyon dizisi <span style="font-style:italic;">Cosmos</span> ilk gösterildiğinde, insanlar milyarlardan söz etmeye artık hazırdı. Milyonun değeri düşmüş, modası geçmiş ve zavallılaşmıştı. Aslında iki sözcük İngilizcede birbirine o kadar benziyor ki, aradaki farkı belirginleştirmek için ciddi bir çaba harcamak gerekiyor.<a href="../Text/Section0007.xhtml#n1" id="n1d"><sup>[1]</sup></a> Bu yüzden <span style="font-style:italic;">Cosmos</span> dizisinde “milyarlar”ı öylesine güçlü bir vurguyla söyledim ki bazıları bunu tuhaf bir aksan ya da konuşma bozukluğu olarak değerlendirdiler. Öncülüğünü televizyon sunucularının yaptığı diğer seçenek olan "billions, 'b' ile" demek ise daha elverişsiz görünüyordu.</p>

  <p>Anlatılan bir fıkraya göre, planetoryumda konferans vermekte olan bir konuşmacı dinleyicilere, 5 milyar yıl sonra Güneş'in şişerek kırmızı bir dev haline geleceğini, Merkür ve Venüs gezegenlerini, hatta belki Dünya'yı da yutacağını söylemiş. Daha sonra kaygılı bir dinleyici konuşmacıyı yakalayarak şu soruyu sormuş:</p>

  <p>“Afedersiniz hocam, siz Güneş’in beş milyar yıl sonra Dünyayı yutup yakacağını söylediniz değil mi?”</p>

  <p>“Evet, aşağı yukarı öyle”</p>

  <p>“Tanrıya şükür! Bir an 5 milyon dediğinizi sandım da.”</p>

  <p>Dünyanın sonunun nasıl geleceği ilginç olsa da, 5 milyon yıl ya da 5 milyar yıl sonra olması yaşamlarımızı pek fazla etkilemeyecektir. Ancak, milyonlarla milyarlar arasındaki fark, devletlerin bütçeleri, dünya nüfusu ve nükleer savaştaki kayıplar gibi konularda çok daha hayati önem taşır.</p>

  <p>"Milyarlarca ve milyarlarca"nın cazibesi henüz tamamen kaybolmamış olsa da, bu sayının da artık bir ölçüde küçük çaplı, dar görüşlü ve modası geçmiş sayılma yolunda olduğunu söyleyebiliriz. Artık ufukta, hatta daha da yakında çok daha moda bir sayı var <span style="font-style:italic;">Trilyon</span> bizi teslim almak üzere.</p>

  <p>Dünyadaki toplam askeri harcamalar yılda bir trilyon dolara neredeyse ulaşmış bulunuyor. Gelişmekte olan ülkelerin batılı bankalara olan toplam borcu 2 trilyon dolara yaklaşıyor (1970 yılında 60 milyar dolardı). Amerika Birleşik Devletleri’nin yıllık bütçesi de 2. trilyon dolara yaklaşmakta. ABD’nin ulusal borcu ise 5 trilyon dolar civarında. Reagan döneminde önerilen, teknik açıdan tartışmalı Yıldız Savaşları Projesi'nin maliyetinin 1 trilyon dolarla 2 trilyon dolar arasında olacağı tahmin edilmişti. Dünyadaki tüm bitkilerin ağırlığı bir trilyon ton tutuyor. Yıldızlarla trilyonlar arasında ise doğal bir akrabalık var: Güneş sistemimizle ona en yakın yıldız olan Alfa Erboğa arasındaki uzaklık 40 trilyon kilometre.</p>

  <p>Günlük yaşamda milyon, milyar ve trilyonun birbirine karıştırılmasına hâlâ yaygın olarak rastlanıyor. Hafta geçmiyor ki televizyon haberlerinde böyle bir karışıklık yaşanmasın (genellikle milyonla milyar karıştırılıyor). Bu yüzden, ayrımı ortaya koymak için kısa bir açıklama yapmamı umarım hoş görürsünüz: Bir milyon, bin tane bin yani bir ve altı sıfırdır. Bir milyar, bin tane milyon yani bir ve dokuz sıfırdan oluşur. Bir trilyon ise bin tane milyardır (ya da milyon tane milyon) ve birin ardından 12 sıfır gelir.</p>

  <p>Amerika'daki uygulama budur. İngiltere'de ise uzun bir süre "milyar" Amerika'daki "trilyon" yerine kullanıldı. İngilizler -anlaşılabilir bir şekilde- milyarı belirtmek için "bin milyon" diyordu. Avrupa’da milyar için kullanılan sözcük "milliard"dı. Çocukluğumdan beri yapmayı sürdürdüğüm pul koleksiyonumda, Almanya’nın 1923 yılındaki yüksek enflasyon günlerinden kalma, üzerinde "50 milliarden" yazılı damgasız bir posta pulum var. Yani o zaman bir mektup postalamak için 50 trilyon mark gerekiyordu. (O zamanlar insanlar fırına ya da manava giderken paraları el arabasıyla taşıyorlardı.) Ancak günümüzde Amerika Birleşik Devletleri’nin dünya üzerindeki etkisi yüzünden bu farklı uygulamalardan vazgeçilmeye başlanmış ve "milliard" hemen hemen kaybolmuş bulunuyor.</p>

  <p>Üzerinde tartışılan büyük sayının hangisi olduğunu kesin olarak belirlemenin bir yolu da, birden sonra gelen sıfırları saymaktır. Ama eğer çok sıfır varsa bu iş zor olabilir. Her üç sıfırın ardından virgül koymamızın ya da boşluk bırakmamızın nedeni de budur. Böylece trilyon 1,000,000,000,000 ya da 1 000 000 000 000 olarak yazılır (Avrupa’da virgül yerine nokta konur.)<a href="../Text/Section0007.xhtml#n2" id="n2d"><sup>[2]</sup></a> Trilyondan büyük sayılarda kaç grup sıfır olduğunu saymanız gerekir. Büyük bir sayıdan söz ederken, doğrudan birin ardından kaç sıfır geldiğini söylersek işimiz çok daha kolay olur.</p>

  <p>Pratik insanlar olan bilim adamları ve matematikçiler de işte bunu yapmışlardır. Buna üstel gösterim denir.</p>

  <div><img alt="" src="../Images/main-3.jpg" /></div>

  <div><img alt="" src="../Images/main-4.jpg" /></div>

  <div><img alt="" src="../Images/main-5.jpg" /></div>

  <p>Önce 10 sayısı, sonra bunun sağına ve üstüne birden sonra kaç sıfır geldiğini belirten küçük bir sayı yazılır: 10<sup>6</sup>= 1.000.000; 10<sup>9</sup>= 1.000.000.000; 10<sup>12</sup>=1.000.000.000.000 vb. Bu küçük yazılmış sayılara üs ya da kuvvet denir. Örneğin 10<sup>9</sup> “onun dokuzuncu kuvveti”ya da “on üssü dokuz” olarak tanımlanır. (10<sup>2</sup> ve 10<sup>3</sup> ise “onun karesi” ve “onun küpü” olarak okunur). “Kuvvetinde” sözcüğü -tıpkı "parametre" ve diğer bazı bilimsel ve matematiksel terimler gibi-günlük konuşma diline yerleşmekte; ama anlamı giderek belirsizleşmekte ve çarpıtılmaktadır.</p>

  <p>Sağladığı kesinliğin yanı sıra üstel gösterimin harika bir yararı daha var; Herhangi iki sayıyı, sadece üsleri toplayarak çarpabilirsiniz. Böylece 1000 x 1.000.000.000 işlemini, 10<sup>3</sup> x 10<sup>9</sup> = 10<sup>12</sup> olarak da ifade edebiliriz. Büyük rakamlardan örnek verirsek: Eğer ortalama bir gökadada 10<sup>11</sup> yıldız varsa ve gökadaların sayısı da 10<sup>11</sup> ise, evrende 10<sup>22</sup> yıldız var demektir.</p>

  <p>Ne var ki üstel gösterime, (kavrayışımızı zorlaştırmak değil, kolaylaştırmalarına rağmen) matematikle arası iyi olmayanlar ve 10<sup>9</sup>’u 109 olarak yazmakta ısrar eden dizgiciler hâlâ direniş göstermektedirler.</p>

  <p>Büyük sayıların ilk altısının kendi adları vardır. Bu bölümde çerçeve içinde gösterilen bu sayıların her biri bir öncekinden 1000 kat büyüktür. Trilyonun üzerindeki adlar hemen hemen hiç kullanılmazlar. Eğer her saniye bir sayıyı söyleyerek gece gündüz durmadan sayarsanız, birden bir milyona kadar saymanız bir haftadan uzun sürecektir. Bir milyarı saymak ise yaşamınızın yarısını alacaktır. Evrenin yaşı kadar zamanınız bile olsa, kentilyonna kadar saymayı başaramazsınız.</p>

  <p>Üstel gösterimi bir kez öğrendiğinizde, çok büyük sayılarla kolaylıkla uğraşabilirsiniz. Örneğin, bir çay kaşığı topraktaki mikropların kabaca sayısı (10<sup>8</sup>); dünyanın bütün kumsallarındaki kum taneciklerinin sayısı (tahminen 10<sup>20</sup>); Dünya’daki canlıların sayısı (10<sup>29</sup>), Dünya'daki tüm canlıların atom sayısı (10<sup>41</sup>); Güneş'teki atom çekirdeklerinin sayısı (10<sup>57</sup>) ya da evrendeki temel parçacıkların (elektron, proton, nötronlar) sayısı (10<sup>80</sup>) gibi. Bu demek değildir ki, bir milyar ya da bir kentilyon nesneyi zihnimizde canlandırabiliriz; bunu kimse yapamaz. Ama üstel gösterim yöntemiyle bu sayıları düşünebilir ve onlarla hesap yapabiliriz. Bu da, işe sıfırdan başlayan ve çevresindekileri ancak parmak hesabıyla sayabilen kendi kendini yetiştirmiş insanoğlu için azımsanacak bir şey değildir.</p>

  <div style="border: 1px solid black;">
    <p style="text-align: center;"><b>BÜYÜK SAYILAR</b></p>

    <table border="0">
      <tr>
        <td>
          <p><span style="font-style:italic;">Ad<br />
          (ABD)</span></p>
        </td>

        <td>
          <p><span style="font-style:italic;">Sayı<br />
          Yazılışı</span></p>
        </td>

        <td>
          <p><span style="font-style:italic;">Sayı<br />
          Bilimsel Gösterim</span></p>
        </td>

        <td>
          <p style="margin-left:1em;"><span style="font-style:italic;">0'dan başlayarak bu sayıya kadar saymak için gereken zaman (saniyede bir ve aralıksız sayarak)</span></p>
        </td>
      </tr>

      <tr>
        <td></td>
      </tr>

      <tr>
        <td>
          <p>Bir</p>
        </td>

        <td>
          <p>1</p>
        </td>

        <td>
          <p>10<sup>0</sup></p>
        </td>

        <td>
          <p>1 saniye</p>
        </td>
      </tr>

      <tr>
        <td>
          <p>Bin</p>
        </td>

        <td>
          <p>1000</p>
        </td>

        <td>
          <p>10<sup>3</sup></p>
        </td>

        <td>
          <p>17 dakika</p>
        </td>
      </tr>

      <tr>
        <td>
          <p>Milyon</p>
        </td>

        <td>
          <p>1.000.000</p>
        </td>

        <td>
          <p>10<sup>6</sup></p>
        </td>

        <td>
          <p>12 gün</p>
        </td>
      </tr>

      <tr>
        <td>
          <p>Milyar</p>
        </td>

        <td>
          <p>1.000.000.000</p>
        </td>

        <td>
          <p>10<sup>9</sup></p>
        </td>

        <td>
          <p>32 yıl</p>
        </td>
      </tr>

      <tr>
        <td>
          <p>Trilyon</p>
        </td>

        <td>
          <p>1.000.000.000.000</p>
        </td>

        <td>
          <p>10<sup>12</sup></p>
        </td>

        <td>
          <p>32.000 yıl (Dünya’da uygarlığın tarihinden daha uzun)</p>
        </td>
      </tr>

      <tr>
        <td>
          <p>Katrilyon</p>
        </td>

        <td>
          <p>1.000.000.000.000.000</p>
        </td>

        <td>
          <p>10<sup>15</sup></p>
        </td>

        <td>
          <p>32 milyon yıl (Dünya’da insanın var olduğu süreden daha uzun)</p>
        </td>
      </tr>

      <tr>
        <td>
          <p>Kentilyon</p>
        </td>

        <td>
          <p>1.000.000.000.000.000.000</p>
        </td>

        <td>
          <p>10<sup>18</sup></p>
        </td>

        <td>
          <p>32 milyar yıl (evrenin yaşından daha çok)</p>
        </td>
      </tr>
    </table>

    <p>Daha büyük sayılar da şöyle: sekstilyon (10<sup>21</sup>), septilyon (10<sup>14</sup>), oktilyon (10<sup>27</sup>), nönilyon (10<sup>30</sup>), desilyon (10<sup>33</sup>). Dünya’nın kütlesel ağırlığı 6 oktilyon gramdır.</p>
    <hr />

    <p>Bilimsel yani üstel gösterim sözcüklerle de ifade edilir. Örneğin bir elektronun çapı bir femtometredir (10<sup>-15</sup> m), sarı ışığın dalga boyu yarım mikrometredir (0,5 μm), insan gözü milimetrenin onda biri (10<sup>-4</sup>) m) kadar bir böceği ancak görebilir, Dünya’nın çapı 6300 kilometredir. (6300 km = 6,3 Mm); bir dağın ağırlığı 100 petagram olabilir (100 pg = 10<sup>17</sup>g). Bu öneklerin tam listesi şöyle:</p>

    <table border="0" style="margin-left:auto" width="90%">
      <tr>
        <td>
          <p>atto-</p>
        </td>

        <td>
          <p>a</p>
        </td>

        <td>
          <p>10<sup>-18</sup></p>
        </td>

        <td>
          <p>deka-</p>
        </td>

        <td>
          <p>-</p>
        </td>

        <td>
          <p>10<sup>1</sup></p>
        </td>
      </tr>

      <tr>
        <td>
          <p>Femto-</p>
        </td>

        <td>
          <p>f</p>
        </td>

        <td>
          <p>10<sup>15</sup></p>
        </td>

        <td>
          <p>hekto-</p>
        </td>

        <td>
          <p>-</p>
        </td>

        <td>
          <p>10<sup>2</sup></p>
        </td>
      </tr>

      <tr>
        <td>
          <p>piko-</p>
        </td>

        <td>
          <p>P</p>
        </td>

        <td>
          <p>10<sup>-12</sup></p>
        </td>

        <td>
          <p>kilo-</p>
        </td>

        <td>
          <p>k</p>
        </td>

        <td>
          <p>10<sup>3</sup></p>
        </td>
      </tr>

      <tr>
        <td>
          <p>nano-</p>
        </td>

        <td>
          <p>n</p>
        </td>

        <td>
          <p>10<sup>-9</sup></p>
        </td>

        <td>
          <p>mega-</p>
        </td>

        <td>
          <p>M</p>
        </td>

        <td>
          <p><span style="font-style:italic;">10<sup>6</sup></span></p>
        </td>
      </tr>

      <tr>
        <td>
          <p>mikro-</p>
        </td>

        <td>
          <p>P</p>
        </td>

        <td>
          <p>10<sup>-6</sup></p>
        </td>

        <td>
          <p>giga</p>
        </td>

        <td>
          <p>G</p>
        </td>

        <td>
          <p>10<sup>9</sup></p>
        </td>
      </tr>

      <tr>
        <td>
          <p>mili-</p>
        </td>

        <td>
          <p>m</p>
        </td>

        <td>
          <p>10<sup>-3</sup></p>
        </td>

        <td>
          <p>tera-</p>
        </td>

        <td>
          <p>T</p>
        </td>

        <td>
          <p>10<sup>12</sup></p>
        </td>
      </tr>

      <tr>
        <td>
          <p>santi-</p>
        </td>

        <td>
          <p>c</p>
        </td>

        <td>
          <p>10<sup>-2</sup></p>
        </td>

        <td>
          <p>peta-</p>
        </td>

        <td>
          <p>P</p>
        </td>

        <td>
          <p>10<sup>15</sup></p>
        </td>
      </tr>

      <tr>
        <td>
          <p>desi-</p>
        </td>

        <td>
          <p>d</p>
        </td>

        <td>
          <p>10<sup>-1</sup></p>
        </td>

        <td>
          <p>exa-</p>
        </td>

        <td>
          <p>E</p>
        </td>

        <td>
          <p>10<sup>18</sup></p>
        </td>
      </tr>
    </table>
  </div>

  <p>Çok büyük sayılar modern bilimin temel ve önemli bir parçasıdır. Ancak onların bizim zamanımızda keşfedildiği izlenimini de yaratmak istemem.</p>

  <p>Hint aritmetiği uzun zamandan beri büyük sayı demektir. Günümüzde Hint gazetelerinde <span style="font-style:italic;">Iakh</span> ya da <span style="font-style:italic;">crore rupi</span> olarak belirtilen para cezalarına ya da harcamalara kolaylıkla rastlayabilirsiniz. Sistem şöyle: das=10, san=100, hazar=1000, lakh=l0<sup>5</sup>, crore=10<sup>7</sup>, arahb=10<sup>9</sup>, carahb=10<sup>11</sup>, nie=10<sup>13</sup>, padham = 10<sup>15</sup> ve sankh=10<sup>17</sup>. Avrupalılar uygarlıklarını yok etmeden önce, eski çağlarda Meksika'da yaşayan Mayalar yaptıkları zaman çizelgesiyle, Avrupalıların Dünya'nın birkaç bin yıl önce yaratıldığı yolundaki inancına gölge düşürmüşlerdi. Quintana Roo’daki yıkık Coba anıtlarında, Mayaların evrenin yaşını 10<sup>29</sup> olarak tahmin ettiklerini gösteren yazıtlar vardır. Hindularsa evrenin en son vücut buluşunda 8,6 x 10<sup>9</sup> yaşında olduğunu kabul ederlerdi, ki bu da neredeyse tam isabetti. MÖ 3. yüzyılda yaşamış Sicilyalı matematikçi Arkhimedes de <span style="font-style:italic;">Kum Sayıcı</span> adlı kitabında, tüm evreni kaplayacak kum taneciklerinin sayısını 10<sup>63</sup> olarak hesaplamıştı. Yani gerçekten büyük meseleler söz konusu olduğunda, milyarlarca ve milyarlarca o zamanlar için bile ufak sayıydı.</p>
</body>
</html>
