<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>12<br />
  Tuzaktan Kurtulmak</h2>

  <p class="alinti">Kendisine hiçbir şey olmayacağına inanan kimse korkmaz... Korkuyu, kendilerine bir şey olabileceğine inananlar hisseder... İnsanlar çok zengin olduklarında ya da öyle olduklarını sandıklarında ve bu yüzden küstah, kibirli ve pervasızken, buna inanmazlar. (Ama eğer) belirsizliğin acısını hissedecek olurlarsa, az da olsa bir kurtuluş beklentisi olmalıdır.</p>

  <p style="text-align: right;">Aristoteles (MÖ 384 - 322)<br />
  <span style="font-style:italic;">Konuşma Sanatı,</span> 1382<sup>b</sup> 29</p>

  <p style="text-align: right;"><br /></p>

  <p style="text-align: right;"><br /></p>

  <p>Ne yapmalıyız? Atmosfere bugün bırakacağımız karbon dioksit onlarca yıl orada kalacağı için, öteki bazı gazların küresel ısınmaya yaptığı katkı daha çabuk azaltılabildiği halde teknolojik alanda özdenetime yönelik önemli çabalar bile bir sonraki kuşaktan önce işe yaramayacaktır. Kısa vadeli hafifletici önlemlerle uzun vadeli çözümleri, ikisi de gerekli olduğu halde birbirinden ayırt etmeliyiz. Sera etkisi yapan gazları ve başka kirletici maddeleri daha az üreten yeni bir enerji ekonomisine, dünya çapında aşamalı olarak mümkün olduğunca çabuk geçmeliyiz. Ne var ki “mümkün olduğunca çabuk” en az on yıllar alacaktır ve biz de bu zaman içinde, geçişin dünyanın toplumsal ve ekonomik dokusunu mümkün olduğu kadar az etkilemesine ve bu yüzden yaşam standartlarının düşmemesine özen göstererek, zararı hafifletmeliyiz. Tek sorun, bizim mi bunalımı yöneteceğimiz, yoksa onun mu bizi yöneteceğidir.</p>

  <p>1995 yılında Gallup tarafından yapılan bir kamuoyu yoklamasına göre, neredeyse her üç Amerikalıdan ikisi kendisini çevreci olarak tanımlıyor ve ekonomik büyümeye karşı çevrenin korunmasına öncelik veriyor. Çoğunluk, eğer çevre korumasına ayrılacaksa, vergi artışına razı olacağını söylüyor. Yine de bunların gerçekleşmesi mümkün olmayabilir. Sanayi sektörünün kazanılmış çıkarları öylesine güçlü, tüketicilerin direnişiyse o kadar zayıf olabilir ki, vakit çok geç olmadan alışılmış davranışlar değiştirilemeyebilir, ya da fosil yakıtların kullanılmadığı bir uygarlığa geçiş, zaten parçalanmış durumdaki dünya ekonomisini, bir kaos yaratacak şekilde etkileyebilir. Açıkçası, yolumuzu dikkatle seçmeliyiz. Duruma ayak uydurma doğal bir eğilimdir: “Bu bilinmeyen bir konu, ihtiyatlı olmamız gerekmez mi?” diyebiliriz. Ama öngörülen iklim değişikliğiyle ilgili haritalara baktığımızda duruma ayak uyduramayacağımızı, ayak sürümenin çılgınlık olacağını anlarız.</p>

  <p>Dünyada havaya en fazla CO<sub>2</sub> yayan ülke Amerika Birleşik Devletleri’dir. ikinci en büyük CO<sub>2</sub> yayıcıları Rusya ve eski Sovyet Cumhuriyetleri’dir. Üçüncü sırada, eğer hepsini aynı grupta birleştirirsek, gelişmekte olan ülkeler gelir. Bu da çok önemli bir olgudur. Çünkü sorunun sadece teknolojik açıdan gelişmiş ülkelere özgü olmadığını gösterir. Tarımda anız yakılması, ısınmada odun ateşi kullanılması ve benzeri uygulamalarla, gelişmekte olan ülkeler de küresel ısınmaya önemli katkıda bulunuyor. Ayrıca bu ülkeler dünyada en hızlı nüfus artış hızına sahip. Bu ülkeler Japonya, Pasifik Hilali ve Batı’nın yaşam düzeyine ulaşamasalar bile, sorunun giderek büyüyen bir parçasını oluşturacaklar. Suç ortaklığı sıralamasında daha sonra Batı Avrupa, Çin ve nihayet dünyada yakıtı en verimli kullanan ülkelerden biri olan Japonya geliyor. Tekrarlarsak, küresel ısınmanın nedeni dünya çapında olduğuna göre, bulunacak çözüm de öyle olmak zorunda.</p>

  <p>Sorunu temelinden çözmeye girişmek için yapılması gereken değişikliklerin boyutu, özellikle de sadece kendi görev süreleri içinde kendilerine yarar sağlayacak şeyleri yapmaya istekli bazı politikacılar için yılgınlık vericidir. Eğer durumu iyileştirmek için gerekli olan çalışmalar 2, 4 ya da 6 yıllık programlarda toplanabilirse politikacılar daha destekleyici olacaktır; çünkü bir dahaki seçimlere kadar bunun siyasi meyvelerini toplayabileceklerdir. Ama meyvelerin, politikacılar iktidardan düştükten, hatta bu dünyadan göçtükten sonra toplanabileceği 20, 40 ya da 60 yıllık programlar siyasal açıdan çok cazip değildir.</p>

  <div><img alt="" src="../Images/main-18.jpg" /></div>

  <p class="ralt">Kömür, petrol ve doğalgaz kullanımından kaynaklanan<br />
  SERA ETKİSİ ISINMASI<br />
  küresel çevreyi tehlikeye atabilir.</p>

  <p>Tabii ki biz de gereksiz, aptalca ya da tehlikeli bir iş yaptığımızı büyük bir bedel ödeyerek keşfetmek üzere, Kroizos gibi konuyu iyi anlamadan, aceleyle işe koyulmamalıyız. Ancak daha da sorumsuzca bir davranış kapıya dayanmış olan felaketi umursamamak ve safça kendiliğinden geçip gideceğini ummak olacaktır. Sorunun ciddiyetine uygun, ancak durumu olduğundan. daha vahim sanmış olmamız halinde de mahvımıza yol açmayacak -örneğin, <span style="font-style:italic;">deus ex machina</span> bir negatif etki-tepki- orta yol bir politika oluşturamaz mıyız?</p>

  <p>Diyelim ki bir köprü ya da gökdelen tasarımı yapıyoruz. Alışılmış yöntem, olası zorlamaları çok aşan felaket boyutundaki sorunlara dayanıklı bir yapı talep etmek ve inşaatı böyle yapmaktır. Neden? Çünkü köprünün ya da gökdelenin çökmesinin sonuçları o kadar ciddidir ki, bunun olmayacağından emin olmalıyız. Çok sağlam güvencelere ihtiyaç duyarız. Bana göre aynı yaklaşım yerel, bölgesel ve küresel çevre sorunları karşısında da benimsenmelidir. Daha önce söylediğim gibi, işte bu noktada büyük direniş vardır. Bunun bir nedeni devlet ve sanayiden büyük miktarda kaynak sağlamalarının istenmesidir. Bu yüzden, küresel ısınmayı ciddiye almama çabaları artarak devam edecektir. Ama para sağlam köprü yapmak ve güvenli gökdelen dikmek için de gereklidir. Bu, büyük inşaat yapmanın maliyetinin olağan bir parçası olarak kabul edilir. Kestirmeden giden ve gerekli önlemleri almayan mimarlarla mühendisler, paralarını akla yatkın olmayan olasılıklar için boşa harcamayan uyanık işadamları olarak değerlendirilmezler. Suçlu kabul edilirler. Köprülerle gökdelenlerin ayakta durmasını güvenceye alan yasalar vardır. Çok daha ciddi etkileri olabilecek çevre konularında da yasalar ve ahlaki sınırlar olması gerekmez mi?</p>

  <p class="ciz"></p>

  <p>Şimdi, iklim değişikliği sorununun nasıl ele alınabileceği konusunda bazı uygulanabilir öneriler sunmak istiyorum. Bunların, kuşkusuz hepsinin değil ama çok sayıda uzmanın ortak görüşünü temsil ettiğine inanıyorum. Bu önlemler sadece bir başlangıç ve sorunu hafifletmeye yönelik bir girişim; ancak yeterince ciddi. Küresel ısınmayı önlemek ve Dünya'nın iklimini daha önceki durumuna, diyelim ki 1960'lı yıllara geri döndürmek çok daha güç olacaktır. Öneriler başka bir açıdan da tutarlı; hepsinin de, küresel ısınmadan bağımsız olarak, uygulanması için çok iyi nedenler var.</p>

  <p>Çok çeşitli izleme yöntemlerini kullanarak Güneş'i, atmosferi, bulutları, yeri ve okyanusları uzaydan, uçaklardan, gemilerden, yerden gözlemleyebilir ve şimdiki belirsizliği azaltabiliriz. Etki-tepki döngülerini belirleyebilir, bölgesel kirlilik oluşumları ve bunların etkilerini gözleyebilir, ormanların seyrekleşmesini ve çöllerin genişlemesini izleyebilir, kutup çemberindeki buzlar, buzullar ve okyanuslardaki su düzeyini gözlemleyebilir, volkanik serpintinin yayılmasını ve bunun iklim üzerindeki sonuçlarını görebilir ve Dünyaya ulaşan güneş ışığı miktarındaki değişiklikleri inceleyebiliriz. Çevreyi incelemek ve korumak için daha önce hiç böylesine güçlü araçlarımız olmamıştı. Birçok ülkenin uzay araçları bu konuda görev almaya hazırlanırken, elimizdeki en önemli araç NASA'nın Dünyaya Yolculuk projesinin bir parçası olan robotik Dünya Gözlem Sistemi'dir.</p>

  <p>Sera etkisi yapan gazlar atmosfere karıştığında, Dünya’nın iklimi anında tepki vermez. Tam etkinin üçte ikisinin hissedilebilmesi için yaklaşık bir yüzyıl geçmesi gerekir. Bu yüzden CO<sub>2</sub> ve öteki gazların yayılımına hemen yarın son versek bile sera etkisi en azından gelecek yüzyılın sonuna kadar artarak devam edecektir. Bu da sorunla ilgili bir "bekle-gör” yaklaşımına güvenmemek için güçlü bir sebeptir. Çünkü böyle bir politika çok tehlikeli olabilir.</p>

  <p>1973-1979 yılları arasındaki petrol krizi sırasında tüketimi kısmak için vergileri artırmış, daha küçük otomobiller üretmiş, hız sınırlarını aşağıya çekmiştik. Şimdi petrol bolluğu var ve biz vergileri indirdik, otomobilleri büyüttük ve hız sınırlamalarını yükselttik. Bu davranışta uzun vadeli düşünme yeteneğinden eser yok.</p>

  <p>Sera etkisinin daha da artmasını önlemek için, dünya fosil yakıtlara olan bağımlılığını en az yarı yarıya azaltmalıdır. Kısa vadede, henüz fosil yakıtlara bağımlı durumdayken bunları çok daha verimli kullanabiliriz. Dünya nüfusunun yüzde beşini barındıran Amerika Birleşik Devletleri, dünyada üretilen toplam enerjinin yaklaşık yüzde 25’ini kullanmaktadır. Amerika’daki CO<sub>2</sub> üretiminin neredeyse üçte biri otomobillerden kaynaklanmaktadır. Otomobiliniz her yıl kendi ağırlığından daha fazla CO<sub>2</sub> üretir. Hiç kuşku yok ki, eğer bir litre benzinle daha çok yol yapabilirsek atmosfere daha az karbon dioksit bırakırız. Neredeyse bütün uzmanlar yakıt verimliliğinde büyük gelişmeler sağlanmasının mümkün olduğunu kabul etmektedir. Çevreci olduğunu söyleyen bizler, yaklaşık 4 litre benzinle sadece 32 kilometre gidebilen otomobillere neden rıza gösteriyoruz? Eğer yaklaşık 4 litre benzinle 64 kilometre gidebilirsek, havaya bunun yarısı kadar; 128 kilometre gidebilirsek dörtte biri kadar CO<sub>2</sub> karıştırmış olacağız. Bu, kısa vadeli kâr maksimizasyonu ile, çevreye verilen zararın uzun vadede hafifletilebilmesi arasında ortaya çıkan çatışmanın tipik bir örneğidir.</p>

  <p>Detroit’teki otomotiv sanayicileri, yakıt verimliliği sağlayan otomobilleri kimsenin almayacağını söylüyordu. Bu otomobiller daha küçük ve dolayısıyla daha tehlikeli olacaktı; (hız sınırlamalarını aşacak kadar hızlı gidebilmelerine rağmen) kalkışta çabuk hızlanamayacaklardı ve daha pahalıya mal olacaklardı. 1990'1ı yılların ortalarında Amerikalıların su gibi benzin yakan otomobil ve kamyonları daha çok ve daha yüksek hız yaparak kullandıkları da bir gerçektir. Bunun sebebi bir ölçüde, petrolün çok ucuz olmasıdır. Bu yüzden Amerikan otomobil sanayisi, anlamlı bir değişikliğe karşı mücadele etti ve hâlâ da dolaylı yollardan mücadele etmeye devam ediyor. Örneğin 1990 yılında, Detroit’in büyük baskısı sonucunda, Amerikan otomobillerinin yakıt verimliliğinde önemli iyileştirmeler getirecek bir yasa tasarısı Senato'da (kıl payı) reddedildi. 1995-96 yıllarında da, yakıt verimliliği konusunda uygulanmakta olan bazı kurallar yumuşatıldı.</p>

  <p>Ancak otomobilleri küçültmek ille de şart olmadığı gibi küçük otomobilleri güvenli kılmanın da yolları vardır: Yeni darbe emici gövdeler, toz gibi dağılan ya da fırlayan parçalar, birbirine geçme parçalardan oluşan bir yapı ve her koltuk için hava yastığı gibi. Testosteron hormonunun çılgınlığıyla gaza basan delikanlılar dışında, birkaç saniye içinde hız sınırını aşma gücümüzü kullanmayarak ne kaybederiz ve bunun karşılığında ne kazanırız? Bugün yollarda bir galon benzinle 80 km ya da daha çok giden ve kalkışta çabuk hızlanan otomobiller var. Bu otomobiller daha pahalı olabilir, ama benzinden tasarruf ettiği de kesin: Amerikan hükümetinin tahminlerine göre, sadece üç yıl içinde ek maliyeti telafi edeceklerdir. Bu tür otomobilleri kimsenin satın almayacağı iddiasına gelince; bu, Amerikan halkının zekâsını ve çevre bilincini -ve de haklı bir dava için kullanılabilecek reklamın gücünü- hafife almak olur.</p>

  <p>Sürücülere, can güvenliğini sağlamak için sürücü belgesi zorunlu kılınmış, hız sınırları ve başka birçok kural konmuştur. Otomobiller potansiyel bir tehlike olarak görüldüğü içindir ki hükümetler bunların imalatı, bakımı ve kullanımıyla ilgili bazı sınırlamalar getirmişlerdir. Küresel ısınmanın önemini kavradığımızda bu daha da gerekli hale gelir. Küresel uygarlığımızdan yarar sağladık, şimdi de onu korumak için davranışımızı biraz değiştirmemiz gerekmez mi?</p>

  <p>Güvenli, hızlı, yakıtı verimli kullanan, temiz, sera etkisine karşı güvenilir yeni sınıf otomobillerin tasarımlanması yeni teknolojileri de teşvik edecek ve teknolojik yenilikten yana olanlara büyük paralar kazandıracaktır. Amerikan otomobil sanayiinin önündeki en büyük tehlike, değişime çok uzun süre direnmesi halinde, ihtiyaç duyulan yeni teknolojinin yabancı rakiplerce sağlanması ve patentlenmesidir. Detroit’in, sera etkisine karşı güvenilir yeni otomobiller geliştirmek için özel bir nedeni vardır: Hayatta kalmak. Bu bir ideoloji ya da siyasi önyargı sorunu değildir. Benim inancıma göre, sorun doğrudan sera etkisinin yol açtığı ısınmadan kaynaklanmaktadır.</p>

  <p>Detroit merkezli üç büyük otomobil üreticisi firma -federal hükümetin de dürtüklemesi ve kısmen finanse etmesiyle- ağır bir tempoyla ama işbirliği yaparak, yaklaşıt 4 litre benzinle 128 kilometre yapacak ya da benzin dışında bir yakıtla çalışan ama eşdeğerde bir otomobil geliştirmeye çalışıyor. Benzinden alınan vergilerin yükseltilmesi halinde, otomotiv sanayicileri üzerindeki yakıtı daha verimli kullanan otomobiller üretmeleri yönündeki baskılar da artacaktır.</p>

  <p>Son zamanlarda bazı davranışlar değişiyor. General Motors Corporation elektrik motoruyla çalışan bir otomobil geliştiriyor. GM Şirket İşleri Başkan Yardımcısı Dennis Minano 1996 yılında şöyle diyordu: “Çevreyle ilgili yönelimlerinizi işinizle bütünleştirmelisiniz. Büyük şirketlerin Amerikasında bunun iş hayatı için iyi bir şey olduğu açıkça görülmeye başlanıyor... Şimdi daha titiz bir piyasa var. İnsanlar sizi, çevre konusunda inisiyatif almanıza ve başarılı olmak için bunu işinizle bütünleştirmenize göre değerlendirecekler, Diyecekler ki, size yeşil diyemiyoruz, ama egzoz gazı emisyonlarınızın düşük olduğunu ve iyi bir geri dönüşüm programına sahip olduğunu söyleyebiliriz. Çevre sorumluluğu taşıdığınızı da...’” Sözel açıdan bu en azından yeni bir şey. Ama ben yaklaşık 4 litre benzinle 128 kilometre yapan, fiyatı makul GM sedanı bekliyorum.</p>

  <p>Elektrikle çalışan otomobil nasıl olur? Fişini prize takarsınız, bataryasını doldurursunuz ve sürersiniz. Kompozityerden oluşan bu otomobillerin en iyileri, bir kez şarj edildiğinde birkaç yüz mil gidebiliyor ve standart darbe testlerinden de geçti. Çevre açısından da kusursuz olmaları isteniyorsa, devasa kurşun ve asitli bataryalarının başka bir şeyle değiştirilmesi gerekir. Çünkü kurşun ölümcül bir zehirdir. Ve tabii ki elektrikli otomobilin hareket etmesini sağlayan akımın da bir yerden elde edilmesi gerekiyor. Eğer bu kömürle çalışan bir elektrik santralıysa, elektrikli otomobil şehirlerde ve karayollarında hava kirliliğinin azaltılmasına ne kadar katkıda bulunursa bulunsun, küresel ısınmayı hafifletmek için hiçbir şey yapmıyor demektir.</p>

  <p>Ekonominin fosil yakıt kullanılan başka sektörlerinde de benzer iyileştirmeler yapılabilir: Kömürle çalışan fabrikalar çok daha verimli hale getirilebilir; büyük devirli sanayi makineleri değişen hızlarda çalışacak şekilde tasarlanabilir; akkor ampuller yerine fluoresan ampullerin kullanımı yaygınlaştırılabilir. Birçok konuda yenilikler, uzun vadede tasarruf sağlayacak ve denizaşırı petrole tehlikeli biçimde bağımlı olmaktan kurtulmamıza yardımcı olacaktır. Yakıt kullanımında verimliliği artırmamız için, küresel ısınmaya ilişkin kaygımızdan tamamen bağımsız sebepler de vardır.</p>

  <p class="ciz"></p>

  <p>Ne var ki, fosil yakıtlardan enerji elde etmedeki verimliliğimizi artırmamız uzun vadede yeterli değildir. Zaman ilerledikçe Dünya'daki insan sayısı ve enerji talebi artacaktır. Fosil yakıtlara alternatif olacak, sera etkisi yapan gazlar üretmeyen, Dünyayı ısıtmayan enerji kaynakları bulamaz mıyız? Çok bilinen böyle bir alternatif, nükleer parçalanmadır (fisyon): Yani fosil yakıtlarda hapsolmuş kimyasal enerjiyi değil de, maddenin içinde saklı nükleer enerjiyi açığa çıkarmak. Nükleer enerjiyle çalışan otomobiller ve uçaklar yoksa da, nükleer gemiler ve nükleer enerji santralları var. Nükleer enerji santrallarından elde edilen elektriğin maliyeti, en uygun koşullarda, kömür ya da akaryakıtla çalışan santrallardan elde edilenlerle aşağı yukarı aynı. Üstelik bu santrallar hiç sera etkisi yapan gaz çıkarmıyorlar. Hem de hiç. Ancak...</p>

  <p>Three Mile Adası ve Çernobil olaylarından bildiğimiz gibi, nükleer enerji santralları tehlikeli şekilde radyoaktivite yayabilir, hatta reaktör çekirdeği eriyebilir. Bu santrallar bir cadı kazanı gibi, kurtulunması gereken ama uzun süre yok olmayan radyoaktif atıklar üretir. Bu “uzun süre” <span style="font-style:italic;">gerçek</span> anlamıyla uzundur. Radyoizotopların çoğunun yarı-ömrü yüzyıllarla bin yıllar arasındadır. Eğer bu atıkları gömmeyi düşünüyorsak, sızıntı yaparak yeraltı sularına karışmayacağından ya da bize başka bir sürpriz yapmayacağından emin olmalıyız. Üstelik sadece birkaç yıllık bir süre için değil, geçmişte güvenilir bir şekilde planlayabildiğimiz en uzak gelecekten de daha uzun bir zaman için... Aksi halde, bizden sonra geleceklere, -enerji üretmek için daha güvenli bir yol bulamadığımız için- onlara bırakacağımız atıkların <span style="font-style:italic;">onların</span> yükü, <span style="font-style:italic;">onların</span> sorunu ve <span style="font-style:italic;">onların</span> tehlikesi olduğunu söylemiş olacağız. (Gerçekten de fosil yakıtlarla ilgili olarak şu anda yaptığımız budur.) Bir sorun daha var: Nükleer enerji santrallarının çoğu, nükleer silah yapımında kullanılabilen uranyum ve plütonyum üretmekte ya da kullanmakladır. Bu yüzden de hukuka uymayan devletler ve terörist gruplar için hep ayartıcı bir özellik taşırlar.</p>

  <div>
    <div><img alt="" src="../Images/main-19.jpg" /></div>
  </div>

  <p class="ralt">NÜKLEER ENERJİ<br />
  sera etkisi yapan gazlar yaymaz,<br />
  ama başka iyi bilinen tehlikeleri vardır.</p>

  <p>Eğer bu sözünü ettiğimiz işletme güvenliği, radyoaktif atıkların tasfiyesi ve silaha dönüştürme konuları çözülmüş olsaydı, nükleer enerji santralları fosil yakıtlar sorununa çözüm -ya da en azından daha iyisini buluncaya kadar Önemli bir ara çözüm, bir geçiş teknolojisi- oluşturabilirdi. Ancak bu şartlar şimdiye kadar tam bir güvenlikle yerine getirilemedi ve bu konudaki beklentiler de pek güçlü değil. Nükleer enerji tesislerinin güvenlik kurallarını ihlale devam etmeleri, bu ihlallerin üzerinin sürekli örtülmesi ve ABD Nükleer Düzenleme Komisyonu’nun (kısmen bütçe kısıtlamaları nedeniyle) kuralları uygulatmada başarısız kalması güven vermiyor. Kanıtlama yükümlülüğü nükleer enerji sektörüne düşüyor. Fransa ve Japonya gibi bazı ülkeler bu kaygılara rağmen büyük ölçüde nükleer enerjiye döndüler. Öte yandan, daha önce nükleer enerjiye izin veren bazı ülkeler, örneğin İsveç, aşamalı olarak bunu tasfiye etmeye karar verdiler.</p>

  <p>Nükleer enerji konusunda kamuoyunda yaygın olan tedirginlik yüzünden Amerika Birleşik Devletleri'nde nükleer enerji santralları inşası için 1973 yılından sonra yapılan anlaşmalar iptal edildi, 1978’den bu yana da yeni sipariş verilmedi. Radyoaktif atıkların depolanması ya da gömülmesi için yapılan yeni yer önerileri, buralarda yaşayanlarca sürekli reddediliyor. Cadı kazanı dolmaya devam ediyor.</p>

  <p>Nükleer enerjinin bir başka çeşidi daha var. Bu, atom çekirdeğinin parçalandığı fisyon değil, birleştirildiği füzyon enerjisi. Füzyon yoluyla enerji üretecek nükleer santrallar ilke olarak -tükenmeyen bir kaynak olan- deniz suyuyla çalışabilirler. Sera etkisi yapan gazlar ve nükleer atık üretmezler, uranyum ve plütonyumla hiçbir ilgileri yoktur. Ama "ilke olarak” böyle olabilmesi yeterli değil. Bizim acelemiz var. Çok büyük çabalar ve çok gelişmiş teknolojiyle şu anda belki de bir füzyon santralının, kullandığından biraz daha fazla enerji üretebileceği noktaya gelmiş bulunuyoruz. Füzyon enerjisinin geleceği, taraftarlarının bile uzun yıllar ticari düzeye gelebileceğini düşünemediği kuramsal, çok büyük, pahalı ileri teknoloji sistemlerine bağlı görünmektedir. Bizim çok fazla zamanımız yok. Ayrıca ilk örnekleri <span style="font-style:italic;">önemli</span> miktarda radyoaktif atık üretebilir. Üstelik bu sistemlerin gelişmekte olan ülkelerin ihtiyaçlarına cevap oluşturabileceğini düşünmek zor.</p>

  <p>Son paragrafta anlattığım olgu sıcak füzyondu. Böyle denmesinin haklı bir nedeni var: Füzyonu gerçekleştirebilmek için maddeleri, Güneş’in iç kesimlerinde olduğu gibi milyonlarca derece veya daha fazla ısıtmamız gerekir. İlk kez 1989 yılında açıklanmış bulunan soğuk füzyon diye bir olgunun da var olduğu iddia ediliyor. Masa üstüne yerleştirilebilen bir aygıta bazı hidrojen türleri, bir miktar paladyum metali koyup elektrik akımı verirsek, girdi olarak kullandığımız enerjiden daha fazlasını, ayrıca nötronlar ve başka nükleer tepkime belirtileri elde edeceğimiz öne sürülüyor. Eğer bu doğruysa, küresel ısınma için ideal bir çözüm olabilir. Tüm dünyada birçok bilimsel araştırma grubu soğuk füzyon konusunu inceledi. Eğer iddiada haklılık payı varsa ödülü tabii ki çok büyük olacaktır. Dünya genelindeki fizikçilerin büyük çoğunlukla vardığı yargı, soğuk füzyonun bir yanılsama ve ölçüm yanlışları karışımı olduğu, uygun kontrol deneylerinden yoksun bulunduğu ve kimyasal tepkimelerin nükleer tepkimelerle karıştırıldığı yolundadır. Ancak çeşitli ülkelerde az sayıda araştırma grubu soğuk füzyonla ilgilenmeye devam ediyor -örneğin Japon hükümeti bu çalışmalara düşük düzeyde de olsa destek veriyor- ve bu tür iddiaların her biri tek tek değerlendirilmelidir.</p>

  <p>Belki de geleceğin enerjisini üretecek, bugün hiç bilinmeyen, ustalıklı ve zekâ ürünü bir teknoloji kapıda bekliyor. Geçmişte de sürprizlerle karşılaştık. Ama bunun için iddiaya girmek çılgınlık olur.</p>

  <p>Gelişmekte olan ülkeler, birçok nedenle, küresel ısınmanın tehlikelerine karşı dirençsiz durumdadırlar. Yeni iklimlere uyum sağlama, tarımda yeni ürünlere geçme, kaybolan ormanları yeniden canlandırma, su baskınlarına karşı setler yapma, kuraklık ve sellere karşı önlem alma imkânları daha azdır. Aynı zamanda fosil yakıtlara da özellikle bağımlı durumdadırlar. Örneğin, dünyanın ikinci büyük kömür yataklarına sahip olan Çin için, katlanarak büyüyen sanayileşme sürecinde fosil yakıtlara güvenmekten daha doğal ne olabilir? Eğer Japonya, Batı Avrupa ve Amerika Birleşik Devletleri'nden temsilciler Pekin’e giderek kömür ve petrol kullanımını sınırlandırmasını isteselerdi, Çin onlara <span style="font-style:italic;">kendi</span> sanayileşme çağlarında böylesi kısıtlamalar uygulamadıklarını hatırlatmaz mıydı? (Ayrıca, 150 ülke tarafından onaylanan, 1992 tarihli İklim Değişikliği Hakkında Rio Çerçeve Sözleşmesi, gelişmekte olan ülkelerin sera etkisi yapan gazların emisyonunu sınırlandırmalarının maliyetinin gelişmiş ülkelerce karşılanmasını öngörmektedir.) Gelişmekte olan ülkelerin fosil yakıtların yerine koyabilecekleri pahalı olmayan, görece düşük teknoloji ürünü enerji kaynaklarına ihtiyacı vardır.</p>

  <p>Eğer fosil yakıtları kullanmayacaksak, çözüm fisyon, füzyon ya da yabancı ve yeni bir teknoloji de değilse, o halde ne yapmalıyız? Amerika Birleşik Devletlerinin eski başkanlarından Jimmy Carter’ın döneminde Beyaz Saray’ın çatısına, güneş enerjisini ısı enerjisine dönüştüren bir aygıt yerleştirilmişti. Dolaşımdaki su, Washington D.C.’de havanın güneşli olduğu günlerde güneş ışığıyla ısınıyor ve Başkanın duşları da dahil olmak üzere Beyaz Saray’ın enerji ihtiyacına -belki yüzde 20 kadar-katkıda bulunuyordu. Güneş'ten doğrudan alınan enerji ne kadar çoksa, yöredeki elektrik trafosundan çekilecek enerji o kadar azalacak, Potomac Nehri yakınındaki trafoya verilen elektriğin üretilmesi için gereken kömür ve petrol de o ölçüde az olacaktır. Çatıdaki aygıt gerekli olan enerjinin çoğunu sağlamıyor, bulutlu günlerde de pek fazla çalışmıyordu. Ama ihtiyaç duyulan şey için ümit verici bir işaretti.</p>

  <p>Başkan Ronald Reagan yönetiminin ilk icraatlarından biri Beyaz Saray'ın çatısındaki güneş enerjisi panellerini sökmek oldu. Bu bir çeşit ideolojik saldırı gibiydi. Tabii ki Beyaz Saray'ın çatısını onarmanın ve her gün fazladan elektrik satın almanın bir maliyeti vardı. Ama anlaşılan sorumlular, elde edilen yararın bu maliyeti aştığına karar vermişti. Peki ama yarar neydi ve kime sağlanmıştı?</p>

  <p>Bunun yanı sıra, fosil yakıtlara ve nükleer enerjiye alternatif bulunması için yapılan çalışmalara federal hükümetçe sağlanan destek yüzde 90 oranında kesildi. Reagan ve Bush'un başkanlıkları sırasında fosil yakıtlar ve nükleer enerji sektörlerine verilen devlet sübvansiyonları (çok büyük oranlarda vergi indirimleri de dahil) yüksek düzeylerde kaldı. Bu sübvansiyonlara 1991 yılındaki Körfez Savaşı'nın da dahil edilebileceğini düşünüyorum. Bu süre içinde, alternatif enerji kaynakları konusunda bazı teknik ilerlemeler sağlanmış olsa da -bunda Amerikan Hükümetinin pek fazla payı olduğunu söyleyemeyeceğiz- gerçekte 12 yıl kaybettik.</p>

  <div><img alt="" src="../Images/main-20.jpg" /></div>

  <p class="ralt">GÜNEŞ ENERJİSİnin<br />
  elektriğe dönüştürülmesi, dünyadaki enerji sorunlarından<br />
  birçoğuna güvenli, umut vaat eden çözümler sunar.</p>

  <p>Sera etkisi yapan gazlar atmosferde hızla toplandığı, etkileri de çok uzun sürdüğü için, ziyan edecek bu kadar zamanımız yoktu. Alternatif enerji kaynaklarına verilen devlet desteği nihayet, az da olsa yeniden artıyor. Beyaz Saray'ın çatısına yeniden güneş enerjisi panelleri yerleştirecek bir başkanın gelmesini hâlâ bekliyorum.</p>

  <p>1970'li yılların sonunda, evlerine güneş enerjisi sistemleri yerleştirenlere vergi indirimi uygulanıyordu. Havanın çoğunlukla bulutlu olduğu yerlerde bile bu indirimden yararlananlar şimdi, enerji dağıtım şirketlerine para ödemeden bol sıcak su kullanıyorlar. Yaptıkları yatırım beş yıl içinde kendini amorti etti. Reagan yönetimiyse bu vergi indirimini kaldırdı.</p>

  <p>Başka alternatif teknolojiler de var. Dünya’nın yaydığı ısı İtalya, İdaho ve Yeni Zelanda'da elektrik üretiminde kullanılıyor. Kaliforniya'daki Altamont Pass'ta 7500 rüzgâr türbininin ürettiği elektrik Pasifik Gaz ve Elektrik Şirketi ne satılıyor. Michigan’daki Traverse City'de tüketiciler, fosil yakıtlarla çalışan elektrik santrallarının yol açtığı çevre kirliliğini önlemek için rüzgâr türbiniyle üretilen elektriğe daha fazla para ödemeyi göze alıyorlar. Bu elektriği kullanmak isteyen başka yöre sakinleri bekleme listesinde. Çevreye olan maliyeti de hesaba katıldığında, rüzgâr enerjisiyle elde edilen elektrik artık kömürle elde edilenden daha ucuz. Amerika Birleşik Devletleri'nde kullanılan elektriğin tamamının ülkenin en rüzgârlı yüzde 10'luk bölümüne -çoğunlukla kırsal kesim ve tarım alanları olmak üzere- geniş aralıklarla yerleştirilecek türbinlerle sağlanabileceği tahmin ediliyor. Bunun dışında, yeşil bitkilerden sağlanan yakıt da (biyokütle yakıtlar) sera etkisini artırmadan petrolün yerini alabilir, çünkü bitkiler yakıta dönüştürülmeden önce havadaki CO<sub>2</sub>'yi almaktadırlar.</p>

  <p>Ancak bana öyle geliyor ki, birçok açıdan güneş ışığının doğrudan ya da dolaylı olarak elektrik enerjisine çevrilmesini geliştirmeli ve desteklemeliyiz. Güneş ışığı sonsuzdur (benim yaşadığım yukarı New York gibi olağanüstü bulutlu yerler dışında), her yerde bulunur, değişen parçaları pek yoktur ve fazla bir bakım da istemez. Üstelik güneş enerjisi ne sera etkisi ne de radyoaktif atık bırakır.</p>

  <p>Yaygın olarak kullanılan bir güneş enerjisi teknolojisi de hidroelektrik santrallardır. Güneş’in sıcaklığıyla buharlaşan su yağmur olarak yüksek yerlere düştüğünde, dağlardan aşağı akan akarsulara karışır ve bir barajla yolu kesilince türbinleri döndürerek elektrik üretir. Ancak gezegenimizde hızlı akan nehirlerin sayısı sınırlıdır ve birçok ülkenin akarsuları enerji ihtiyaçlarını karşılamak için yeterli değildir.</p>

  <p>Günümüzde güneş enerjisiyle çalışan otomobiller uzun mesafe yarışlarına katılmaya başladılar bile. Güneş enerjisi, sudan hidrojen yakıtı elde edilmesi için kullanılabilir. Hidrojen yakıldığında sadece yeniden su meydana getirir. Dünya’da, güneş ışığından yararlanılması için ekolojik anlamda güvenli bir şekilde değerlendirilebilecek birçok çöl var. Güneş enerjisinden elde edilen "fotovoltaik” enerji on yıllardır Dünya’nın çevresindeki ve Güneş sisteminin iç kesimlerinden geçmekte olan uzay araçlarına güç sağlanması için kullanılıyor. Burada, ışık fotonları bataryanın yüzeyine çarparak elektronları harekete geçirir ve bunların kümülatif akışı da elektrik akımı oluşturur. Bunlar halen var olan, uygulanabilir teknolojilerdir.</p>

  <p>Peki ama, güneş enerjisini ısı enerjisine dönüştürme teknolojisi, evlerin ve işyerlerinin enerji ihtiyacının karşılanmasında fosil yakıtlarla rekabet edebilir duruma gelebilecek mi? Aralarında Enerji Bakanlığı’nın yaptığı tahminlerin bulunduğu öngörüler, güneş enerjisi teknolojisinin, 2001’i izleyen 10 yıl içinde bu duruma gelebileceği yönündedir. Bu gerçekten bir değişiklik yaratabilecek kadar yakın bir tarihtir.</p>

  <p>Gerçekte durum çok daha lehimizedir. Maliyet kıyaslamaları yapılırken devletin hesap uzmanları iki ayrı defter tutar. Biri kamuoyunun tüketimi içindir, diğeriyse gerçek maliyetleri gösterir. Son yıllarda ham petrolün fiyatı varil başına 20 dolar civarındadır. Ne var ki yabancı petrol kaynaklarının korunması için Amerikan silahlı kuvvetleri görevlendirilmiş ve petrolden dolayı bazı ülkelere büyük yardımlar sağlanmıştır. Bunların da petrolün maliyetine eklendiğini neden görmezden gelelim? Petrole olan tutkumuz yüzünden, çevre felaketlerine yol açan petrol sızıntılarıyla (Exxon <span style="font-style:italic;">Valdez</span> olayında olduğu gibi) karşı karşıya kalıyoruz. Bunun da maliyete eklenmesi gerekmez mi? Eğer maliyetlere bu ek harcamaları da katarsak, tahmini fiyat varil başına 80 doları bulacaktır. Eğer buna, petrol tüketiminin bölgesel ve küresel anlamda çevreye getirdiği maliyeti de katarsak, gerçek fiyat varil başına yüzlerce dolara yükselebilir. Petrolün korunması, Basra Körfezi’nde olduğu gibi bir savaşa yol açtığındaysa maliyet daha da yükselecek ve sadece parayla da ölçülmeyecektir.</p>

  <p>Hesaplar doğru yapılmaya çalışılırsa görülecektir ki, birçok açıdan güneş enerjisi (rüzgâr ve öteki yenilenebilir kaynaklar da) şu anda bile kömür, petrol ve doğal gazdan çok daha ucuza gelmektedir. Amerika Birleşik Devletleri ile öteki sanayileşmiş ülkeler, mevcut teknolojiyi geliştirmek ve büyük çaplı güneş enerjisi sistemleri kurmak için ciddi yatırımlar yapmalıdır. Ne var ki ABD Enerji Bakanlığı’nın bu teknoloji için ayırdığı bütçe ödeneği, yabancı petrol kaynaklarının korunması için ülke dışında konuşlandırılan çok marifetli uçaklardan ancak bir ya da ikisinin maliyeti kadardır.</p>

  <p>Fosil yakıtlarda verimliliğin artırılması ya da alternatif enerji kaynakları için şimdi yapılacak yatırımın karşılığı ancak yıllar sonra alınabilecektir. Ancak daha önce de söylediğim gibi, sanayi, tüketiciler ve politikacılar genellikle içinde bulunulan yer ve zamanla ilgilidirler. Öte yandan, güneş enerjisi konusunda öncülük eden Amerikan şirketleri denizaşırı yabancı firmalara satılmaktadır. Günümüzde İspanya, İtalya, Almanya ve Japonya’da güneş enerjisiyle elektrik üreten sistemler tanıtılmaktadır. Mojave Çölündeki Amerika'nın en büyük ticari güneş enerjisi tesisi bile, sadece Güney Kaliforniya Edison Dağıtım Şirketi'ne sattığı birkaç yüz megavat elektrik üretmektedir. Dünya genelinde, kamu ihtiyaçlarının karşılanmasıyla yükümlü kurumlar rüzgâr türbinlerine ve güneş enerjisi ile çalışan jeneratörlere yatırım yapmaktan kaçınmaktadırlar.</p>

  <p>Bununla birlikte bazı cesaret verici işaretler de vardır. Güneş enerjisinden elektrik üreten Amerikan yapımı küçük boyutlu aygıtlar dünya pazarlarında yayılmaktadır. (En büyük üç şirketten ikisi Almanya ile Japonya'nın, üçüncüsüyse ABD fosil yakıt şirketlerinin kontrolündedir.) Tibetli göçebeler elektrik ampullerini ve radyolarını çalıştırmak için güneş panelleri kullanmaktadırlar. Somali’de doktorlar, çölü geçerken değerli aşıları soğutabilmek için develerin sırtına güneş panelleri yerleştirmektedir. Hindistan’da 50 bin konutta güneş enerjisine geçilmektedir. Bu sistemler gelişmekte olan ülkelerdeki alt orta sınıfların alım gücü içinde bulunduğu ve işletimi pek masraflı olmadığı için, kırsal alanda güneş enerjisiyle elektrik üretiminin potansiyel piyasası çok büyüktür.</p>

  <p>Bu ajanda daha çok çalışabiliriz ve çalışmalıyız da. Federal hükümet bu teknolojinin geliştirilmesi için seferber olmalı, bilim adamlarına ve mucitlere bu az girilmiş alanda çalışmaları için teşvikler sağlanmalıdır. Çevre açısından riskli nükleer enerji santralları ya da offshore petrol kuyularını haklı göstermek için “enerji bağımsızlığı" bu kadar sık gündeme getirilirken, neden izolasyonu, yakıtı verimli kullanan otomobilleri, rüzgâr ya da güneş enerjisini savunmak için çok ender dile getiriliyor? Yeni teknolojilerden birçoğu gelişmiş ülkelerin çevreyle ilgili hataları tekrarlanmadan, gelişmekte olan ülkelerde sanayiyi ve yaşam standartlarını iyileştirmek için kullanılabilir. Eğer Amerika yeni temel sanayi alanlarında dünyaya öncülük etmek istiyorsa, işte hazır bir fırsat.</p>

  <p>Bu alternatifler belki de gerçekten serbest olan bir piyasa ekonomisinde hızla geliştirilebilir. Devletler, fosil yakıtlar üzerinden, alternatif teknolojilerin geliştirilmesine ayrılacak küçük bir vergi alabilirler. İngiltere 1991 yılında “fosil yakıtlara karşı yükümlülük” adıyla, akaryakıt alım fiyatları üzerinden yüzde 11'i bulan bir vergi koydu. Amerika'da böyle bir uygulamayla milyarlarca dolar gelir elde edilebilirdi. Ama 1993-96 döneminde Başkan Clinton, benzinden galon başına yüzde beş vergi alınmasını öngören bir yasa tasarısını bile Kongre'den geçiremedi. Umarım gelecek yönetimler bu konuda daha başarılı olur.</p>

  <p>Benim beklentim, güneş enerjisi, rüzgâr türbini ve hidrojen yakıtı teknolojileri makul bir hızla aşamalı olarak uygulamaya konulurken, bizim de fosil yakıtların kullanımında verimliliği önemli ölçüde artırmamız. Kimse fosil yakıtlardan tümüyle vazgeçilmesi gerektiğini söylemiyor. Sanayide yüksek yoğunluklu enerji ihtiyacının -örneğin demir çelik ve alüminyum fırınlarında olduğu gibi- güneş ışığı ya da rüzgâr türbiniyle sağlanma olasılığı pek yoktur. Ama eğer fosil yakıtlara olan bağımlılığımızı yarıya ya da daha azına indirebilirsek, çok iyi bir iş başarmış oluruz. Sera etkisinin yol açtığı ısınmanın hızına yetişebilecek değişik teknolojilerin kısa sürede gerçekleşme olasılığı pek fazla değil. Ancak ucuz, temiz sera etkisine yol açmayan, küçük ve yoksul ülkelerde de kurulup işletilebilecek yeni bir teknoloji gelecek yüzyıl içinde kullanıma sunulabilir.</p>

  <p>Peki ama, atmosferi karbon dioksitten arındırmanın, verdiğimiz zararın hiç değilse bir kısmını onarmanın yolu yok mu? Sera etkisini hafifletmenin hem güvenli hem de güvenilir görünen tek yöntemi ağaç dikmektir. Büyümekte olan ağaçlar havadaki karbon dioksiti arındırırlar. Büyümelerini tamamladıklarında ağaçları yakıt olarak kullanmak, konunun püf noktasını gözden kaçırmak olacaktır. Bu, amaçladığımız faydayı ortadan kaldıracaktır. Bunun yerine, yeni ormanlar oluşturmalı ve ağaçlar olgunluğa eriştiğinde onları keserek ev ve eşya yapımı gibi işlerde kullanmalıyız. Ya da onları gömebiliriz. Ne var ki, gelişme çağındaki ağaçların havanın arıtılmasına önemli ölçüde katkıda bulunabilmesi için, tüm dünyada ağaçlandırılması gereken alanın büyüklüğü Amerika Birleşik Devletleri kadardır. Buysa ancak tüm insan soyunun işbirliğiyle yapılabilecek bir iştir. Durum böyleyken insanlar her saniye dört bin metrekarelik ormanı yok ediyorlar. Herkes ağaç dikebilir: Bireyler, uluslar, sanayi kuruluşları. Ama özellikle de sanayi kuruluşları. Virginia eyaletinde Arlington’daki Applied Energy Services Şirketi Connecticut’ta inşa ettiği kömürle çalışan enerji santralına karşılık, Guatemala'da bu yeni tesisin üretim hayatı boyunca havaya yayacağı karbon dioksitten daha fazlasını arıtacak sayıda ağaç dikiyor. Kereste şirketlerinin de, kestiklerinden daha fazla -sera etkisini hafifletecek bol yapraklı, çabuk büyüyen cinsten olmak üzere- ağaç dikmeleri gerekmez mi? Peki ya kömür, petrol, doğal gaz, akaryakıt ve otomotiv sanayilerine ne demeli? Atmosfere CO<sub>2</sub> salan her şirket bunu temizlemekle de yükümlü olmamalı mı? Her yurttaşın da böyle davranması gerekmiyor mu? Noel zamanı ağaç kesmek yerine <span style="font-style:italic;">dikmeye</span> ne dersiniz? Ya da doğum günlerinde, düğünlerde ve yıldönümlerinde? Atalarımız ağaçlardan geldi ve onlarla doğal bir yakınlığımız var. Daha fazla ağaç dikmemiz çok yerinde olacaktır.</p>

  <p class="ciz"></p>

  <p>Tarihöncesi varlıkların çürümüş kalıntılarını topraktan sistemli bir biçimde kazıp çıkararak kendimize tehlike yarattık. Bunları daha verimli yakarak, alternatif teknolojilere (biyokütle yakıtlar, rüzgâr ve güneş enerjisi gibi) yatırım yaparak, eski ve yeni kalıntılarını yakmakta olduğumuz varlıkların -ağaçlar- bazılarına yeniden hayat vererek tehlikeyi hafifletebiliriz. Bu uygulamaların bir dizi yararlı yan etkisi de olacaktır: Havayı temizlemek, tropikal ormanlardaki türlerin yok oluşunu yavaşlatmak, petrol sızıntısı tehlikesini azaltmak ya da ortadan kaldırmak, yeni teknolojiler, yeni işler ve yeni kâr imkânları yaratmak, enerji bağımsızlığı sağlamak, Amerika Birleşik Devletleri ile petrole bağımlı öteki sanayileşmiş ülkelerin üniformalı evlatlarını başlarına gelebilecek bir zarardan korumak ve bu ülkenin askeri harcamalarının çoğunu verimli sivil ekonomilere yöneltmek gibi.</p>

  <p>Fosil yakıt kullanan sanayi kuruluşlarının süregiden direnişine rağmen, bir iş kolu küresel ısınmanın ciddiye alınması yönünde önemli adımlar attı: Sigorta şirketleri. Amerikan Sigortacılık Birliği'nin Başkanı, sera etkisiyle oluşan şiddetli fırtınalar ve diğer olağandışı hava şartları ile, seller, kuraklık ve benzerlerinin “sektörün iflasına yol açabileceğini" söylüyor. Ülke tarihinin en büyük 10 felaketinden altısının son on yıl içinde meydana geldiğine dikkat çeken Amerikan sigorta şirketlerinin oluşturduğu konsorsiyum 1996 yılında, olası etken olarak küresel ısınmanın araştırılmasına destek sağladı. Alman ve İsviçre sigorta şirketleri de sera etkisine yol açan gazların yayılımının sınırlandırılması için destek bulmaya çalıştılar. Küçük Ada Devletleri İttifakı, sanayileşmiş ülkeleri, 2005 yılına kadar, sera etkisi yapan gazların yayılımını 1990 yılı düzeylerinin yüzde 20 altına indirmeye çağırdı. (1990-1995 yılları arasında dünya genelinde CO<sub>2</sub> emisyonları yüzde 12 arttı.) Başka sanayi sektörlerinde de çevre sorumluluğu konusunda -gelişmiş ve bir ölçüde de diğer ülkelerdeki kamuoyunun tercihlerini yansıtan- en azından sözle ifade edilen yeni bir kaygı görülüyor.</p>

  <p>Küresel ısınmanın “insan yaşamının temelini tehdit edebilecek ciddi bir kaygı kaynağı" olduğunu belirten Japonya, sera etkisi yapan gazların yayılımını 2000 yılına kadar sabitleyeceğini açıkladı. İsveç, enerji üretiminin yarısını oluşturan nükleer enerjiye 2010 yılına kadar aşamalı olarak son verirken, sanayi tesislerinin CO<sub>2</sub> emisyonlarını da yüzde 30 oranında azaltacağını duyurdu. İsveç bunu, enerji verimliliğini artırarak ve yenilenebilir enerji kaynaklarını devreye sokarak yapmayı planlıyor ve bu süreçte tasarruf sağlayacağını umuyor. İngiltere'nin Çevre Bakanı John Selwyn Gummer da 1996 yılında yaptığı açıklamada, "Bir dünya toplumu olarak, Dünya'nın kuralları olması gerektiğini kabul ediyoruz" dedi. Ama önemli ölçüde direniş de var. OPEC ülkeleri CO<sub>2</sub> yayılımının kısılmasına karşı çıkıyor, çünkü bu petrol gelirlerinin azalmasına yol açacak. Rusya ve gelişmekte olan birçok ülke de karşı, çünkü bu kısıntı sanayileşmelerini büyük ölçüde engelleyecek. Amerika Birleşik Devletleri de sera etkisinden kaynaklanan ısınmaya karşı ciddi bir önlem almayan tek büyük sanayileşmiş ülke durumunda. Başka ülkeler eyleme geçerken o, komisyonlar oluşturup ilgili sanayi dallarını kısa vadeli çıkarlarına ters düşen gönüllü önlemler almaya teşvik ediyor. Bu konuda etkin biçimde harekete geçmek, CFC’lerle ilgili Montreal Protokolü’nü ve eklerini uygulamaktan daha zor olacak. Çünkü ilgili sanayi kuruluşları çok daha güçlü, değişimin maliyeti çok daha fazla ve küresel ısınma henüz Antarktika üzerindeki ozon deliği gibi vahim bir sonuca yol açmadı. Vatandaşlar sanayileri ve hükümetleri eğitmek zorunda.</p>

  <p>CO<sub>2</sub> molekülleri, beyinleri olmadığı için, ulusal egemenlik gibi ciddi bir kavramı anlama yeteneğinden yoksundurlar. Rüzgâra kapılıp sürüklenirler. Belli bir yerde üretilmiş olsalar da başka herhangi bir yerde ortaya çıkabilirler. Gezegenimiz bir bütündür. İdeolojik ve kültürel farklılıklar ne olursa olsun, dünya üzerindeki ülkeler bu konuda işbirliği yapmalıdır. Aksi halde sera etkisine ve öteki küresel çevre sorunlarına çözüm bulunamaz. Sera etkisi hepimizin sorunudur.</p>

  <p>1993 yılı Nisan ayında nihayet, Başkan Bill Clinton, Bush yönetiminin reddettiğini yaparak, bir önceki yıl Rio de Janerio’da yapılan Dünya Zirvesi’nde kabul edilen protokolleri imzalayan 150 ülkenin arasına Amerika Birleşik Devletleri’nin de katılmasını sağladı. Böylece Amerika Birleşik Devletleri karbon dioksit ile sera etkisi yapan öteki gazların yayılımını 2000 yılına kadar 1990 yılındaki düzeylere indirmeyi taahhüt etti (1990 yılı düzeyleri de kötü, ama en azından bu doğru yönde atılmış bir adım). Bu taahhüdü yerine getirmek kolay olmayacak. Amerika Birleşik Devletleri ayrıca, gezegenimiz üzerindeki çeşitli ekosistemlerdeki biyolojik çeşitliliği korumak için de önlem almayı kabul etti.</p>

  <p>Teknolojide bilinçsizce büyümeyi sürdürüp bunun sonuçlarını toptan göz ardı ederek güvenli olamayız. Teknolojiyi yeryüzündeki herkese fayda sağlayacak bir şekilde yönlendirmek gücümüz dahilindedir. Küresel çevre sorunlarının belki de deyim yerindeyse umut verici bir niteliği var. Bizi ister istemez, insan sağlığının, ulusal ve özel girişimlerin çıkarlarının önüne geçtiği yeni bir düşünce biçimine zorluyorlar, İnsanoğlu, yumurta kapıya dayandığında yaratıcı olabilen bir türdür. Ne yapılması gerektiğini biliriz. Eğer benim sandığımdan daha da aptal değilsek, bugün yaşadığımız çevre bunalımı ulusları birbirine bağlayacak ve hatta uzun sürmüş çocukluk dönemimize de son verebilecektir.</p>
</body>
</html>
