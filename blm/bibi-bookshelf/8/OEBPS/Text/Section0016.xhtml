<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>10<br />
  Gökyüzünün Kayıp Parçası</h2>

  <p class="alinti">“... varlığın çerçevesi olan bu güzelim dünya, gözüme çorak bir toprak yığını gibi gözüküyor artık. Şu görkemli sema, şu hava, işte bak, şu anlı şanlı gök kubbe, altın alevlerle süslü olan şu heybetli çatı yok mu, sadece murdar, illetli bir duman kumkuması gibi görünüyor bana.”</p>

  <p style="text-align: right;"><b>William Shakespeare</b></p>

  <p style="text-align: right;"><span style="font-style:italic;">Hamlet, II,</span> ii, 308 (1600 -1601)<a href="../Text/Section0007.xhtml#n18" id="n18d"><sup>[18]</sup></a></p>

  <p><br /></p>

  <p><br /></p>

  <p>Küçükken hep bir oyuncak elektrikli trenim olsun isterdim. Ama ailem ben ancak 10 yaşıma geldiğimde bu isteğimi karşılayabildi. Bana alınansa bugün gördüklerimiz gibi tüy kadar hafif, parmak boyunda bir minyatür model değil, elden düşme ama iyi durumda gerçek bir çufçuftu, Sadece lokomotifi iki buçuk kilogram kadar vardı. Ayrıca bir kömür vagonu, yolcu vagonu ve personelin yemek yiyip uyuduğu bir vagonu vardı. Tümüyle metalden yapılmış birbirine geçmeli rayları üç çeşitti: Düz, kıvrık ve sekiz biçiminde bir demiryolunun yapımına imkân veren çok güzel makaslı bir karışım. Lokomotifin, farlarıyla karanlığı yararak muzaffer bir edayla yol almasını görebilmek için paramı biriktirerek yeşil plastik bir tünel almıştım.</p>

  <p>O mutlu günlerin bende kalan anıları, -trenin hızını ayarlayan kırmızı bir kolu olan ve büyük, siyah bir metal kutu biçimindeki transformatörün yaydığı- rahatsız edici olmayan, hafifçe tatlımsı bir kokuyla karışmıştır. Eğer bana transformatörün işlevini sormuş olsaydınız, herhalde, evimizin duvarlarında bulunan prizlerdeki elektriği lokomotifin çalışması için gerekli elektrik türüne çevirmek diye cevap verirdim. Kokuya, elektriğin havadan geçişi sırasında yayılan belli bir kimyasal maddenin yol açtığını ve bu kimyasal maddenin adının da ozon olduğunuysa çok sonraları öğrendim.</p>

  <p>Çevremizi kaplayan hava, yani soluduğumuz maddenin yüzde 20'si oksijenden oluşur.</p>

  <p>Bu, simgesi O olan atom değil, iki oksijen atomunun kimyasal olarak birbirine bağlanmasıyla oluşan ve O<span style="font-style:italic;"><sub>2</sub></span> simgesiyle bilinen moleküldür. Yaşamımızı sağlayan bu oksijen molekülüdür. Onu soluruz, besinle birleştiririz ve enerji elde ederiz. Ozon, oksijen atomlarının çok daha ender rastlanan bir birleşimidir. Üç oksijen atomunun kimyasal olarak birbirine bağlanması anlamında O<sub>3</sub> işaretiyle simgelenir.</p>

  <p>Oyuncağımın transformatöründe bir kusur vardı. Minik bir elektrik kıvılcımı çıkarıyor ve bu da oksijen molekülleri arasındaki bağın aşağıda gösterildiği şekilde kopmasına yol açıyordu:</p>

  <p style="text-align: center;"><b>O<sub>2</sub> + enerji ——&gt; O + O</b></p>

  <p>(Ok değişimi göstermektedir.) Ancak tek oksijen atomları bu durumdan memnun değildirler ve kimyasal tepkimeye açık, bitişik moleküllerle de birleşmeye hazırdırlar ve öyle de yaparlar:</p>

  <p style="text-align: center;"><b>O + O<sub>2</sub> + M ——&gt; O<sub>3</sub> + M</b></p>

  <p>Burada M herhangi üçüncü bir molekül anlamındadır; tepkime sırasında kullanılıp ortadan kalkmaz, ama oluşması için gereklidir. M bir katalizördür. Çevrede bol miktarda M molekülü vardır. Bunlar çoğunlukla azot molekülleridir.</p>

  <p>İşte benim transformatörümde, ozon oluşumuyla sonuçlanan olay da buydu. Aynı zamanda otomobillerin motorlarında ve sanayi tesislerinin fırınlarında da görülen bu olay, tepkimeyle yerde ozon oluşumuna yol açarak hava ve sanayi kirliliğine katkıda bulunur. Kokusu artık bana tatlımsı gelmiyor. Ozonla ilgili en büyük tehlike de yerde çok fazla olması değil, yukarılarda az olmasıdır.</p>

  <p class="ciz"></p>

  <p>1920'lerde, sorumluluk duygusuyla, dikkatle ve çevre kaygısıyla geliştirilen buzdolapları yaygın biçimde iyi bir şey olarak görülüyordu. Kolaylık, halk sağlığı, meyve, sebze ve süt ürünleri üreticilerinin uzak mesafelere pazarlama yapabilmeleri ve lezzetli yemekler yiyebilme imkânı gibi nedenlerden dolayı herkes bir buzdolabına sahip olmak istiyordu. (Artık buz kalıpları taşımaktan kurtuluyorduk; bunun ne zararı olabilirdi?) Ne var ki, buzdolabını çalıştıran, yani ısınması ve soğuması ile buzdolabının soğutma işlevini yapmasını sağlayan sıvı, ya amonyak ya da sülfür dioksitti ve bunlar kötü kokulu, zehirli gazlardı. Herhangi bir sızıntı hiç de hoş olmayan sonuçlar yaratıyordu. O nedenle, bunların yerini alacak yeni bir maddeye şiddetle ihtiyaç vardı. Bu yeni madde, gereken şartlarda sıvı olan, buzdolabının içinde dolaşım yapacak ama olası bir sızıntı durumunda ya da buzdolabının hurdaya dönüştürülmesi halinde hiçbir şeye zarar vermeyecek bir madde olmalıydı. Bu hedeflere ulaşılabilmesi için de, zehirli ve yanıcı olmayan, pas yapmayan, gözleri yakmayan, böcekleri cezbetmeyen ve hatta kediyi de rahatsız etmeyecek bir madde bulunmalıydı. Ne var ki doğada böyle bir madde yok gibi görünüyordu.</p>

  <p>İşte böylece, Amerika Birleşik Devletleri'yle Weimar ve Nazi Almanyasındaki kimyacılar, Dünya’da daha önce var olmayan bir moleküller grubu icat ettiler. Bir ya da daha fazla karbon atomunun belli sayıda klor ve/veya flüor atomuna bağlanmasıyla oluşan bu moleküllere kloroflüorokarbonlar (CFC'ler) dendi. İşte bunlardan biri:</p>

  <div><img alt="" src="../Images/main-13.jpg" /></div>

  <p>(C karbon, CI klor, F flüor’dur) Bu moleküller, mucitlerinin beklentilerinin de ötesine geçerek çok etkili olmuşlardı. Sadece buzdolaplarında değil, klimalarda da cihazı çalıştıran ana sıvı durumuna geldiler. Aerosollü püskürtme kutularında, yalıtım köpüklerinde, kimyasal çözücülerde, ve temizlik malzemelerinde (özellikle mikroelektronik sanayisinde) yaygın kullanım alanı buldular. En bilineni patenti Du Pont firmasına ait olarak Freon markasıyla üretilendir. Uzun yıllar kullanılmış ve görünüşe göre ondan hiçbir zarar gelmemişti. Herkes, kelimenin tam anlamıyla güvenli olduğunu düşünüyordu. Bu yüzden bir süre sonra, kimya sanayisinde çok kullanılan birçok şey CFC'lere dayalı duruma geldi.</p>

  <p>1970'li yılların başlarına gelindiğinde bu maddenin yıllık üretimi bir milyon tona ulaşmıştı. Şimdi, farz edelim ki 1970'lerin başlarındayız ve siz banyonuzda durmuş koltuk altlarınıza deodoran püskürtüyorsunuz. CFC'li aerosol, deodoranı taşıyan ince bir sis gibi çevreye yayılır. İtici görev yapan CFC molekülleri vücudunuza yapışmaz. Havaya zıplar, aynaya çarparak döner ve duvar boyunca ilerler. Nihayet bazıları pencereden ya da kapının altından dışarı sızar ve zamanla -bu günler ya da haftalar alabilir- kendilerini sokakta bulur. Bu CFC'ler havadaki başka moleküllerle çarpışarak binaların ve telefon direklerinin üzerinden aşarlar, konveksiyon akımları ve küresel atmosfer hareketleriyle gezegenimizin çevresinde savrulurlar. Çok küçük bir istisnayla, parçalanmazlar ve karşılarına çıkan başka moleküllerle birleşmezler. Gerçekten etkisizdirler. Birkaç yıl sonra kendilerini atmosferin yukarılarında bulurlar.</p>

  <p>Ozon yerden 25 kilometre yüksekte doğal olarak oluşur. Güneş’ten gelen morötesi ışık (UV) -elektrikli trenimin yalıtımı bozuk transformatöründen çıkan kıvılcım gibi- O<sub>2</sub> moleküllerini O atomlarına ayrıştırır. Bunlar tıpkı benim transformatörümde olduğu gibi yeniden birleşerek ozon oluşturur.</p>

  <p>Bir CFC molekülü, klor atomları UV ışınlarınca (morötesi ışınlar) ayrıştırılıncaya kadar bu yükseklikte yaklaşık bir yüzyıl kalabilir. Klor, ozon moleküllerini çözen, ancak kendisi yok olmayan bir katalizördür. Klorun atmosferin alt tabakalarına taşınması ve yağmur suyuyla yere inmesi birkaç yıl alır. Bir süre içinde tek bir klor atomu 100.000 kadar ozon molekülünün çözülmesine yol açabilir.</p>

  <p>Tepkimeyi şöyle gösterebiliriz:</p>

  <p><br /></p>

  <p style="text-align: center;"><b>O<sub>2</sub> + UV ışınları ——&gt; 2O</b></p>

  <p style="text-align: center;"><b>2CI (CFC'lerden) + 2O<sub>3</sub> ——&gt; 2CIO + 2O<sub>2</sub></b></p>

  <p style="text-align: center;"><b>2CIO + 2O ——&gt; 2CI (CI’u yeniden açığa çıkararak) + 2O<sub>2</sub></b></p>

  <p style="text-align: center;"><b><sub><br /></sub></b></p>

  <p>Böylece kesin sonuç şudur.</p>

  <p><br /></p>

  <p style="text-align: center;"><b>2O<sub>3</sub>——&gt; 3O<sub>2</sub></b></p>

  <p style="text-align: center;"><b><sub><br /></sub></b></p>

  <p>İki ozon molekülü çözülmüş; üç oksijen molekülü meydana gelmiş ve klor atomları, daha fazla zarar vermek üzere ortaya çıkmıştır.</p>

  <p>Peki, ne yapalım? Kimin umurunda? Gökyüzünün yukarılarında gözle görülmeyen bazı moleküller, yeryüzünde imal edilen ve gözle görülmeyen başka moleküller tarafından bozulmaktadır. Niye bunu dert edelim ki?</p>

  <p>Çünkü ozon, Güneş’ten gelen morötesi ışınlara karşı bizim kalkanımızdır. Eğer yukarılardaki ozonun tamamı şu anda içinde bulunduğumuz hava sıcaklığına ve basınca getirilseydi, kalınlığı sadece üç milimetre olurdu -eğer sıkı bir manikür yapmadıysanız, küçük parmağınızın tırnak eti kadar. Yani ozonun çok bol olduğunu söyleyemeyiz. Ne var ki bizimle, Güneş’ten gelen yakıcı ve kavurucu uzun dalga UV arasında sadece işte bu ozon vardır.</p>

  <p>UV’nin sıkça duyduğumuz tehlikesi deri kanseridir. Açık renk tenli insanlar özellikle tehlikeye açıktır. Esmer tenlilerse kendilerini koruyacak bol miktarda melanine sahiptir. (Güneş yanığı, beyazların güneş ışığına maruz kaldıklarında daha fazla koruyucu melanin ürettikleri bir uyum durumudur.) Açık tenli insanların özellikle kendilerinde deri kanserine yol açacak CFC‘leri icat etmelerine karşılık, bu harika icatla hiç ilgileri bulunmayan karaderililerin doğal olarak korunmalarında sanki kozmik bir adalet varmış gibi görünüyor. Günümüzde rapor edilen habis deri kanserlerinin sayısı 1950’li yıllara göre on kat fazladır. Bu artışın bir kısmı vaka tesbitinin daha iyi yapılmasına bağlı olabilirse de, ozondaki kayıp ve UV ışınlarına daha fazla maruz kalınması da sorumlu görünüyor. Eğer durum daha da kötüye giderse, açık tenli insanlar olağan bir yürüyüş için dışarı çıktıklarında, en azından yüksek irtifalarda ve enlemlerde, özel koruyucu giysiler kullanmak zorunda kalabilirler.</p>

  <p>Ancak, UV ışınlarındaki artışın doğrudan bir sonucu olan ve milyonlarca ölüme yol açabilecek deri kanseri vakalarındaki çoğalma, olabileceklerin en kötüsü değil. Gözdeki katarakt hastalığında görülecek artış hızı da öyle. Daha da kötüsü, UV ışınlarının -vücudun hastalıkla mücadele mekanizması olan- bağışıklık sistemine zarar vermesi. Bu da yine güneş ışığına korunmasız çıkan insanlar için geçerli. Ancak bunlar ne kadar ciddi görünse de gerçek tehlike başka yerde yatıyor.</p>

  <p>Morötesi ışınlara maruz kaldıklarında, dünyadaki tüm canlıları oluşturan organik moleküller dağılır ya da sağlıksız kimyasal bağlar kurarlar. Okyanuslarda en yaygın olarak yaşayan canlılar suyun yüzeyine yakın yüzen tek hücreli minik bitkiler, fitoplanktonlardır. UV ışınlarından kaçmak için derinlere dalamazlar, çünkü güneş ışınlarıyla beslenerek yaşarlar. Ellerinde, avuçlarında ne varsa yerler. (Bu sadece bir mecaz, çünkü ne elleri ne de ağızları vardır.) Yapılan deneyler gösteriyor ki, UV ışınlarındaki hafif bir artış bile Atlas Okyanusu ve başka denizlerde yaygın görülen bu tek hücreli bitkilere zarar vermektedir.</p>

  <p>Daha büyük artışlarsa büyük sıkıntıya ve sonuçta kitlesel ölümlere yol açabilir.</p>

  <p>Antarktika sularında bu mikroskobik bitkilerin nüfuslarına ilişkin ön ölçümler, okyanus yüzeyinde çarpıcı bir düşüş -yüzde 25’e varan- olduğunu göstermektedir. Fitoplanktonlar, çok küçük oldukları için, hayvanlarla daha gelişkin bitkilerin sahip oldukları UV emici deriden yoksundurlar. (Fitoplanktonların ölümü, okyanustaki beslenme zincirinde ortaya çıkacak birbirini izleyen bir dizi sonuca ek olarak, atmosferden karbon dioksit çekme işlevlerini de ortadan kaldıracak ve böylece küresel ısınmaya katkıda bulunacaktır. Bu, ozon tabakasının incelmesiyle Dünya’nın ısınmasının birbirleriyle bağlantılı olduğu -her ne kadar bunlar temelde birbirinden çök farklı sorunlar olsa da- birkaç konudan biridir. Ozonun azalmasıyla ilgili temel tepkime morötesi ışınımda, küresel ısınmaysa görünür ve kızılötesi ışınımda meydana gelir.)</p>

  <p>Ancak, eğer okyanuslara düşen UV ışınlarındaki artış devam ederse, zarar görecek olanlar sadece bu minik bitkiler olmayacaktır. Çünkü onlar tek hücreli hayvanlar olan zooplanktonları beslemekte, zooplanktonlar karidese benzeyen küçük kabuklu hayvanları (benim 4210 numaralı cam küremdekiler gibi), onlar küçük balıkları, küçük balıklar yunusları, balinaları ve insanları doyurmaktadır. Beslenme zincirinin en altındaki küçük bitkilerin yok edilmesi, tüm zincirin çökmesine yol açacaktır. Suda olduğu gibi karada da buna benzer birçok beslenme zinciri vardır ve hepsi de UV ışınları tarafından bozulma tehlikesine açıktır. Örneğin pirinç bitkilerinin köklerinde bulunan ve havadan azot alan bakteriler UV ışınlarına karşı duyarlıdır. UV ışınlarındaki artış pirinç ürününü tehdit edebilir ve hatta insanların gıda stoklarını tehlikeye sokabilir. Ekvatora yakın enlemlerdeki bitkilerin laboratuvarda yapılan incelemelerinde, çoğunun, incelmekte olan ozon tabakasından sızan morötesine yakın ışınlardaki artıştan zarar gördüğü belirlenmiştir.</p>

  <p>Ozon tabakasının tahrip edilmesine ve Dünya’nın yüzeyine gelen UV ışınlarının artmasına izin vererek, gezegenimizdeki yaşam örgüsünü boyutunu tam bilmediğimiz ama kaygı veren ölçüde tehdit ediyoruz. Dünyadaki canlıların birbirlerine karmaşık biçimde karşılıklı bağımlılığı ve daha büyük organizmaların bağımlı olduğu, bazı dış etkilere açık mikropları ortadan kaldırmamız durumunda meydana gelebilecek sonuçlar hakkında bilgili değiliz. Gezegenimizi kuşatan biyolojik örgüyü çekiştiriyoruz ve iplerden sadece biri mi elimize gelecek yoksa tüm örgü mü sökülecek, bilmiyoruz.</p>

  <p>Kimse, tüm ozon tabakasının yakın gelecekte yok olacağını düşünmüyor. Başımızdaki tehlikeyi kabul etmemekte dirensek bile, gezegenimiz, Güneş'ten süzülmeden gelen UV ışınlarının bombardımanı altındaki Mars'ın mikropsuz yüzeyi gibi olmayacak. Ama dünya genelinde ozon miktarında yüzde onluk bir düşüş bile -birçok bilim adamı şu anda atmosferde bulunan CFC miktarının zaman içinde bu sonucu doğuracağını düşünüyor- çok tehlikeli görünüyor.</p>

  <p class="ciz"></p>

  <p>Stratosfere her yıl bir milyon ton kadarı dağılan CFC’lerin ozon tabakasına ciddi zarar verebileceği yolunda ilk uyarı, 1974 yılında California Üniversitesi’nin Irvine kampüsünden F. Sherwood Rowland'la Mario Molina'dan geldi. Tüm dünyada daha sonra yapılan deneyler ve ölçümler onların bulgularını destekledi. Önceleri iddiayı destekleyen bazı hesaplamalar CFC’lerin bu etkisinin gerçekten var olduğunu, ama Rowland ve Molina’nın öne sürdüğü kadar büyük olmadığını düşündürüyor, diğer bazı ölçümlerse etkinin daha ciddi olacağını gösteriyordu. Bu olağan bir durumdur, çünkü yeni bir bilimsel buluş yapıldığında, diğer bilim adamları yeni keşfin ne kadar sağlam olduğunu anlamaya çalışır. Ancak daha sonra hesaplamalar, aşağı yukarı Rowland ve Molina’nın öngördüğü noktada karar kıldı. (1995 yılında da bu çalışmalarından dolayı kimya alanında Nobel Ödülünü kazandılar.)</p>

  <p>Yılda 600 milyon dolar tutarında CFC satan DuPont şirketi, gazetelerle bilim dergilerine verdiği ilanlarda ve Kongre komisyonlarındaki ifadelerinde, CFC'lerin ozon tabakasına zarar <span style="font-style:italic;">verdiği</span> iddiasının kanıtlanmadığını, bunun çok abartıldığını ve bilimsel mantığının yanlış olduğunu savundu. İlanlarda, CFC’lerin aerosollerde kullanılmasının yasaklanmasından yana olan “kuramcılar ve bazı milletvekilleri", çağa ayak uydurmaktan yana olan “araştırmacılar ve aerosol sanayisi" ile kıyaslanıyordu. "Temel sorumlunun başka kimyasal maddeler olduğu" öne sürülüyor ve "aceleci yasal işlemlerin iş hayatına zarar vereceği" uyarısında bulunuluyordu. Bu konuda “kanıt yetersizliği" bulunduğu savunularak, üç yıl süreli bir araştırma yapılacağı sözü veriliyor ve bundan sonra bir şeyler yapılabileceği belirtiliyordu. Sadece birkaç fotokimyacının sözleriyle büyük, güçlü ve kârlı bir şirket yılda yüz milyonlarca dolar kayba uğrayamazdı. Bu sav, şüpheye yer bırakmayacak şekilde kanıtlandığında, uygulamada değişiklik yapmayı dikkate alabileceklerdi. Bazen sanki, ozon tabakası geri dönülemeyecek ölçüde zarar gördüğünde CFC üretimini durduracaklarını söylüyor gibiydiler. Tabii o zamana kadar hiç müşterileri kalmayabilirdi.</p>

  <p>CFC’ler bir kez atmosfere yayıldığında, onları oradan temizlemek (ya da bizim yaşadığımız aşağılarda çevre kirliliğine yol açan bir gaz olan ozonu, asıl gerekli olduğu yukarılara pompalamak) mümkün değildir. Havaya karışan CFC'lerin etkisi bir yüzyıl kadar devam eder. Bu yüzden Sherwood Rowland ve öteki bilim adamlarıyla, merkezi Washington’da bulunan Doğal Kaynakları Savunma Konseyi CFC’lerin yasaklanmasını teşvik ettiler. 1978 yılına gelindiğinde, aerosollü püskürtme kutularında kullanılan CFC’ler Amerika Birleşik Devletleri, Kanada, Norveç ve İsveç’te yasaklandı. Ancak, dünya CFC üretiminin çoğu püskürtme kutularında kullanılmıyordu. Halkın kaygısı bir süre için hafiflemiş, ilgi başka yerlere kaymış, havadaki CFC miktarıysa artmaya devam etmişti. Böylece, atmosferdeki klor miktarı, Rowland ve Molina’nın tehlikeyi açıkladıkları sıradaki düzeyin iki katına, 1950 yılındaki rakamın da beş katına çıktı.</p>

  <p>Yeryüzü karalarının en güney ucundaki Halley Körfezi'nde konuşlanmış bir grup bilim adamından oluşan İngiliz Antarktika Araştırma Grubu, yıllardır tepedeki ozon tabakasını ölçmektedir. 1985 yılında, kaygı verici bir duyuruyla, bahar mevsimi sırasında ozon tabakasının, birkaç yıl öncekine göre yarı yarıya inceldiğini açıkladılar. Bu bulgu bir NASA uydusu tarafından da doğrulandı. İlkbahar mevsiminde Antarktika üzerinde var olan ozonun üçte ikisi artık yok. Antarktika’nın üzerindeki ozon tabakasında bir delik var. 1970'li yılların sonundan beri her ilkbahar mevsiminde ortaya çıkıyor. Kış mevsiminde kendini onarıyor gibi görünse de, her ilkbahar deliğin kalış süresi daha uzuyor gibi. Bunu hiçbir bilim adamı öngörememişti.</p>

  <p>Doğal olarak, deliğin varlığı CFC’lerin yasaklanması yolundaki çağrıları artırdı. (CFC’lerin, karbon dioksitin sera etkisinin yol açtığı küresel ısınmaya katkıda bulunduğunun ortaya çıkması da bu çağrıların artmasına yol açtı.) Ancak sanayideki yöneticiler sorunun esasını görmekte güçlük çekiyorlardı. CFC üreticilerinin kurduğu, sorumlu bir CFC Politikası için Birlik Örgütünün başkanı Richard C. Barnett şöyle yakınıyordu: "Bazılarının istediği gibi CFC’lerin aceleyle tümden yasaklanması korkunç sonuçlar doğuracaktır. Bazı sanayi dalları, alternatif madde bulamayacakları için kapanmak zorunda kalacaktır. Öngörülen tedavi hastayı öldürebilir." Ne var ki, hasta olan "bazı sanayi dalları" değildir; hasta Dünya'daki yaşam olabilir.</p>

  <p>Kimyasal Madde Üreticileri Birliği de şöyle diyordu: “Antarktika üzerindeki deliğin küresel çapta etkili olması fazla olası değildir. Çok benzer nitelikte bir bölge olan Kuzey Kutbu'nda bile meteoroloji tahminleri benzer bir durumu hiçbir şekilde öngörmemektedir.”</p>

  <p>Yakın zamanda, ozon tabakasındaki deliğin içinde de, artan miktarlarda, tepkimeyle açığa çıkan klora rastlanmıştır ki, bu da durumun CFC’lerle bağlantısını ortaya koymaktadır. Kuzey Kııtbu yakınlarında yapılan ölçümler de, burada da bir ozon deliğinin oluşmakta olduğunu düşündürmektedir. “Stratosferdeki küresel klor düzeyinde kloroflüorokarbonların etkisinin uyduyla doğrulanması" başlıklı 1996 tarihli bir araştırmada, (bilimsel bir yazıda) pek rastlanmayan bir kesinlikle, CFC’lerin ozon tabakasının incelmesinden, “kabul edilebilir bir şüphe payı"nın ötesinde sorumlu göründüğü sonucuna varılıyor. Yanardağlardan ve deniz serpintisinden kaynaklanan klor -bazı sağcı radyo yorumcularının iddialarına rağmen- yok olan ozonun en çok yüzde beşinden sorumludur.</p>

  <p>Dünya nüfusunun çoğunun yaşadığı kuzey yarıkürenin orta enlemlerinde ozon miktarı, en azından 1969 yılından beri sürekli düşüyor gibidir. Tabii ki oynamalar vardır ve stratosferdeki volkanik serpintiler yatışmadan önce ozon düzeylerini bir iki yıl içinde düşürebilir. Ama (Dünya Meteoroloji Örgütü'nün verilerine göre) kuzey yarıkürenin orta enlemlerinde her yıl bazı aylarda görece yüzde 30’luk, bazı bölgelerdeyse yüzde 45’lik bir azalma görülmesi kaygı vericidir. İncelen ozon tabakasının altında yaşamın tehlikeye girmesi için de, bu şartlarda birbirini izleyecek yılların sayısının çok fazla olması gerekmemektedir.</p>

  <p>Gıda sektöründe yiyecekleri sıcak tutmak için kullanılan CFC’yle şişirilmiş köpük yalıtım ambalajlar California’nın Berkeley kentinde yasaklandı. McDonalds firması, ambalajlamada kullandığı CFC'lerin en zararlılarını değiştirme sözü verdi. Du-Pont şirketi de, hükümetin yasal düzenlemelerde bulunma, tüketicilerin de boykot tehditleri üzerine, CFC tehlikesinin saplanmasından <span style="font-style:italic;">14</span> yıl sonra nihayet 1988’de, CFC üretimine aşamalı olarak son verileceğini açıkladı. Ama bu sürecin tamamlanması 2000’i bulacaktı. Öteki Amerikalı üreticiler bunu bile vaat etmediler. Ancak Amerika Birleşik Devletleri dünya CFC üretiminin sadece yüzde 30'undan sorumluydu ve ozon tabakasına yönelik uzun vadeli tehlike küresel boyutta olduğu için, bulunacak çözüm de küresel boyutta olmalıydı.</p>

  <p>1987 yılı Eylül ayında, CFC'Ieri üreten ve kullanan ülkelerin birçoğu, CFC kullanımını sınırlandırmak için bir anlaşma yapma olasılığını görüşmek üzere Montreal'de toplandı. Başlangıçta İngiltere, İtalya ve Fransa, güçlü kimya sanayilerinin etkisiyle (Fransa ayrıca parfüm sanayisinin baskısıyla) görüşmelere isteksizce katılıyordu. (DuPont’un, CFC'Ier konusunda tepkisiz kaldığı zaman boyunca, onun yerine geçebilecek bir madde üzerinde çalıştığından ve bunu gerçekleştirmekte olduğundan korkuyorlardı. Amerika Birleşik Devletleri’nin de, önde gelen şirketlerinden birinin küresel rekabet gücünü artırmak için CFC'leri yasaklamayı planladığını düşünüyorlardı.) Güney Kore gibi ülkelerse biç katılmamışlardı. Çin heyeti antlaşmayı imzalamadı. Başkan Reagan’ın atadığı bir muhafazakâr olan ve devlet denetimlerine karşı çıkan İçişleri Bakanı Donald Hodel, söylendiğine göre, CFC üretimini sınırlandırmak yerine herkesin güneş gözlüğü ve şapka takmasını önermişti. Bu seçenek tabii ki, Dünya’daki yaşamı ayakta tutan beslenme zincirinin tabanındaki mikrooranizmalar için geçerli değildi. Amerika Birleşik Devletleri, bu öneriye rağmen Montreal Protokolü'nü imzaladı. Reagan yönetiminin, son zamanlarındaki çevre karşıtı saplantılı tutumu sırasında bunun gerçekleşmesi beklenmedik bir durumdu. (Tabii eğer DuPont'un Avrupalı rakiplerinin korkusu gerçek değilse.) Antlaşma uyarınca, sadece Amerika Birleşik Devletleri'nde 90 milyon araç klimasıyla 100 milyon buzdolabının yenilenmesi gerekiyordu. Bu, çevreyi korumak adına yapılacak ciddi bir fedakârlık anlamına geliyordu. Bunun için, Montreal’deki Amerikan heyetinin başkanı Büyükelçi Richard Benedick ile, kimya eğitimi almış bulunan ve konunun önemini kavrayan İngiltere Başbakanı Margaret Thatcher övgüyü hakediyorlar.</p>

  <p>Montreal Protokolü şimdi, Londra ve Kopenhag'da imzalanan ek anlaşmalarla daha da güçlendirilmiş bulunuyor. Bu yazının yazıldığı tarihte, aralarında eski Sovyet cumhuriyetleri, Çin, Güney Kore ve Hindistan’ın da bulunduğu 156 ülke antlaşmayı imzalamış bulunuyor. (Ancak bazı ülkeler, Japonya ve Batı’nın CFC’lerden kazanç sağlamalarından sonra kendilerinin, sanayileri tam da canlanırken neden buzdolabı ve klima yapmaktan vazgeçmeleri gerektiğini sorguluyorlar. Bu haklı ama dar görüşlü bir soru.) Buna göre CFC kullanımına 2000 yılına kadar bütünüyle son verilmesi kararlaştırılmışken, bu tarih daha sonra 1996'ya alındı. 1980'ler boyunca CFC tüketimi yılda yüzde 20 oranında artan Çin, CFC’lere olan bağımlılığını azaltmayı ve anlaşmanın izin verdiği on yıllık geçiş süresinden yararlanmamayı kabul etti. DuPont şirketi CFC’lerin sınırlandırılmasında öncüllük etti ve birçok ülkeden daha hızlı bir geçiş uyguladı. Atmosferdeki CFC miktarı ölçülebilir düzeyde azalıyor. Ama sorun şu ki, CFC üretimine tümüyle son verdikten sonra atmosferin kendini temizleyebilmesi için bir yüzyıl beklememiz gerekiyor. Ne kadar oyalanırsak, ayak sürüyen ülkeler ne kadar çok olursa, tehlike de o kadar büyük olacak.</p>

  <p>Şurası kesin ki, CFC’nin yerine geçecek, bize ve çevreye zarar vermeyen, daha ucuz ve etkili bir madde bulunursa sorun çözülecektir. Ama ya böyle bir madde yoksa? Ya, bulunan en iyi seçenek CFC'lerden daha pahalıysa? Araştırmaların parasını ve fiyat farkını kim ödeyecek? Tüketici mi, devlet mi ya da bizi bu belaya sokan (ve bundan kâr eden) kimya sanayisi mi? CFC teknolojisinden kazanç sağlayan sanayileşmiş ülkeler, bu fırsatı elde edememiş, yani sanayileşmekte olan ülkelere yeterli yardım sağlıyor mu? Yeni bulunacak maddenin kansere yol açıp açmadığından emin olmak için 20 yıl beklememiz gerekirse ne yapacağız? Şu anda Antarktika Denizi’ne yağan UV ışınlarına ne diyeceğiz? Ya CFC tümüyle yasaklanıncaya kadar ozon tabakasına yükselmeye devam edecek olan yeni üretilmiş CFC’lere ne demeli?</p>

  <p>CFC'Ierin yerine geçecek bir madde -daha doğrusu geçici bir önlem- bulundu. CFC'ler şimdilik, benzer bir molekül olan, ancak hidrojen atomu içeren HCFC'lerle değiştiriliyor. Örneğin:</p>

  <div><img alt="" src="../Images/main-14.jpg" /></div>

  <p>Bunlar da, çok daha az olmakla birlikte yine ozon tabakasına zarar veriyor, CFC’ler gibi küresel ısınmayı önemli ölçüde artırıyor ve özellikle başlangıçta, daha pahalıya mal oluyor. Ancak en acil ihtiyaç olan ozon tabakasının korunması beklentisine de karşılık veriyor. HCFC’leri de DuPont şirketi geliştirdi. Ama DuPont bunun ancak Halley Bay’de yapılan buluşların ardından gerçekleştiği konusunda güvence veriyor.</p>

  <p>Brom elementi, stratosferdeki ozonun çözülmesinde klora göre en az 40 kat daha etkilidir. Şansımız var ki klordan çok daha az bulunan bir maddedir. Brom, yangın söndürücülerde kullanılan halonlar ve toprağın ilaçlanmasında kullanılan metil bromürle havaya karışır ve yeniden birikir.</p>

  <div><img alt="" src="../Images/main-15.jpg" /></div>

  <p>1994-96 yıllarında sanayileşmiş ülkeler bu maddelerin üretimine aşamalı olarak son verilmesini kararlaştırdılar. Buna göre, 1996 yılından başlayarak başka maddelerle değiştirilecekler, ancak tümüyle ortadan kaldırılmaları 2030’u bulacaktı. Şimdiye kadar, bazı halonların yerini alacak yeni madde geliştirilemediğinden, yasaklansalar da, yasaklanmasalar da, kullanılmaya devam edilebilirler. Bu arada çok önemli bir teknolojik sorun da, HCFC’lerin yerini alacak daha üstün ve uzun vadeli bir çözüm bulmak. Bu, zekice bir sentezle yeni bir molekül oluşturarak yapılabilirse de belki çözüm arayışı başka yönlerde gelişecektir; örneğin gizli tehlikeler taşıyan sıvı dolaşımları bulunmayan ve ses dalgalarıyla çalışan buzdolapları gibi. İşte yaratıcı bir buluş fırsatı! Böyle bir buluşun hem parasal getirileri hem de gezegenimize ve türümüze sağlayacağı uzun vadeli yararlar yüksek olacaktır. Soğuk Savaş’ın sona ermesiyle artık giderek işe yaramaz hale gelen nükleer silah laboratuvarlarındaki dev teknik imkânlar böylesi faydalı arayışlara yöneltilebilir. Klima ve buzdolaplarında kullanılmak üzere etkili, işe yarar, güvenli ve maliyeti kabul edilebilir ölçüde ucuz -ve gelişmekte olan ülkelerin sanayilerinde kullanıma uygun-yeni sistemler geliştirilmesi için cömertçe bağış yapılarak cazip ödüller önerilmesi yararlı olacaktır.</p>

  <p>Montreal Protokolü, üzerinde anlaşmaya varılan değişikliklerin büyüklüğü kadar, özellikle bunların yönü açısından da önemlidir. Belki de en şaşırtıcı olan, yerini alacak uygun bir seçenek bulunup bulunamayacağı açıklığa kavuşmadan, CFC’lerin yasaklanmasının kararlaştırılmış olmasıdır. Montreal Konferansı'nı düzenleyen Birleşmiş Milletler Çevre Programı'nın Başkanı Mustafa K. Tolba, Protokolü, 'her bir insan için koruma sağlayan ilk gerçek küresel antlaşma” olarak tanımlıyor.</p>

  <p>Yeni ve beklenmedik tehlikeleri fark edebilmemiz, insanların böylesi bir konuda hepimiz adına çaba göstermek için bir araya gelebilmeleri, zengin ülkelerin maliyetin hakça bir bölümünü üstlenmeye gönüllü olmaları, büyük şirketlerin, kaybedecek çok şeyleri varken sadece kafalarını değiştirmeye değil, aynı zamanda bu bunalımda yeni iş imkânları da görebilmeye ikna edilmeleri cesaret vericidir. CFC'lerin yasaklanması matematikte varlık teoremi olarak bilinen olguya benzer: Elinizdeki bilgilerle gerçekleşmesi mümkün olmayabilecek bir şeyin başarılması. Bu da ihtiyatlı bir iyimserlik için yeterli sebeptir.</p>

  <p>Stratosferdeki klor miktarı, her bir milyar başka moleküle karşılık dört klor atomu olarak en yüksek noktasına ulaşmış görünüyor. Bu miktar artık düşmeye başlamış bulunuyor. Ancak en azından kısmen broma bağlı olarak, ozon tabakasının yalcın zamanda kendini onarması beklenmiyor.</p>

  <p>Açıkçası, ozon tabakasının korunması konusunda rehavete kapılmak için çok erken. Bu maddelerin üretiminin tüm dünyada tamamen durdurulmasını sağlamamız gerekiyor. Güvenli seçenekler bulmak için araştırmaları büyük ölçüde artırmalıyız. En azından, kalp çarpıntısı geçiren bir sevdiğimize göstereceğimiz ilgi ölçüsünde, tüm Dünya çevresinde ozon tabakasını kapsamlı bir şekilde (yer istasyonlarından, uçaklardan ve yörüngedeki uydulardan) gözlemlemeliyiz.<a href="../Text/Section0007.xhtml#n19" id="n19d"><sup>[19]</sup></a> Ozon tabakasının, zaman zaman meydana gelen volkanik patlamalardan, süregelen küresel ısınmadan ve yeni bir kimyasal maddenin atmosfere karışmasından ne kadar etkilendiğini bilmek zorundayız.</p>

  <p>Montreal Protokolü'nden kısa süre sonra stratosferdeki klor düzeyleri düşmeye başladı. 1994'ten başlayarak da klor ve brom düzeyleri (birlikte) düşüyor. Eğer brom da azalmaya başlarsa, ozon tabakasının yüzyılın sonunda uzun vadeli bir onarım sürecine girebileceği tahmin ediliyor. CFC’ler 2010 yılına kadar hiç denetim altına alınmasaydı, stratosferdeki klor düzeyleri bugünün üç katına çıkacak, Antarktika üzerindeki ozon deliği 22. yüzyılın ortalarına kadar sürecek, kuzey yarıkürenin orta enlemlerinde ilkbahar aylarında görülen ozon incelmesi -Irvine Rowland'ın çalışma arkadaşı Michael Prather’e göre- çok yüksek bir değer olan yüzde 30'a ulaşacaktı.</p>

  <p>Amerika Birleşik Devletleri'nde klima ve buzdolabı sanayileri, aşırı “muhafazakârlar” ve Kongre'nin. Cumhuriyetçi üyeleri hâlâ direniyorlar. Cumhuriyetçi Parti Temsilciler Meclisi çoğunluk grubu başkanı Tom DeLay 1996 yılında, “CFC yasağının ardındaki bilimsel verilerin tartışmalı olduğunu” ve Montreal Protokolü'nün” medyanın korkutması sonucu yapıldığını” savunuyordu. Temsilciler Meclisi'nin başka bir Cumhuriyetçi üyesi olan John Doolittle da, ozon tabakasının incelmesiyle CFC’ler arasındaki bağlantının “hâlâ tartışmaya çok açık” olduğunda ısrar ediyordu. Bu bağlantıyı kuran araştırmaların üzerinde, karşıt görüşleri değerlendiren uzmanlarca yapılan kuşkucu ve eleştirel incelemeleri hatırlatan bir gazeteciye Doolittle şöyle cevap verdi: "Bu karşıt görüş değerlendirmesi saçmalığına girmeyeceğim.” Ama eğer girseydi, bu ülke için daha iyi olabilirdi. Gerçekte karşıt görüş değerlendirmesi çok önemli bir saçmalık dedektörüdür. Nobel Ödülü Komitesi’nin yargısı da John Doolittle’inkinden farklıydı. Ödülü -adları her öğrenci tarafından bilinmesi gereken- Rowland ve Molina'ya verirken, onları “felakete yol açabilecek küresel bir çevre sorunundan kurtulmamıza katkıda bulundukları için” övüyordu. "Muhafazakârlar"ın, -kendileri ve çocukları da dahil- hepimizin, yaşayabilmek için bağımlı olduğumuz çevrenin korunmasına nasıl karşı çıkabildiklerini anlamak zor. Muhafazakârların muhafaza ettikleri, gerçekten nedir acaba?</p>

  <p class="ciz"></p>

  <p>Ozonun öyküsünün temel öğeleri diğer çevresel tehlikelerde olduğu gibidir: Atmosfere bir madde bırakırız (ya da buna hazırlanırız). Bunun yol açacağı çevresel etkileri yeterince araştırmayız, çünkü araştırma pahalıya malolacak, üretimi geciktirecek ya da kârı düşürecektir; çünkü işin başındakiler karşıt görüşleri dinlemek istemezler; çünkü konudan sorumlu olanlar bilimsel yetenek açısından en iyileri değildir; ya da sadece insan olduğumuz için yanılabiliriz ve bir şeyi gözden kaçırabiliriz.</p>

  <p>Sonra birdenbire, en uğursuz etkileri on yıllar ya da yüz yıllar sonra ortaya çıkabilecek, tamamen beklenmedik, küresel boyutta bir tehlikeyle karşı karşıya geliriz. Sorun bölgesel düzeyde ya da kısa vadede çözülebilecek gibi değildir.</p>

  <p>Söz konusu sorunların hepsinden alınacak ders açıktır: Her zaman eylemlerimizin bütün sonuçlarını öngörebilecek kadar zeki ya da akıllı olamıyoruz. CFC'lerin icadı parlak bir başarıydı. Ama bu buluşu yapan kimyacıların akıllı olduklarını kabul etsek de, yeterince akıllı olmadıklarını söyleyebiliriz. CFC’ler işte tam da öylesine durağan oldukları için, ozon tabakasına ulaşabilecek kadar uzun yaşıyorlar. Dünya karmaşık. Hava kıt, doğa hassas. İnsanın zarar verme yeteneği büyük. Hassas atmosferimizi kirletmemek için çok daha dikkatli ve çok daha az bağışlayıcı olmalıyız.</p>

  <p>Daha yüksek gezegenlerarası temizlik standartları geliştirmeli, Dünyayı gözlemlemek ve anlamak için çok daha büyük bilimsel kaynaklar yaratmalıyız. Sadece kendi ulusumuzu ve kuşağımızı (özellikle de belli bir sanayi kolunun kârını) değil, bizim gezegenimiz olan bu kırılgan Dünyayı ve gelecek kuşakların çocuklarını da dikkate alarak düşünmeyi ve hareket etmeyi öğrenmeliyiz.</p>

  <p>Ozon tabakasındaki delik de bir tür uçak izi gibidir. Başlangıçta, cadı kazanında kaynayan ölümcül tehlikeler karşısındaki rehavetimizi yansıtıyor gibiydi. Ama belki de aslında, bize küresel çevreyi korumak için işbirliği yapmamızı sağlayacak yeni keşfedilmiş bir yeteneğimizi haber veriyor. Montreal Protokolü ve ekleri insanoğlunun bir zaferi olarak değerlendirilmelidir.</p>
</body>
</html>
