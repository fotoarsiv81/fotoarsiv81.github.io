<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc12" style="page-break-before:always">Sekizinci Bölüm</h2>

  <p class="Standard" dir="ltr">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">NOOSİKA, tunçtan yirmi delikanlı heykelinin yirmi sütun halinde desteklediği altın tavanlı salondaydı. Güzelliğinin eksilmediğini, olduğu gibi kaldığını görüyordu aynada Güzeller Güzeli.</p>

  <p class="Standard" dir="ltr" style="margin-left:0;margin-right:0;text-indent:18.859844px">En güzel olarak kalmak, Noosika için sadece gerek değil, vazgeçilmez bir şarttı. «Yedi Kapılı Saray»da bu konudaki en küçük bir kusur bile insafsızca karşılık görüyordu. Ama binlerce yıldan beri Noosika başarıyla korumuştu üstünlüğünü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Opal ışıltılı uzun saçlarını tarıyordu ağır ağır genç kadın; ebedi gençliği boyunca kim bilir kaç kere tekrarlamıştı bu jesti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Prine... diye seslendi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Nedimenin de efendisi gibi, iri gözleri vardı. Her yeni düşüncede yeniden ürperen su renkli gözler... dans eder gibi yaklaştı uyumlu adımlarla:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Mücevherlerinizi mi emrettiniz Hanımım?</p>

  <p class="Standard" dir="ltr" style="margin-left:0;margin-right:0;text-indent:18.859844px">İçini çekerek konuştu Noosika:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ayak bileğime takmak üzere altın bir halka istiyorum, bana bir esir olduğumu hatırlatsın diye... Sıkıntılıyım bugün...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Esir mi dediniz Hanımım! Böyle bir şeyi nasıl aklınızdan geçirebilirsiniz ki? «Yüzbin gezegenli imparatorluk»un bütün kadınları size gıpta ediyor. Bin yıldan beri Hükümdarın gönlünde saltanat süren ve onun bütün zevklerini yöneten sizsiniz. Aslında imparatorluğun hakiki hükümdarı sizsiniz, Hanımım. Arkos, bunu gayet iyi biliyor.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Arkos mu dedin? Ne yaptı gene Arkos?</p>

  <p class="Standard" dir="ltr" style="margin-left:0;margin-right:0;text-indent:18.859844px">Prine bir yandan da, kar gibi ince ve beyaz bir ketenle sarmıştı Noosika’nın bedenini; sonra da Hanımının beline bir orfir kemer geçirdi; kemerin üzerinde, dayanılmaz güzellikte dört siyah vor taşı ışıldıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Arkos, evrenin en uç gezegeni Tamor’da yaşadığı söylenen o ürkek hayvanlardan iki tane daha getirmiş Efendimize. Ve Efendimiz, kolaycacık ölüveren bu hayvanlara bayılıyor.</p>

  <p class="Standard" dir="ltr" style="margin-left:0;margin-right:0;text-indent:18.859844px">Nedime şimdi, geniş bir tarakla Noosika’nın opal rengi saçlarını tarıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Arkos, Efendimizin sizi unutmasını nasıl istiyor bilseniz... diye devam etti. İksor oğlanlarından ve canlı Jasp sütunlarından sonra dün de, o siyah tenli ve kalın tüylü Stir kadınlarından altı tane getirdi...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir kahkaha atmıştı Noosika:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir hiç için tasalanıyorsun, Prine... Bütün bu saydıkların basit eğlenceler hep..</p>

  <p class="Standard" dir="ltr" style="margin-left:0;margin-right:0;text-indent:18.859844px">Derin ve inanılmaz şekilde parlak gözlerini nedimesine dikmişti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Efendimiz, «beyin»i fethettiğinde sen henüz bir Bor kızıydın. Evrenin daha önceki halini bilmiyorsun. Yani hipnosların, oyunların, bolluğun olmadığı dönemi... İnsanların savaşmak zorunda bulunduğu, ihtiyarladığı, çocukların doğduğu ve her yıl imparatorluğa on yeni gezegenin katıldığı çağı...</p>

  <p class="Standard" dir="ltr" style="margin-left:0;margin-right:0;text-indent:18.859844px">Prine’ye doğru eğilip saçlarını okşadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— İşte bütün bunları görmüş olsaydın küçüğüm, Arkos’un usta bir hokkabazdan daha tehlikeli olamayacağını derhal anlardın.</p>

  <p class="Standard" dir="ltr" style="margin-left:0;margin-right:0;text-indent:18.859844px">Prine, şimdi Noosika’nm elleriyle uğraşmaktaydı. Öylesine ince ve zarif ellerdi ki bunlar, süs olmaktan başka bir işe yarayabileceklerine inanmak olanak dışıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ben işte bütün bunları düşünüyorum Hanımım. «Yedi Kapılı Saray»ı terk etmek zorunda kalsam ne yaparım ben? Dışarda hayat öylesine kasvetli ve monoton ki! Hiç kimse çalışmıyor, yapacak hiçbir şey yok çünkü. Herkes oyunlara koşuyor, o kadar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Göğüs geçirerek sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yani Hanımım, Efendimiz «beyinsi fethetmeden önce her şey bir başka mıydı demek istiyorsunuz? Oysa ben daima bunun tam tersini işittim: Anarşi ve düzensizlik hüküm sürüyormuş, Yedi Bilgeler yönetimi başaramıyormuş artık, çünkü her şey iyice karmaşık ve içinden çıkılmaz bir hale girmiş. Uzak gezegenler durmadan isyan ediyor, barbarlar yağma için uzayda kol geziyor, felaketler felaketleri izliyormuş hep. Ama beyin, bütün bunlara düzen vermiş; Efendimiz de bolluğu, oyunları ve barışı getirmiş.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şarkı söyler gibi bir sesle konuşuyordu nedime.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bütün bunları söylüyorsun ama Prine, niçinini bilmeden sen de hüzünlüsün, bak.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yoo... diye itiraz etti Prine. Niçin hüzünlü olduğumu gayet iyi biliyorum ben. Sizin güzelliğiniz bir işe yarıyor, Efendimiz sizi seyretmekten hoşlanıyor çünkü. Oysa bana hiç kimse hiçbir zaman dönüp bakmıyor; şehre gittiğim zaman da, insanların hipnosları seyretmeyi tercih ettiğini görüyorum hep. Bir tek erkeğin olsun, bir kadına gözlerini çevirdiğini görmedim. Ve biliyorum ki bir erkek hiçbir zaman bir kadın için o milyonlarca gözenekli süs levhalardan birini seçip de göğsüne takmak sabrını göstermeyecektir. Ölmediğimize göre, çocuğa ihtiyacı yoktur çünkü. Beni anlıyorsunuz değil mi, Hanımım? Saraydan ayrılmak zorunda kalmaktansa ölümü tercih ederim.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yeniden göğüs geçirdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öteki kadınların umurunda bile değil bu, onlar da hipnosları seyrediyorlar hep.</p>

  <p class="Standard" dir="ltr" style="margin-left:0;margin-right:0;text-indent:18.859844px">Noosika doğrulmuş ve dört çubuklu kafese doğru ilerlemişti. Tüyleri lâl renginde üç vaşak uyuyordu kafeste. Noosika kafesi açtı; küçük hayvanlar derhal uyanmış ve havada dolanarak şakımağa koyulmuşlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Görüyorsun ya Prine... dedi. Bütün evreni uyuttu Efendimiz; ama sandığın gibi, kurtarmış olmadı. Saraya bak, yeter zaten: Bir tek hipnos bulamayacağın tek yeridir evrenin bu saray. Şüphesiz burada da oyunlar var; ama bunlar, seyrettiğin vakit insanı uyandıran cinsinden zalim oyunlar. Burada yürümek, çalışmak, güzelliğini sürdürmek ve hoşa gitmek gerekli. Efendimizin en bayıldığı hayvanlar, demin senin de söylediğin gibi, Tamor’un o ürkek yaratıklarıdır. Bilir misin neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayır, Hanımım, hiç anlamıyorum.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kolayca ölürler de ondan. Şüphesiz beyin, bu hayvanları da bizler gibi ölümsüz kılacak bir çare bulabilirdi; ama böyle bir durumda Efendimiz, bu hayvancıklar ölür diye üzülmek, onları sözüm ona tedavi etmek oyunundan yoksun kalır ve sıkılırdı. Öyle değil mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şüphesiz... dedi Prine. Ama bunun yüzyıllar ve yüzyıllarca hep böyle sürüp gideceğini düşünemiyorum, Hanımım. Günün birinde beyin, bizi eğlendirmek için bugün hayal bile edemediğim bir çare bulacaktır elbette.</p>

  <p class="Standard" dir="ltr" style="margin-left:0;margin-right:0;text-indent:18.859844px">Prine’nin ışıldayan gözleri olanakdışı bir evreni seyreder gibiydi ve gülümsüyordu nedime.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sakın aldanma... diye cevap verdi Noosika kuru bir sesle. Efendimiz beyinden böyle bir şeyi katiyen istemeyecektir. Kendisi mutludur çünkü, kudret sahibidir ve bunu da sevmektedir. Hipnoslarda halka göründüğü zaman öyle renklere bürünmektedir ki, bu zavallılar Tanrı Ata’yı gördüklerini hayal etmektedirler; ve Efendimiz, onları daha iyi uyutabilmek için, geçmişteki felâketleri hatırlatır durmadan.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ani bir jestle, hiperlir’in tellerinden birine dokunmuştu Noosika. Acı bir ses yükseldi çalgıdan:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Benim sabrımın da bir anlamı var, Prine, görüyor musun? Burada tepki gösterecek ve bu kasvetli ölümsüzlükten gayrı bir şeyi arzu edebilecek bir tek adam yok. Sarayda Arkos gibi bilinçli olanlar da, kendi pozisyonlarını korumaktan başka bir şey düşünmüyorlar. Şehirdekiler, hipnoslarla ve oyunlarla yetinmekte. Dış gezegenlerse çelikten bir yasayla yönetilmekte, daha fazla evrilip gelişmeleri kesinlikle olanaksız!</p>

  <p class="Standard" dir="ltr" style="margin-left:0;margin-right:0;text-indent:18.859844px">Potadan çıkmış kalay rengine bürünmüştü gözleri...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ve ben bu durumda fırsat beklemekteyim, Prine. Günün birinde, beyne ben kumanda edeceğim; uğurlu mu olacak, uğursuz mu bilemem. Ama evreni bu uyku ve bolluktan söküp çıkaracağım. Artık sindirmeyi bırakıp kurucu olmamız gerekiyor.</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px;text-align:center">* * *</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Ürkek hayvan ateşten kıvranmaktaydı. Feaks, üzerine eğildi hayvanın. Uzun boyluydu adam, narin elleri vardı. İnce çehresinde gözbebekli yeşil gözler parıldıyordu; göz bebeklerini kaldırtmaya razı olmamıştı asla, ötekiler gibi değildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Acı çekiyorsun, zavallı... dedi hayvana.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ve küçük gövdesinin üzerine ince bir örtü çekti. Belli belirsiz bir minnettarlık ışıltısı geçti hayvanın ateşten kızarmış gözlerinden. Birkaç saniye için sık sık soluması kayboldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bana bir şeritle Urad unu getirin, Arkos. Bu hayvan zatürrie olmuş, ona bir sargı yapacağım. Bu da olmazsa bir ponksiyon deneyeceğim.</p>

  <p class="Standard" dir="ltr" style="margin-left:0;margin-right:0;text-indent:18.859844px">Doğrulmuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çabuk olun, Arkos; çünkü bu hayvanı bayağı seviyorum; ölürse gerçekten üzülürüm.</p>

  <p class="Standard" dir="ltr" style="margin-left:0;margin-right:0;text-indent:18.859844px">Arkos, sadece dört oyma gümüş düğmeyle süslü ve vücudunu sımsıkı saran siyah süril’inin içinde dimdik kalmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne bekliyorsun hâlâ? dedi Feaks şaşkın bir edayla. Ne var? Bir şey mi söylemek istiyorsun yoksa bana?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kıpırdanıyor ama konuşamıyordu Arkos, müthiş sıkıntılıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Size kötü bir haber getiriyorum Efendimiz... dedi sonunda.</p>

  <p class="Standard" dir="ltr" style="margin-left:0;margin-right:0;text-indent:18.859844px">Feaks’m gözleri parlamıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Söyle, nedir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İnanılmaz bir şey... diye mırıldandı Arkos ellerini bırakarak.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Lafı uzatma, söyle hemen!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olay bundan on dakika önce, 72 ışık yılı ötedeki Gmür gezegeninde oluyor, Efendimiz: İki hiper T, saatte 25 bin kilometre ile seyrederken çarpışmışlar, 300 bin ölü var.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki... dedi Feaks.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hükümdar, sakin ve handiyse kayıtsız görünmek için büyük çaba harcamaktaydı. Ama şaşkınlığı, ellerini birden büzmesinden belliydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— İki hiper T mi dedin? Haberi kontrol ettin mi? Uzay trafiğini beyin düzenlediğinden bu yana, böyle bir şey olmamıştı hiç.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kontrol ettim... dedi Arkos.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sonra öksürüp ekledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hepsi bundan ibaret değil, Efendimiz.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gözlerini ona dikmişti Feaks; konuşmuyor ama sapsarıydı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Başka ne var, peki?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tior 2 gezegeninde vahşi ve dev hurval’leri tutan setler ortadan kaybolmuş. Dışarı fırlayan hurvaller her şeyi tahrip etmekte; Tior uzay santrali artık cevap vermiyor.</p>

  <p class="Standard" dir="ltr" style="margin-left:0;margin-right:0;text-indent:18.859844px">Karşısındakinin yüzünü büyük bir dikkatle incelemekteydi Feaks.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Arkos!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet, Efendimiz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yoksa sen de mi hipnosları seyretmeye başladın şimdi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Katiyen, Efendimiz! diye itiraz etmişti Arkos şiddetle. Benimle birlikte merkez-beyine kadar gelecek olursanız kendiniz de kontrol edebilirsiniz. Akıl almayacak bir şeyler oluyor, Efendimiz. Nedir kestiremiyorum ama, beyin hastalandı sanki.</p>

  <p class="Standard" dir="ltr" style="margin-left:0;margin-right:0;text-indent:18.859844px">Feaks iyice afallamıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beyin hasta mı dedin!</p>

  <p class="Standard" dir="ltr" style="margin-left:0;margin-right:0;text-indent:18.859844px">Hükümdarın öfkesi karşısında dehşetten ter döken Arkos, ancak başıyla bir evet işareti yapabilmişti. Ama Feaks birden sakinleşip elini Arkos’un omuzuna koydu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— İşi gözümüzde büyütmeyelim, Arkos... dedi. Bunlar daima olabilir. Hatta belki de biraz eğlence çıkar bize, sıkılmaya başlamıştım üstelik...</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px;text-align:center">* * *</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Noosika, vaşakları yeniden kafeslerine sokarken Prine yaklaştı. Soluk soluğaydı genç nedime, yanakları pembeleşmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Efendimiz sizi görmek istiyor, Hanımım... dedi. Bir çok şeyler oluyor...</p>

  <p class="Standard" dir="ltr" style="margin-left:0;margin-right:0;text-indent:18.859844px">Sesini alçaltıp ekledi sonra:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Merkez-beyinde bekliyor sizi... Sözünü ettiğiniz gün, belki de geldi, Hanımım!</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px;text-align:center">* * *</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Noosika’ya bakıyordu Feaks; ve bakışlarında, onunla her karşılaşmasında olduğu gibi, ebedi gençliğin bu tanıma sığmaz güzelliğinden duyduğu derin heyecan okunmaktaydı. Ama bu heyecan bu sefer uzun sürmedi. Bir el işaretiyle, ardında milyonlarca tanıkşeridin dönmekte olduğu parlak kapıyı gösterdi Noosika’ya:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gir, Noosika... dedi. Seni bu eşsiz seyirden yoksun kdmak istemedim.</p>

  <p class="Standard" dir="ltr" style="margin-left:0;margin-right:0;text-indent:18.859844px">— İnanılmaz şey!., dedi Noosika alaycı bir sesle. Demek bu kapının ardında bir şeyler oluyor nihayet?</p>

  <p class="Standard" dir="ltr" style="margin-left:0;margin-right:0;text-indent:18.859844px">Noosika içeri girdiğinde, Arkos, yüzünün buruşmasını güçlükle zaptetmişti. Sınırsız bir kin besliyordu Güzeller Güzeli’ne; ve Hükümdarın, bu derece önemli bir olaya bu hafif yaratığı karıştırmasını aklı almıyordu bir türlü... Noosika hiç yokmuş gibi davranarak konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yeni bir felâket var, Efendimiz. Hiros gezegeninde bu sefer... Hipnoslar çalışmıyor; ve gezegende nerdeyse isyan çıkacak!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir an tereddüt ettikten sonra ekledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beyindeki hastalık ilerlemekte gibi görünüyor, Efendimiz. Başlangıçta, 4 numaralı kesimin ufacık bir parçası hastalığa tutulmuş gibiydi; ama hasta kısım durmadan genişliyor. Öteki kesimlerde ne mutlu ki bir şey yok. Her şey normal.</p>

  <p class="Standard" dir="ltr" style="margin-left:0;margin-right:0;text-indent:18.859844px">Noosika Feaks’a döndü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beyin hastalandı demek?</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu haberden duyduğu zevki güçlükle gizleyebilmişti. Arkos karanlık bir dikkatle gözlüyordu kendisini, içini çekerek:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Korkunç bir şey bu... dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Korkunç, yersiz bir söz olur... diye düzeltti Feaks. Şimdilik beyinin ancak milyonda birlik kısmı rahatsız; ve bu rahatsızlık derhal önlenecektir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki ama hastalık nerden ileri geliyor? diye sordu Noosika kayıtsızlıkla.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Henüz bilmiyoruz... demişti Feaks. Aldığımız önlemler göz önüne getirilince, bir bakteri salgını söz konusu olamaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Belki de bile isteye girişilmiş bir salgın söz konusudur... dedi Noosika tereddütle. Örneğin, beyinin egemenliğine son vermek isteyen bazı yurttaşlar...</p>

  <p class="Standard" dir="ltr" style="margin-left:0;margin-right:0;text-indent:18.859844px">Feaks bir kahkaha atmıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">Kesinlikle olanaksız, sevgilim! Yurttaşlarımızın zihni &nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">öyle bir şekilde şartlandırılmıştır ki, böyle bir şeyi katiyen düşünemezler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Doğru... dedi Noosika. Peki o zaman... o zaman, evren dışı yaratıklar söz konusu olmasın?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kendisi de inanmadan söylemişti bunları.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Katiyen, Noosika... İmparatorluğun sınırlarının 100 bin parsek ötesine kadar bütün gezegen sistemleri temizlenmiştir. Bu derece uzaktan beyine ulaşıp vurabilecek bir kudret olsaydı, zaten bugüne kadar çoktan bilirdik...</p>

  <p class="Standard" dir="ltr" style="margin-left:0;margin-right:0;text-indent:18.859844px">Konuşurken, bir yandan da dev ekranların parıldadığı salona doğru sürüklemişti Noosika’yı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sebebini şimdi öğreniriz... dedi. Televizyon araştırması yapıyoruz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Efendimiz! diye haykırdı boğulur gbü Arkos. Efendimiz, gelin görün. Yabancılar var. Hem de beyinin üzerine konmuşlar...</p>

  <p class="Standard" dir="ltr" style="margin-left:0;margin-right:0;text-indent:18.859844px">Ekrandaki imajı inceliyordu Feaks.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir uzay gemisiyle... İlkel bir gemi... Bunlar barbar, Efendimiz; gemilerinden belli!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olanak dışı, Arkos; barbarlar çoktandır egemenliğimiz altında.</p>

  <p class="Standard" dir="ltr" style="margin-left:0;margin-right:0;text-indent:18.859844px">— İnanılmaz bir şey... dedi Arkos. Yabancı barbarlar bunlar; Büyük Set’i aşıp gelmişler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sapsarı kesilmişti Feaks, imajın geçtiği ekrana doğru ilerledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— İsmi de var gemilerinin!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir düğmeye dokunarak büyültmüştü imajı. Okudu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Alkinos...</p>

  <p class="Standard" dir="ltr" style="margin-left:0;margin-right:0;text-indent:18.859844px">Noosika’ya bakıyordu ama bakışları bulanıklaşmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Alkinosl Bizim çağımızın dibinden kopup gelen efsanevi bir isim bu...</p>

  <p class="Standard" dir="ltr" style="margin-left:0;margin-right:0;text-indent:18.859844px">Sustu ve giyinmiş olduğu yaldızlı ürla’yı kırıştırdı eliyle :</p>

  <p class="Standard" dir="ltr" style="margin-left:0;margin-right:0;text-indent:18.859844px">— Alkinos... Antefaes imparatorluğuna bağlı bulunmayan ama gene de insan olan barbarlar!</p>

  <p class="Standard" dir="ltr" style="margin-left:0;margin-right:0;text-indent:18.859844px">Ateşin çevresinde oturmuş potlaca hazırlanan insanları gösteriyordu şimdi resim. Feaks, boğulur gibi bir sesle:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beyinle besleniyor bunlar! diye haykırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sonra da gürledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki ama nerden geliyorlar?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Basit, Efendimiz... dedi Arkos. Anladığımı sanıyorum ben. Uzay gemilerimizin sonsuzluğa dağıldığı çağlarda kazaya uğramış tayfalarımızdan birinin torunları olsalar gerek... Gemilerimizden biri, elli altmış bin yıl önce Büyük Set’in öbür tarafındaki bir gezegende kalmış olsa gerek. Tayfalarımız orada üremişlerdir Tabi, babadan oğu la aktarmışlardır bizim efsanelerimizi. Ve böylece yavaş yavaş yaşamayı öğrenmişlerdir.</p>

  <p class="Standard" dir="ltr" style="margin-left:0;margin-right:0;text-indent:18.859844px">Feaks, yeniden ekrana dönmüştü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gemileri Büyük Set’i aşacak kudrette değil... dedi. Ama gene de yalnız o yönden gelebilirler, yoksa detektörlerimiz hemen haber verirdi...</p>

  <p class="Standard" dir="ltr" style="margin-left:0;margin-right:0;text-indent:18.859844px">Hükümdar zamanla sakinleşmiş ve imajları bir paleontoloji bilginine yaraşır bir merakla incelemeye koyulmuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şaşılacak derecede ilkel kalmışlar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sandığınız kadar değil, Efendimiz... dedi Arkos. Burada başkaları da var, bakın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir el hareketiyle kaydırmıştı imajı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bakın, bunlar levhaları takip ediyor ve inceliyorlar. Ve anlamak üzereler işin aslını.</p>

  <p class="Standard" dir="ltr" style="margin-left:0;margin-right:0;text-indent:18.859844px">Heyecanını güçlükle zapt eden Noosika atıldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki ama ne yapacaksınız şimdi bunları?</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir an genç kadına baktı Feaks. Soruya şaşmış gibiydi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gayet basit, sevgilim... dedi. Beynin hasta kısmım nöralize edip mikropsuzlaştıracağız. Bunları da yok edeceğiz ortadan.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kendileriyle temasa geçmeden mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bunun ufacık bir fayda sağlayacağını sanmıyorum... dedi Feaks.</p>

  <p class="Standard" dir="ltr" style="margin-left:0;margin-right:0;text-indent:18.859844px">Noosika ısrar ediyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ama bu insanlar nereden geldiklerini söyleyebilirlerdi bize; ve böylece, gezegenlerini nötralize etmek olanağına kavuşurduk.</p>

  <p class="Standard" dir="ltr" style="margin-left:0;margin-right:0;text-indent:18.859844px">Faks bir an düşündükten sonra:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Pek faydası yok... dedi, inanılmaz bir kaza sonucunda gelmişlerdir ancak buraya; ve böyle bir şey de yüzyıllardan önce bir daha olmaz. Bunları derhal ortadan kaldırmak en iyisi...</p>

  <p class="Standard" dir="ltr" style="margin-left:0;margin-right:0;text-indent:18.859844px">Ekrana yaklaşmıştı Noosika. Büyük bir dikkatle, öteden gelen insanların anatomisini incelemekteydi. Antefaes yurttaşlarından ne kadar farklıydılar! Özellikle fizik güçleri etkilemişti Güzeller Güzelini.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bana öyle geliyor ki, bu yaratıklar incelenmeye değer... dedi. Davranışlarına bakın: Köle gibi değil, bağımsız insanlar gibi davranıyorlar. Hür insanlar gibi...</p>

  <p class="Standard" dir="ltr" style="margin-left:0;margin-right:0;text-indent:18.859844px">Belli belirsiz gülümsemişti Feaks:</p>

  <p class="Standard" dir="ltr" style="margin-left:0;margin-right:0;text-indent:18.859844px">— İyi fark ettiniz, sevgilim... dedi. Kendi başlarına buyruk bağımsız yaratıklar bunlar. Ve ben işte bunun için kendilerine en ufak bir şans tanımayacağım.</p>

  <p class="Standard" dir="ltr" style="margin-left:0;margin-right:0;text-indent:18.859844px">Arkos, Hükümdarı başıyla onayladı. Noosika üzgün bir şekilde çıktı salondan.</p>
</body>
</html>
