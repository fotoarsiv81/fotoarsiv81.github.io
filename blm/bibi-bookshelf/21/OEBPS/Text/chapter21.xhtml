<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc18" style="page-break-before:always">On Dördüncü Bölüm</h2>

  <p class="Standard" dir="ltr">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">ŞU ANDA içinde bulunduğu, bir katedral büyüklüğünde ve tam bir yarımküre şeklindeki yeri çok iyi hatırlıyordu Maogan: Beyin’in giriş kısmıydı burası! Dipteki muazzam zırhlı kapılar, bu konuda en ufak bir şüpheye bile mahal vermemekteydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Nasıl olup da buraya gelebildiğini ya da getirilebildiğini düşündü bir an. Olup bitenleri hatırlamaya çalıştı: Kafesi otomatik raya alıp Sirk’e aktarmışlardı; başlarında Orwel’in bulunduğu hurvallerle Stuff’ın kumanda ettiği kaneksleri görmüştü Sirk’in iki köşesinde karşılıklı toplanmış, savaşa hazır bir halde ve Noosika’nın planına uygun olarak atılmıştı. Tam o anda, evet tastamına o anda, içinin boşaldığını hisseder gibi olmuştu; sonra da işte burada bulmuştu kendini!</p>

  <p class="Standard" dir="ltr" style="margin-left:0;margin-right:0;text-indent:18.859844px">Çağrıldığını hissediyor ve ilerliyordu Maogan. O muazzam zırhlı kapılar şimdi artık kumandanın dokunmasına bile gerek kalmaksızın kendiliğinden açılmaktaydı. Ya rımay şeklindeki salonları geçti art arda. Ve nihayet sınırsız bir ışık demetinin ortasında durdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hoş geldiniz, kumandan!</p>

  <p class="Standard" dir="ltr" style="margin-left:0;margin-right:0;text-indent:18.859844px">Prine’nin sesiydi bu. Ama onu göremiyordu Maogan. Dört yanını sarıp örten ışık herhangi bir şey görmesine engel olacak derecede kamaştırıyordu gözlerini. Sordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sizsiniz değil mi, Prine?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Benim, evet.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki ama burada ne arıyorsunuz? Siz, yanılmıyorsam, beni şeritlerin yayınlandığı kaynakta bekleyecektiniz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öyleydi, kumandan. Ama hiçbirimiz yani gerek biz, gerekse Feaks’la Arkos karşılıklı hesaplarımızı yapıp planlarımızı kurarken en temel etkeni göz önünde tutmamıştık.</p>

  <p class="Standard" dir="ltr" style="margin-left:0;margin-right:0;text-indent:18.859844px">— En temel etkeni mi?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet, yani Beyin’i!</p>

  <p class="Standard" dir="ltr" style="margin-left:0;margin-right:0;text-indent:18.859844px">Birden kavramıştı Maogan:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ve Beyin, kendisini size hatırlattı?., dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hem de nasıl! Ben de tıpkı sizin gibi birdenbire burada buldum kendimi, tam şeritlerin yayınlandığı kaynağa doğru koşarken...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlıyorum, evet! Ama anlayamadığım bir nokta kalıyor geriye: Amacı ne Beyin’in? Eğer bize yardım etmekse, niçin bu kadar geç harekete geçti? Niçin daha önce durdurmadı onları?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bunun cevabını size kendisi verse daha iyi olmaz mı, kumandan? Bakın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Prine’nin son sözü üzerine Maogan’ı kuşatan ışık demeti birdenbire dağılıp kumandanın tam karşısına düşen bir noktada yoğunlaşmıştı. Ve işte o noktada bir... nasıl anlatmalı bunu!.. Olağanüstü güzel ve iyilik saçan ve sağlık veren ve insanın içini güvenle dolduran bir varlık belirmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Beni yadırgamamanız için, kendime sizlerinkine benzer bir şekil verdim işte ben de sonunda, kumandan! Başarmış mıyım dersiniz?</p>

  <p class="Standard" dir="ltr" style="margin-left:0;margin-right:0;text-indent:18.859844px">Beyin’di konuşan! Ve konuşuyordu, telepatik bir yayın değildi bu: Dünya diliyle konuşuyordu üstelik!</p>

  <p class="Standard" dir="ltr" style="margin-left:0;margin-right:0;text-indent:18.859844px">Maogan, derin bir hayranlık içinde:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kusursuz!., diye mırıldanabildi ancak.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sonra derhal toparladı kendini:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buraya kadar bütün her şey çok güzel ve çok iyi... diye devam etti. Ama orada, Sirk’te, her an yok edilme tehlikesiyle karşı karşıya bekleyen bir Noosika ile bir de Stuff Logan var! Artık vakit yitirmeyelim!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Gülümsemişti Beyin, rengârenk ışınlar saçıyordu bakışları. Ve konuştuğu zaman, ortalığa gönül ferahlatıcı bir yayla çiçeği kokusu yayılmaktaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kuşkulanmayın, kumandan: Yitireceğimiz hiçbir şey yok, çünkü zamanı askıya aldım. Şimdi Antefaes İmparatorluğu’nda bütün varlıklar bir tek anı yaşamaktadır! Ölümsüzlük dediğimiz şey de zaten bir tek andan ibaret değil midir, kumandan?</p>

  <p class="Standard" dir="ltr" style="margin-left:0;margin-right:0;text-indent:18.859844px">Maogan iyice toparlanmıştı. Galaksilerarası eşitlik kuralları uyarınca rahatlık içinde sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne yapmak istediğinizi öğrenebilir miyim?</p>

  <p class="Standard" dir="ltr" style="margin-left:0;margin-right:0;text-indent:18.859844px">Gene o insanın içini ısıtan gülümseyiş, gene o dayanılmaz güzel koku! Ve gene o huzur verici ses:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yapmak istediklerimi yaptıkça görüp öğreneceksiniz, kumandan! Ama ilkin size yapmak istemediğim ve yapılmasına katiyen izin vermeyeceğim tek şeyi söyleyeyim: Kan dökümü. Dinleyin, kumandan: Beni sizin adamlarınız yaraladı! Buna, karşıydınız biliyorum ve içtenlikle üzüldünüz, isyan ettiniz, tekrarlanmaması için gerekli tüm önlemleri almaktan da geri kalmadınız. Ve ben, kan dökümünün ne denli doğa dışı, doğa yasasına aykırı bir iş olduğunu hem kendim bunun acısını çekerek hem de sizin çektiğiniz acıyı görüp duyarak öğrendim. Bir daha unutmamacasına...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir an sustu Beyin. Sonra bıçak gibi bir sesle şöyle konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu evrende bütün herkes eğer öleceği varsa kendi ölümüyle ölmeli, kumandan! Bu en temel konuda fikir birliği içinde olduğumuzu sanıyorum?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ama ortada birtakım suçlar ve bu suçları işleyen belirli suçlular var! Bunların yargılanıp cezalandırılması gerekmiyor mu sizce?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Elbette gerekiyor!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öyleyse?</p>

  <p class="Standard" dir="ltr" style="margin-left:0;margin-right:0;text-indent:18.859844px">— En iyi ve en hakgüder yargıç, doğadır! Bütün hepimizi yaratıp şekillendiren, yönetip amaçlandıran doğa!</p>

  <p class="Standard" dir="ltr" style="margin-left:0;margin-right:0;text-indent:18.859844px">Düşünün, kumandan: işin ucunda biz neyiz ki? Doğanın gözüyle bakacak olursak, neyiz gerçekten? Birer deney konusundan başka neyiz?</p>

  <p class="Standard" dir="ltr" style="margin-left:0;margin-right:0;text-indent:18.859844px">Uzun bir sessizlik oldu. Maogan, işittiklerinin doğruluğu ile kendi koşullanmışlığının gerekleri arasında çırpınır bir duruma girmişti şimdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Örneğin Orwel... diye başladı sonunda. Yani Orwel şimdi doğanın kim bilir kaç yıl sonra gerçekleşecek olan yargılamasına mı bırakılacak?</p>

  <p class="Standard" dir="ltr" style="margin-left:0;margin-right:0;text-indent:18.859844px">Prine cevap verdi Beyin’in yerine:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Orwel Dünya’da yargılansa ne gibi bir cezaya çarptırıldı, kumandan?</p>

  <p class="Standard" dir="ltr" style="margin-left:0;margin-right:0;text-indent:18.859844px">Maogan hiç duraksamaksızın verdi cevabı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ömür boyu Vilmür zindanlarında hapis yatmay ya!</p>

  <p class="Standard" dir="ltr" style="margin-left:0;margin-right:0;text-indent:18.859844px">Beyin’in yanında duruyordu Prine. Alabildiğine tatlı bir sesle konuştu yeniden:</p>

  <p class="Standard" dir="ltr" style="margin-left:0;margin-right:0;text-indent:18.859844px">— O zavallı şu anda Vilmür zindanlarından çok daha korkunç bir zindanın içinde hapis değil mi, kumandan?</p>

  <p class="Standard" dir="ltr" style="margin-left:0;margin-right:0;text-indent:18.859844px">Maogan başını önüne eğdi: Verecek cevabı yoktu, haklıydı Prine!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki, ne yapmayı düşünüyorsunuz?</p>

  <p class="Standard" dir="ltr" style="margin-left:0;margin-right:0;text-indent:18.859844px">Soru dudaklarından dökülür dökülmez kavradı densizlik ettiğini: ikisini bir kefeye koymuş; Prine'yi Beyin’in bir çeşit kader yoldaşı, hatta ortağı, hatta ve hatta sevgilisi yerine saymış oluyordu. Ama iş işten geçmişti...</p>

  <p class="Standard" dir="ltr" style="margin-left:0;margin-right:0;text-indent:18.859844px">Beyin, gene o sıcak gülümseyişle:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Boşuna üzülüyorsunuz kumandan, dedi. Prine ve ben artık iki sevgiliden de ötede bir tek aynı varlığız.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir fek ışık kaynağı halindeydiler gerçekten. Aynı ışıldayışla parlıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlıyorum, evet!., diyebildi Maogan sadece.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yeniden Beyin konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şimdi bizi lütfen iyi dinleyin, kumandan! Bakın, neler yapmayı tasarlıyoruz...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kısa bir sessizlik oldu gene. Sonra Beyin, heyecanlı bir sesle açıklamaya koyuldu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Önümüzde üç ayrı sorun var, çözülmesi gereken: Birincisi Feaks Arkos Rolling Orwel sorunu. Bu, en kolayı. Şöyle ki: Feaks, Arkos ve Rolling, ellerinden bütün yetkileri ve donanımları alınmış olarak, salt bilimsel araştırma yapabilecekleri bir gezegene sürgün edileceklerdir. Orwel de hurval olarak onlarla gidecektir. Pek Tabi ki, ortalığa zararı dokunmaması için diş ve pençeleri sökülmüş olarak! Bu sürgün hayatı bin yıl sürecektir. Bin yıl sonra girecekleri iyilik sınavını başarıyla verdikleri takdirde Antefaes’e dönmeye hak kazanacaklardır. Orwel, ayrıca, eski esas vücuduna da kavuşacaktır yeniden... Ne dersiniz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Son derece yerinde, derim. Yalnız...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yalnız?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şu var ki Orwel, kötülüğe adeta şartlanmış bir yaratıktır. Her ne kadar diş ve pençeleri sökülmüş de olsa, o iri hurval cüssesiyle... bilmem ki!</p>

  <p class="Standard" dir="ltr" style="margin-left:0;margin-right:0;text-indent:18.859844px">Küçük bir kahkaha attı Beyin:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Merak etmeyin, kumandan... dedi. İşin o yanını da düşündük: Nitekim Orwel’i bir kelebek-hurval’e dönüştüreceğiz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— O zaman olur, evet... dedi Maogan. Tabi o bet sesini bir kelebek hışırtısına indirgemek koşuluyla!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Haklısınız, dedi Beyin. O önemli ayrıntıyı nedense unutmuştuk biz!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir süre sustuktan sonra şöyle devam etti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— İkinci sorunu, Antefaes'lilerin bugünkü durumu oluşturuyor. Gördüğünüz gibi, bütün halk, sözcüğün tam anlamıyla, uyuşmuş bir halde! Dolayısıyla da biz, ilk iş olarak, hipnosları kaldıracağız ortadan. Bunun yanı sıra da tüm Antefaes’lileri kapsayan bir «uyanma ve yeniden bilinçlenme programı»nı yürürlüğe koyacağız. Bu aşamada sizden etkin yardım ve destek beklemekteyiz: Sizin, koşullanma ve koşullanmadan çıkış konularında yoğun bir deneyim birikiminiz olduğunu biliyoruz, kumandan...</p>

  <p class="Standard" dir="ltr" style="margin-left:0;margin-right:0;text-indent:18.859844px">Maogan sabırsızlıkla sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki ya üçüneü sorun?</p>

  <p class="Standard" dir="ltr" style="margin-left:0;margin-right:0;text-indent:18.859844px">Cevap Prine’den geldi bu sefer:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Noosika Siz ve Stuff Logan, kumandan! Stuff Logan’ı derhal ilk vücuduna kavuşturup bizim özel elçimiz olarak Dünya’ya yollayacağız.</p>

  <p class="Standard" dir="ltr" style="margin-left:0;margin-right:0;text-indent:18.859844px">Susmuştu. Konuşma bitmişti sanki. Boğulur gibi sordu Maogan:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Noosika ile ben ne olacağız?</p>

  <p class="Standard" dir="ltr" style="margin-left:0;margin-right:0;text-indent:18.859844px">Soruyu soruyla karşıladı Beyin:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kumandan, onu seviyorsunuz değil mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Maogan önüne bakarak konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Galiba...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dünya dilinde «deli gibi»nin karşılığı «galiba» olsa gerek herhalde?</p>

  <p class="Standard" dir="ltr" style="margin-left:0;margin-right:0;text-indent:18.859844px">Maogan cevap vermeyince küçük bir kahkaha atarak konuşmasını sürdürdü Beyin:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Size son derece hoşlanacağınızdan emin bulunduğumuz bir sürpriz hazırladık, kumandan! İşin bu yanını öbür iki sorunu çözüme bağladıktan sonra enine boyuna görüşürüz elbette... Şimdi, zamanı askıdan alıp Sirk’teki döğüşe dönmeden önce, size buraya nasıl geldiğinizi kısaca anlatmam gerekiyor...</p>

  <p class="Standard" dir="ltr" style="margin-left:0;margin-right:0;text-indent:18.859844px">Maogan:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Merakla dinliyorum!., dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Beyin şu açıklamaya girişti bunun üzerine:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sizi kesinkes buraya alıp karşılıklı bir anlaşmaya varmamız gerekiyordu, kumandan. Bunun için de, ilk iş olarak, altın kafesin kilidindeki bilyaya dokunup da benim etki alanımdan çıkmanızı engellemeliydik. İşte bu amaçla, karşımadde’ye çevirdik bedeninizi; ve sizi buraya aktardık: Şimdi orada, kafesin içinde, tıpatıp sizin şeklinizde dökülmüş bir çelik yığını var, Maogan! Çok geçmeden Noosika ile Stuff Logan'ı da aynı yöntemle buraya aldırmış olacağız...</p>

  <p class="Standard" dir="ltr" style="margin-left:0;margin-right:0;text-indent:18.859844px">Susmuştu gene. Maogan gene sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki sonra?</p>

  <p class="Standard" dir="ltr" style="margin-left:0;margin-right:0;text-indent:18.859844px">Cevap kısa ve kesindi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sonrasını o zaman konuşuruz.</p>
</body>
</html>
