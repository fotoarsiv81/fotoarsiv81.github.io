<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_11">Normal Üstü, Yüksek ve Dâhi Düzeyinde<br class="chapter"/>
				Zekâya Sahip 11.130.000 İnsanımız Nerede?</h2>
				<p class="normal1">Yoksa onlar varlar da farkında mı değiliz? Veya toplumsal sistem onları felç ediyor, beyinlerini köreltiyor ve öldürüyor mu? Bu nedenle mi normal ve normal altı düzeydeki insanların yönetimine kalıyor ülke? </p>
				<p class="normal">Beyin, yaşam bilimleri içinde en çok ilgi çeken organ. Ama hayır, ona organ dersek hata yaparız, o kadar çok organımız var ki! Beyin, organların organı, bütünün merkezi yönetimi, kral gibi bir şey... Beyin üzerine araştırmalar, bildiğiniz gibi sadece tıp araştırmacılarının ilgi odağı değil; fizikçiler, elektronikçiler, psikologlar, bilgisayarcılar... Neredeyse, ne kadar bilimci varsa hepsinin eli beynin içinde. </p>
				<p class="normal">Beyin, sadece bedenimizin en değerli merkezi değil, aynı zamanda toplumların da en değerli varlığı. Akıllı yönetime sahip toplumlar, bu gerçeğin bilincinde olarak “iyi beyinlerine” sahip çıkıyor, onları ülkenin refahı ve mutluluğu için kullanıyor; ülkede en iyi koşulları yaratarak iyi beyinlerin dışarıya kaçmalarını engelliyor; ülkenin toplam beyinsel niteliğinin gelişmesi için de politikalar uyguluyorlar</p>
				<p class="normal">Önümde bir grafik var. “Zekâ”nın toplum içinde ortalama dağılımını gösteriyor. Bunu sizinle paylaşacağım:</p>
				<p class="normal">Görüyoruz ki, nüfusun yüzde 70’e varan büyük çoğunluğu ortalama zekâya sahip insanlardan oluşuyor. Yüksek zekânın payı yüzde 2.2, dâhi denebilecek insanlar da binde bir mertebesinde. Normal üstü zekâya sahip insanlarla birlikte, normalin ötesindeki insanlar yüzde 15.8 oranı gibi aslında büyük toplam oluşturuyorlar... </p>
				<p class="normal">Acaba şöyle bir ilişki kurabilir miyiz: Ülkelerin gelişmişliği, yüzde 15.8’lik yüksek beyin gücünü optimal kullanabilme derecesiyle paralellik gösterir.<sup class="calibre3"><a href="kitap_split_058.html#footnote-200-1" id="footnote-200-1-backlink" name="footnote-200-1-backlink">[1]</a></sup> Türkiye bu gücün yüzde kaçını ülkesi için seferber edebilmekte, doğru yerde kullanabilmektedir? </p>
				<p class="normal">Yukarıdaki zekâ dağılımı aslında bugün çok tartışılan zekâ testlerine göre yapıldı. Hızlı düşünmeye ve algılamaya birincil önem veren bu testler, zekânın diğer özelliklerini genellikle göz ardı eder. Bildiğiniz gibi, zekânın aslında çok boyutları var. Duygusal zekâdan tutun, 8-9 kavramla dile getirilen zekâ gruplarından söz ediliyor. Yukarıdaki skala, genel ve toplumsal ölçekte baktığımız zaman doğrudur. Zekânın diğer özelliklerine göre yapıldığı taktirde de, tek tek benzer bir grafiğin elde edileceğine de şüphe yok.</p>
				<p class="normal">Bunların hepsi doğrudur ve insan yetenek ve çeşitliliğini göstermesi bakımından, insan nesli açısından da daha güven vericidir. Hemen her toplum için geçerli olan bu grafiğe göre, üstün zekâlılar toplumu yoktur. Zekâlarını ortaya çıkartamayan, zekâlarını kullanamayan veya öldüren, zekâlarının farkına varamayan toplumlar vardır.</p>
				<p class="normal">Şimdi, kalemi kâğıdı elimize alıp hesap edelim. Ülkemizde:</p>
				<p class="indentmetin">Normal üstü zekâda         % 13.6 = 9.520.000</p>
				<p class="indentmetin">Yüksek zekâ düzeyinde   %   2.2   = 1.540.000</p>
				<p class="indentmetin">Dâhi düzeyinde               		%   0.1   = 70.000 </p>
				<p class="normal">insan olması gerekir. Peki, 70 bin dâhimiz<sup class="calibre3"><a href="kitap_split_059.html#footnote-200-2" id="footnote-200-2-backlink" name="footnote-200-2-backlink">[2]</a></sup> nerede, onları görüyor muyuz? Ekonomide, siyasette, bilimde, sanatta, düşünce dünyasında acaba dâhi düzeyinde kaç insanımız var? Toplam 1000 tane olsa hepsini bilmemiz gerekir. Hadi varlar diyelim, peki diğer 6 bini nerede? Ya, 1.5 milyon yüksek zekâlı insanımız? 10 milyona yakın normal üstü zekâlılar? Peki, 9 farklı zekâ grubuna mensup insanlar? Bu insanların toplum içinde dağılımı nedir, varlar mı yoklar mı?</p>
				<p class="normal">Bunların hepsi burada ve bizlerle beraberlerse eğer, o zaman küstüler mi, beyinsel yeteneklerinin farkında mı değiller, toplum onları ezip yok mu ediyor? Ve böylece normal ve normal altı zekâdaki insanların hemen her düzeyde yönetimine mi kalıyoruz bu yüzden?</p>
				</body>
</html>