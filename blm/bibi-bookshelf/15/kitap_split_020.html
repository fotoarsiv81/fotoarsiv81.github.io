<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_22">Kaç Günlük Yiyeceğiniz Var?</h2>
				<p class="normal1">Küresel ve ulusal çöküş üzerine bazı görüşler: Türkiye çöker mi? Çöküşün nedenleri neler olabilir? Kapalı, öğren(e)meyen katı ideolojilerin yarattığı tehlikeler... Yiyecek mi stoklamalı? Türkiye’yi çökertecek birinci derecedeki etkenler siyasi olabilir mi? Karmaşık toplum, “tek adam”, “tek parti”, “tek ideoloji”, “tek görüş” toplumu değildir! Bunlar, eski uygarlıklara ait, daha düz, tekdüze ve tek hiyerarşik toplumlara ait olan bir modeldir! </p>
				<p class="normal">İstanbul, Ankara, İzmir, Adana, Bursa... gibi büyük kentlerde kaç günlük “yiyecek stoku” vardır? Yani bir “büyük felaket” durumunda kentlerin ihtiyacı nasıl karşılanacaktır? Yazıldığına göre, kentlerde en çok 3 günlük yiyecek stoku bulunur. “ABD’de bir salgına karşı hazırlıklı olmak için halkın üç haftalık yiyecek ve su stoku yapması öneriliyor. Bazı planlamacılar insanların ellerinin altında en az 10 haftalık yiyecek bulundurmasının daha doğru olacağını ileri sürüyor”.<sup class="calibre3"><a href="kitap_split_060.html#footnote-200-3" id="footnote-200-3-backlink" name="footnote-200-3-backlink">[3]</a></sup> Yine bir felaket durumunda hastanelerin oksijensiz kalabileceği yazılıyor. Çünkü hastanelerde en çok 2-3 günlük oksijen stoku bulunur. Kentlerde bir de sular için klor stoklarının önemine dikkat çekiliyor.</p>
				<p class="normal">Ekonomi, öyle rasyonelleştirilmiş durumda ki, “sıfır mal stoku” ile çalışma neredeyse şirketler ve piyasa için “altın standart” oldu! Çünkü stok maliyeti sıfırlandığı için, üretici ve satıcıların kazançlarını katlıyor. Burada toptancıların durumu önem kazanıyor birden. Bir felaket durumunda, eğer onlar stoklu çalışıyorlarsa, herkes ve her şey toptancılara bağımlı olacaktır.</p>
				<p class="normal">Peki, uygarlığı çökertecek bir felaket yaşanabilir mi? </p>
				<p class="normal">Kimse yaşadığımız uygarlığın bir gün gelip çökebileceğine inanmak istemiyor. Ancak tarihte gelmiş geçmiş uygarlıklar, kurulma ve gelişme evrelerinden sonra yıkılmış. Bu durumda çağdaş uygarlığın bu kuralın dışında kalma şansı nedir? Bilim insanlarına göre, toplumlar ne kadar karmaşık ise yıkılma olasılığı o kadar artar...</p>
				<p class="normal">Bu saptamayı yapan, New England Kompleks Sistemler Enstitüsü’nden Yaner Bar-Yam. İnsanlar, kendi yaşam dilimleriyle sınırlı zaman içinde, insan soyunun veya yaşadığı düzenin büyük felaketlere uğramayacağını sanır. Bizler, belki doğa olaylarına karşı “yapılacak bir şey yok” yazgısal tutumumuzu alırız... Ama, kendi elimizle kurduğumuz “tıkır tıkır çalışan” sistemlerin çökebileceği düşüncesi, bize yabancıdır sanki. Örneğin dünyanın son yaşadığı büyük ekonomik çöküşe, özellikle sistemin kendisi zerre kadar inanmıyordu. Çöküş; üstelik, en şaşalı partilerin yapıldığı bir tepe noktasının (en yüksek kazançların sağlandığı) ardından geldi! </p>
				<p class="normal">Her “çökme” olayının ardında, şüphesiz bir “sürdürülemezlik” durumu vardır! Sürdürülemezlik, uygarlığın dayandığı bütün temel sistemlerin iflası anlamına gelir. Uzun süredir, bilim güçleri, uygarlığın dayandığı temellerin sürdürülemezliği konusunda varsayımlar ileri sürüyor, öngörülerde bulunuyor. Örneğin, bu yapısıyla “küresel ekonominin sürdürülemezliği”. Hayat, bu varsayımı ileri sürenleri haklı çıkardı ve küresel ekonomi çöktü! Çöküş birden yaşanmadı, yavaş yavaş geldi! Şimdi ekonomik sistemin sürdürülemezliği konusunda iki kesin kanıt daha var: “Tüketim ekonomisi” özelliği ve iki milyar yoksul üretmesi! </p>
				<p class="normal">Daha sıcak bir iklime doğru gidişin yol açabileceği su ve yiyecek sıkıntısı, 7 milyara yakın insanın yaşamının altını oymaktadır. Bu gidişle “kaçınılmaz çöküş” bilimsel öngörüleri giderek artıyor. Küresel karmaşık yapıları bunu daha çok mümkün kılıyor. </p>
				<p class="normal">“Collapse – Çöküş” kitabının yazarı Jared Diamond da (Kaliforniya Üniversitesi, biyolog ve coğrafyacı) “Toplumlarda çöküşün imkânsız olduğu fikri, bilinçaltımıza ve günlük konuşmalarımıza o denli işlemiştir ki, artık çöküşün olamayacağı nesnel bir gerçeklik olarak algılanmaya başladı,” diyor. Bilim insanlarının önemli bir çoğunluğuna göre toplumlar daha kırılgan bir yapıya sahipler. Salgın hastalıklar da küresel sistemin en zayıf yanlarından. Ciddi bir salgın hastalık insanları kırıp geçirebileceği gibi, toplumsal çöküşle ilgili başka bir dizi tetikleyici gelişmeleri de başlatabilir. </p>
				<p class="normal">Ebola, kuş gribi ve domuz gribi... Şimdilik son 10 yılda dünyayı saran bu salgınlar kolay atlatıldı. Kuş gribinde, H1N1 salgınında, Dünya Sağlık Örgütü rakamlarına göre, laboratuar bulgularıyla doğrulanmış 94.512 vaka saptandı, 429 kişi öldü. Ancak H5N1 salgını çok daha öldürücü seyretti (2009 rakamları): 436 vaka, 262 ölüm. Yani yüzde 60’ı aşan yüksek bir ölüm oranı! Daha öldürücü ve çok daha kolay yayılır bir küresel salgında ise, ölümlerin oranı şüphesiz daha artar. Domuz gribi üç ay içinde 600 kişinin ölümüne neden oldu. 2009 Ağustos sonu verilerine göre, 210.000 kadar vakada 2185 kişi öldü.</p>
				<p class="normal">Bilimin gelişmişlik düzeyi sayesinde, önleyici ilaçlarla salgına müdahale süresi ne kadar kısalmış olsa bile, böyle bir salgının ekonomik bakımdan yapacağı tetikleyici tahribat, büyük çöküşlere yol açabilir. Örneğin salgın yüzünden bütün havayollarının ülkeler arası uçuşu durdurması, sadece havayollarının değil, ayakta kalmasını tamamen küresel pazarla sürdüren irili ufaklı on binlerce şirketin iflasa sürüklenmesi ve yüz milyonların işsiz kalması demektir. Domuz gribinin ilk haftasında, Meksika’ya uçuşların durdurulması, bu amaçla yapılan ilk gelecek provasıydı!</p>
				<p class="normal">Bir alıntı: “Daha önce dünyamız çok sayıda salgına maruz kaldı. Örneğin 1348 yılında Kara Ölüm Avrupa nüfusunun yaklaşık üçte birinin ölümüne yol açtı. Etkisi devasa olmakla birlikte Avrupa uygarlığı çökmedi. Oysa yaklaşık M.S.170 yılında, Roma İmparatorluğu aynı sayıda ölümlere neden olan bir başka felakete maruz kaldı ve büyük bir hızla çöktü. Bu iki uygarlığın farkı neydi: Roma imparatorluğu Kompleks –sosyal– yapıya geçmişti.”</p>
				<p class="normal">Ayrıca, uygarlığın karmaşık yapısına, “uygarlığın dışından” depremler, iklim değişimleri, doğanın tahribi, su varlıklarının azalması, doğanın insanlığın doymak bilmez isteklerine giderek yanıt veremez duruma gelmesi de eklenmiş durumda! </p>
				<p class="normal2">Türkiye Çöker mi?</p>
				<p class="normal">Ancak, tartışmak istediğim “çağdaş uygarlığın küresel çökmesi” değil... Bu konuda size yukarıda bir tartışma özeti verdim. Bu konu bize ne gibi “Türkiye çağrışımları” yapar? Birkaç noktada söz söylemeye değer: </p>
				<p class="normal">Birincisi, Türkiye ne kadar karmaşık? (Sosyologlar, siyaset bilimciler, Cumhuriyetin imamı ile öğretmeni arasındaki mücadelede kimin galip geldiği tartışma düzlemini aşmalı.) Karmaşık bir Türkiye’yi nasıl tanımlarız? Siyaset, Toplum, Kültür, İdeoloji açısından? Yönetsel, Yönetilebilirlik? Asker, sivil. Üniversite, ekonomi, bilimsel ve sosyal yapılar... Dinci örgütlenmeler... Dış etkenlerin çeşitliliği, dış etkenlerin Türkiye’ye yönelik istekleri, ülkenin kendine yetmez ekonomik yapısı, işsizlik, yetersiz entelektüel girdi, etnisite sorunları, gerçek demokrasi... Güçler ayrılığı, siyaset ve hukuk!?</p>
				<p class="normal">Bütün bunlar, ülkenin temel konuları. Yol açtığı sorunlar ise devasa: Etkili ideolojik ve dinci yapılanmalar... İki kampa bölünmüş çatışan toplum modeli. AKP iktidarının otoriter ve daha çok dini kullanan siyasal sistem dayatması... Kürtlerin ayrılma olasılığı... Bütün bunların ötesinde, örneğin kenelerin tümünün öldürücü bir yapıya ulaşması... Depremin İstanbul’u vurması... Doğanın tahribi, küresel ısınmanın Türkiye’ye etkileri, salgın hastalıklar gibi konuların yapabileceği tahribatlar önemsenmiyor. Veya onlar için “ne yapalım” tavrı benimseniyor.</p>
				<p class="normal">Türkiye, birinci derecede, siyasi –ve askeri– gündem maddelerinin yaratabileceği sarsıntıların etkisi altında. Çöküş tehlikesinden bahsedeceksek öncelikli konu bu. Arkasından ikinci öncelikli konu ekonomi. Sürdürülemez bir ekonomik yapı, hemen bütün siyasal süreci etkileyebilecek büyük bir dinamik ve güç olarak varlığını sürdürüyor. Şüphesiz, deprem, salgın, küresel ısınma, doğanın tahribi gibi konular, ülkenin çöküş sürecini hızlandırabilecek arka plan ana dinamik konular olarak hep var olacaklar.</p>
				<p class="normal">İkincisi, ülkenin çok katmanlı ve etkileri çok büyük bu sorunlarını düzgün olarak yönetecek bir siyaset yoktur. Yöneten siyaset çıkmazlar ve açmazlar içinde. İkiye bölünmüş bir toplumsal yapı, felaketler ve büyük çöküşler karşısında bütünlüklü davranamaz. </p>
				<p class="normal">Örneğin siyaset, “karmaşık” (çok boyutlu ve katmanlı) toplumsal yapıya, “düz toplumsal yapı” muamelesi yaptığı için ülke sorunlarını aşamıyor, çözemiyor ve AKP’nin iktidarı altında 7 yıldır çalkantı yaşıyoruz. İktidar, “karmaşıklığı yönetmesi” gerekirken, ülkenin “bir kısmını” yönetiyor. AKP’nin her kurumu, kişiyi, devletin tümünü, bütün toplumsal katmanları, kendisileştirme isteği sonucu da bir çöküş yaşar mıyız? Ama en azından büyük siyasal çalkantıları göz ardı etmek yanlış olur. AKP Türkiye ve dünyayı “okuyacak” bir tarihsel, yönetsel ve entelektüel birikime sahip olmadığını gösteriyor.</p>
				<p class="normal2">Kilit Noktalardaki İnsanın Niteliği </p>
				<p class="normal">Karmaşık toplumsal yapıların başka bir özelliği daha var: Sistemin bütün katmanlarında, kilit noktalardaki kişilerin önemi... Yazının başında sözünü ettiğimiz araştırmalar, karmaşık toplumlarda kilit noktalarda bulunan insanların niteliklerinin, birey olarak varlıklarının büyük önem kazandığını vurguluyor. </p>
				<p class="normal">Karmaşık toplum, “tek adam”, “tek parti”, “tek ideoloji”, “tek görüş” toplumu değildir! Bunlar, eski uygarlıklara ait, daha düz, tekdüze ve tek hiyerarşik toplumlara ait olan bir modeldir! </p>
				<p class="normal">Günümüzdeki karmaşık toplumsal olguda ise, çok renkliliği ve çok farklılığı, çok katmanlılığı başarılı bir orkestra gibi yönetmek zorunluluğu vardır. Kilit noktalarda olacak insanların niteliği ön plandadır! “Kral”, sistemin her yerine “tebasından” atarsa, toplum geriler. Nitelik düşer, toplumun bütün –insan, kurum veya katman– zenginliklerini dikkate almayan modern toplumsal sistem, süreci küresel olarak yönetebilecek insanlara, yönetim modeline ihtiyaç duyar. </p>
				<p class="normal">“Türkiye çökmez” inancı, bilimsel değildir. Örneğin toplum bir askeri müdahalenin kıyısına getirilebilir; böyle bir müdahale belirli zamanlar için kurtarıcı görünüyor olsa bile, çöküşün ifadesi de olabilir. Şüphesiz, askeri müdahaleye yol açan ortam da, esas çöküşün belki de ta kendisidir.</p>
				<p class="normal">Konu öyle sadece siyaset-asker ilişkisi çerçevesinde görülecek basitlikte değil. Dünya alıp başını giderken, örneğin Türkiye’de sürdürülemez bir siyasal ve toplumsal yapıyı korumaya çalışmak da çöküşün diğer nedeni olabilir. Yani çöküş çok göreceli ve çok katmanlı bir konu...</p>
				<p class="normal">Ülkeyi yönetecek iktidarlar, “çok katmanlı” yönetim biçimlerine sırt çevirirlerse, ülkeyi çökertemezlerse bile kendilerini hızla çökertebilirler. Tabii, ülke de bu çöküşten payını alır. “Entelektüel” kapasitesizlik, İslami veya askeri ideolojik katı yönetim anlayışları, öğrenemeyen –kapalı– siyasetler ve ideolojiler, Türkiye açısından en büyük tehlikelerdir.</p>
				</body>
</html>