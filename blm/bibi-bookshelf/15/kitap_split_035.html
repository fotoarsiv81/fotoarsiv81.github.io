<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_36">Rastlantıları Yönetmek İyi mi Kötü mü?</h2>
				<p class="normal1">Rastgele! Denize açılan balıkçılar için bu iyi niyet dileğini biliriz. Aslında bu dilek eskidi ve anlamsızlaştı. Eskiden sadece olta ve ağla balığa çıkanlar için uygundu bu dilek... Ama bugün “avını” rastlantıya bırakan balıkçı mı var! Sonarlar, deniz dibi tarayan ağlar, dinamitler... Hele balık akını olduğu zamanlarda bu insafsız donanımlarıyla balığa çıkıp da teknesi boş dönecek balıkçı olabilir mi? Balıkçılık demek, rastgelelikten çoktan çıkmış! Ama, hayat rastlantıların güdümünde seyrediyor! </p>
				<p class="normal">Rastlantı çok hacimli ve bilimin de kafa patlattığı ilginç bir konu... “Beyin” ve “yanılgı”dan tutun, evreni ve dünyayı algılayışımıza, matematik ve olasılık hesaplarına, psikoloji ve inanışlara, şans oyunlarına ve basketbolcunun topu potaya sokmasına kadar, neredeyse hayata dair her şeyi, bilim, rastlantı konusu olarak inceliyor... Doğru bildiğimiz veya anlam veremeyip yanlış yorumladığımız olaylar da işin içinde.</p>
				<p class="normal">Bir de “rastlantıların yönetimi” var. Ne kadar yönetebilirsiniz rastlantıları? Genetik kimliğinizi belirleyebileceğiniz veya kalıtsal hastalıkları ilk başta tasfiye edebileceğiniz embriyonun ilk oluşumuna müdahaleye kadar geriye götürebilirsiniz rastlantıları yönetmeyi! Sizi dölleyen sperm, yarıştaki başka bir sperm olsaydı, belki de karakteriniz vb farklı olacaktı! Doğum sürecinde anne karnında 9 ayı sağlıklı doldurmanız da, yine annenin herhangi bir kazaya uğramaması ve sizi iyi koruması ile ilişkilidir. Bir “kötü” rastlantı, doğumunuzu önleyebilirdi..</p>
				<p class="normal">Sizi siz yapan koşulların herhangi birinde bir değişiklik, bugünkü konumumuzu değiştirecekti... Ailenizin yaşadığı, göç ettiği yerler, eğitiminize yaklaşımı, sahip olduğunuz olanaklar... Böyle binlerce olasılıktan önemli bir tanesi gerçekleşseydi, başka bir serüvenin insanı olacaktınız. Önünüze çıkan fırsatlara yaklaşımınız ve bu fırsatlardan kullandıklarınız veya kullanmadıklarınız sizi belirledi. </p>
				<p class="normal">Ancak rastlantı yönetiminin bir başka yönü daha var: Hayatında rastlantılara hiç yer vermeyecek bir “yönetim” gerçekleştirenler, veya bütün hayatını kendisi yönetmeye kalkışanlar veya yönettiğini sananlar, rastlantıların getireceği çok önemli fırsatları/şansları da kaçırmış oluyorlar. Çünkü rastlantılar, yeni olayların, yeniliklerin de büyük ölçüde ebesidir! Canlılar bile, yerküre üzerindeki olayların ve daha sonra evrimin rastlantısal öyküsünün bir ürünü olarak varlar.</p>
				<p class="normal">Türk Dil Sözlüğü’nde “Bilgiye, isteğe, kurala veya belli bir sebebe dayanmaksızın oluveren karşılaşma” şeklinde açıklanan rastlantıyı bilim insanları “bir şeyi tesadüfen yaşamak, bilinmezliğin bir sonucudur” şeklinde anlamlandırdı. Ama, olayın içine girildikçe, bilinmezliklerle bilinirlikler arasında ilişki kurmanın o kadar da kolay olmadığı görülüyor. </p>
				<p class="normal">Çünkü rastlantının herhangi bir sayısal ifadesi yoktur, yani matematiksel bir diziye (bilgiye/bulmacaya!) dönüştüremezsiniz. Lotolarda 49 içinden 3 veya 6 rakamı kestirebilmek, insanın yaşamında karşılaştığı yol ayrımları kadar çoktur. Ki, 49 rakam bile yine de belirli bir olasılığı dile getirir. Aslında rastlantıları içine hapsedeceğiniz böyle bir “kutu” bile bulamazsınız! Bu nedenle insanoğlu karşı karşıya geldiği şaşırtıcı tesadüflere, kader olarak bakmıyorsa eğer, normaldışı veya “mantıksal” açıklamalar bulmaya çalışır. “Birbirimizi ne kadar seviyormuşuz!” </p>
				<p class="normal">Normaldışılığa İnanmak Eğilimindeki Beyinler</p>
				<p class="normal">Bu konularda kafa yoran bir Alman yazar, Bärbel Mohr, “insanların rastlantıyla kendi düşüncelerini geliştirmesini” öneriyordu: Mohr, umulmadık olayların gerçekleşmesini, en azından bazılarını “seçici algılama” ile açıklıyor. “Yani insanların yakın zamanda meydana gelebilecek olayları fazlasıyla düşünmeleri, örneğin bir dostun en uygun zamanda araması durumunda, ‘düşüncemi okudu’ yorumunu yaptırtıyor insana.” İnsanların beyin yapılarının farklı olması nedeniyle, bazı insanların normaldışı olaylara inanmaya daha eğilimli oldukları da bilimsel olarak saptanmış durumda.</p>
				<p class="normal">Aslında bu şekilde istek belirten çok sayıda düşünce üretiriz, belki de her gün düzinelerce... Ama bunları genellikle unuturuz. Bunlardan biri hemen o sırada gerçekleşebilir ve bu rastlantı “akılda kalır... Ve doğaüstü kuvvetlere inanmaya eğimli olan kişiler kendileri için gerekli kanıtı da bulur.” (1, Der Spiegel, 33, 2004). Bilim insanları, insanın çok da mantıklı bir düşünme yapısına sahip olmadığını ileri sürüyor ve “evrim, insan beynini kritik mantık yerine spekülasyonlara göre programlamıştır. Dünyada yaşayan insanın kurallara ihtiyacı vardır. Rastlantılara hemen teslim olmamakla en iyisini yapar ve onlara inanmadığı için de daha zeki hale gelir” diyor.(1)</p>
				<p class="normal">Bu konuyu, bilim insanlarının saptamalarını yorumlayarak bitirelim: Evrimde olduğu gibi, rastlantılar gelişmelerin itici gücü ve sonucudur. Gelişmeler, insan yaratıcılıkları mutlaka rastlantıya dayanmak zorunda değildir. Ancak, rastlantıların büyük yeniliklere imza attığı da biliniyor. Gelecek bu nedenle –tam– bilinemez. Bu nedenle gelecekbilimciler çok sık yanılırlar! Sadece bilinebilir olayların yaşandığı bir dünyada değişim de çok az olur veya olmaz. İnsan yaratıcılığı, önemli bir yönüyle de, “daha önce birbirleriyle ilişkisi olmayan elementlerin birleştirilmesi ve denenmesine dayanır.”</p>
				<p class="normal">Rastlantıları küçümsemeyin, onlar hayatı yönetiyorlar! </p>
				</body>
</html>