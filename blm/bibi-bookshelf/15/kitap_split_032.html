<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_33">“Budala” veya “Fanatik” Bilim Var mıdır !?</h2>
				<p class="normal1">Bazıları şöyle diyor: “Evrim teorisi, adından da anlaşılacağı gibi bir ‘teori’dir, yani varsayımdır. Fizik ve biyolojinin varoluşu açıklamak gibi bir durumu olamaz, onlar ancak insan konforuna ve sağlığına hizmet edecek teknikler geliştirirler... Bilim budalalığını, bilim fanatizmini Avrupa bile yapıyor”... </p>
				<p class="normal1">Yazık ki ne yazık! </p>
				<p class="normal">Avrupa Parlamentosu, Yaratılışçılık Teorisi’nin okullarda Evrim Teorisi’nin yerine veya ikisinin birlikte okutulmasını eleştirdi ve “Eğitimde Yaratılışçılığın Tehlikeleri” başlıklı bir karar aldı. Bilime saldırının odak noktasında, Evrim Kuramı yatıyor. ABD’den Evangelist köktendincilerin büyük paralarla pompaladıkları bu saldırının ülkemizde de ayakları, savunucuları bulunuyor! Dahası, siyasi iktidarın milli eğitim politikasında da bunun etkilerini görüyoruz. Avrupa Parlamentosu ise, okullardan bilimsel düşüncenin kovularak, daha muhafazakâr ve dinsel düşüncelere dayalı bir toplumsal düzen tehlikesine karşı, alarma geçme ihtiyacını duydu! </p>
				<p class="normal">Bizde, aslında köktendincilikle ilişkisi olmayan bir akademisyen kökenli gazete köşe yazarı, Avrupa Parlamentosu’nun bu uyarıcı kararına “Bilim Budalalığı” diye saldırdı.<sup class="calibre3"><a href="kitap_split_063.html#footnote-200-6" id="footnote-200-6-backlink" name="footnote-200-6-backlink">[6]</a></sup> Ona göre, bu “dayatmacı, pozitivist bir anlayış”. Diyor ki yazısında: “Evrim teorisi, adından da anlaşılacağı gibi bir ‘teori’dir, yani varsayımdır.” </p>
				<p class="normal">Ve: Fizik ve biyolojinin varoluşu açıklamak gibi bir durumu olamaz, onlar ancak insan konforuna ve sağlığına hizmet edecek teknikler geliştirirler... vb.</p>
				<p class="normal">Baştan sona bilimin temel kavramlarına bu kadar aykırı ve bilim tarihinden bu kadar nasipsiz bir yazının, üstelik bir akademisyenden çıkması hayret vericidir! Bilim üzerine bu kadar yanlışlığı art arda sıralamak doğrusu beceri ister! Burada, olayın siyasal, toplumsal yönlerini bir yana bırakıp, yanlışlığa kaynaklık eden sadece bazı temel kavramlar üzerinde duracağız!</p>
				<p class="normal2">Teori Nedir, Varsayım Nedir, Bilim Nedir?</p>
				<p class="normal">Teori başka, varsayım başkadır. </p>
				<p class="normal">1) Teori veya Kuram: Bilimsel Teori veya Kuram, gözlem ve deneylerle desteklenen ve doğrulanabilir, bir dizi ispat aşamasından geçmiş düşünceler bütünüdür. Diğer hipotez ve düşünceleri bağdaşık bir doku içinde bir araya getirir.<sup class="calibre3"><a href="kitap_split_064.html#footnote-200-7" id="footnote-200-7-backlink" name="footnote-200-7-backlink">[7]</a></sup> “İspat”, yani teoriyi destekleyen kanıt ve kanıtlar, onu bütün diğer düşünce disiplinlerinden (felsefe vb) ayırır! Bu kanıtlar ve gözlemler, akıl yürütme ile birbiriyle bağlantılı bir düşünce bütünlüğü içinde Kuram olarak ifade edilir. Evrim, Atom, Levha Tektoniği, Kuantum gibi kuramlar, kanıt ve gözlemlerle güçlü olarak desteklenen düşüncelerdir.</p>
				<p class="normal"><b class="calibre4">Varsayım</b> veya <b class="calibre4">Hipotez</b> ise henüz gözlem ve deneyle doğrulanması gereken bir kabul, önermedir... Bir örnek verilir: 1944 yılından önce, genetik maddenin DNA olduğu görüşünü destekleyen çok az kanıt vardı, ama makul bir varsayımdı. Sonraki yıllarda bu görüşü destekleyen kanıtlar arttı, varsayım güçlendi, bugün ise bu görüş artık bir olgu olarak kabul ediliyor.</p>
				<p class="normal"><b class="calibre4">Olgu</b>, “Kanıtlarla çok fazla desteklendiği için artık doğruymuş gibi kabul etmemizde sakınca olmayan bir hipotezdir. Yani, neredeyse hiçbir kuşkuya yer vermeyecek bir şekilde doğru olduğu kanıtlanmıştır. Ama sadece neredeyse... Yoksa akla gelebilecek herhangi bir kuşkuya yer vermeyecek şekilde kanıtlanmış değildir.” </p>
				<p class="normal">2) Dolayısıyla Evrim Teorisi’ne varsayım gözüyle bakmak, Darwin’den bu yana, bilimin Evrim Teorisi’ne 150 yıldır yaptığı katkıları, bütün gözlem ve deney sonuçlarını yok saymak veya bunlardan habersiz olmaktır. Bugün bilim dünyasının, evrimle hiçbir –temel– tartışması yoktur. Fizik, biyoloji, antropoloji, jeoloji, paleontoloji, kimya, kozmoloji, genetik ve moleküler biyoloji... Neredeyse bütün bilimler Evrim Teorisi temelinde gelişiyor. Evrim teorisinden destek alıyor, ondan besleniyor veya onu doğrulayıcı sonuçlar üretiyor! Bütün bulgular evrimi destekler niteliktedir. Tartışma, sadece evrimin mekanizması üzerindedir. </p>
				<p class="normal">Pek çok bilimci, Evrim’i bir olgu olarak kabul eder: “Evrim bilimsel bir olgudur, ortak atalardan değişim yoluyla tüm türlerin türeyişi son 150 yılda çok sayıda kanıtla desteklenmiş ve tüm testleri başarıyla geçmiş bir hipotezdir, yani bir olgudur. Fakat evrimsel değişimin tarihçesi canlıların geçirdiği (mutasyon, seçilim, genetik sürüklenme, gelişimsel sınırlamalar vb hakkındaki) çeşitli değişimleri açıklayabilen bir ifadeler bütünü olan Evrim Kuramı tarafından açıklanır. Canlıların çeşitliliği, bu amaçla geliştirilen yaratılışçı açıklamalar bilimin yöntemleriyle değerlendirilemez.”</p>
				<p class="normal">Evrim Teorisi yerine örneğin Akıllı Tasarım gibi teorileri geçiren bazı Amerikalı akademisyenler vardır. Bunlar birkaç tanedir ve Amerikan bilim dünyasında zerre kadar etkileri yoktur.</p>
				<p class="normal">Toplumsal inanışların ve düşüncelerin odağından bakarak, bilim ve yöntemleri değerlendirilemez. Evrimin olmadığını, bütün canlıların bugün oldukları gibi –tanrı ve/veya akıllı bir zekâ tarafından– yaratıldıklarını ileri sürenler veya tartışanlar, bilim insanları değil sadece yaratılışçılar ve bağnaz dincilerdir... </p>
				<p class="normal">3) Pozitivizm ve Bilim: Yazar, aslında biraz da pozitivizm=bilim düşüncesini savunuyor. Pozitivizm 19. yüzyılın yaygın bilim anlayışıydı ve bilimsel bulguları “mutlak doğru” olarak kabul ederdi. Einstein ve Max Planck’ın Görelilik ve Kuantum Kuramları, pozitivizmin sonunu getirdi. Ancak şunu belirtmeliyiz ki, pozitivizm bilimin gelişmesine en büyük hizmet etmiş düşüncedir! Bugün bilim, elde ettiği sonuçlara “yanlışlanabilir”, yani yeni araştırmalarla doğru olmadığı gösterilebilir düşüncesiyle yaklaşıyor, onları mutlak doğrular olarak görmüyor. Bu bakış, bilime ve bilimsel düşünceye çok daha büyük bir derinlik ve özgürlük alanı tanıdı. Bugün bile Ein-  stein’ın teorisini yanlışlamak için onlarca deney ve gözlem yapılıyor hâlâ! “Şimdilik”, bunların hepsi Einstein’ı doğru çıkardı! </p>
				<p class="normal">Ancak, bilimin, teorilere “yanlışlanabilir” bakışı veya yaklaşımı, bu kuramların “doğru olmadığı” anlamına gelmiyor. Hele hele durmadan elde edilen yeni bulgular, kuramın doğruluğunu destekler nitelikteyse! Bilim, yanlışlanamadıkları sürece, teorileri “doğru” olarak kabul eder. </p>
				<p class="normal">4) Bilim ve Belirsizlik: Bohr, Schrödinger ve Heisenberg’in katkılarıyla Kuantum Mekaniği’nin bilime egemen olması, bilimsel teorileri “tartışmalı”, yani “olabilir de olmayabilir de” gibi bir “denge” veya doğrularla yanlışların “eşitliği” durumuna getirmedi! </p>
				<p class="normal">Bazıları, geçmiş yüzyılda kalan “bilim=pozitivizm” yanlışlığının bugün bile sürdüğünü sanıyor. Sen “bilim” deyince o “haaa, yani pozitivizm demek istiyorsun” diye düşünüyor! Bu, bilim metodolojine, bilim felsefesine, bilim ve yöntem tartışmalarına yabancı kalmak, gelişmeleri izleyememek demektir! Aslında bizzat kendileri 18-19. yy biliminde ve tartışmalarında kalmışlardır! </p>
				<p class="normal">Bazıları da bunu kasıtlı yapıyor, bilimi pozitivizm olarak sunuyor! Bunlar, bilime dinci nitelik kazandırmaya çalışıyor, bilimin yöntemleri, bulguları üzerinde şüphe uyandırmaya soyunuyor, fiziğin “belirsizlik” kavramını bu amaçla kullanıyorlar. Yanlış veya kasıtlı olarak, “Eğer kesin bir şey yoksa, belirsizlik geçerliyse, o halde bilimsel doğru da yok ve bütün teoriler sallantılıdır” gibi düşünceleri ileri sürüyorlar.</p>
				<p class="normal2">Tek Bir Bilim Var</p>
				<p class="normal">İşte böyle bir felaket yaşanıyor ülkemizde! Bu felakete katkıda bulunanlar arasında, şimdi dinci cemaatleri kutsayan eskinin solcuları veya sosyal demokratları olması, üstelik “bilim doktorası”na bile sahip olmaları, utanç vericidir. Eğer “bilim”den söz ediyorsak, Dünya’yı, Evren’i açıklayan tek bir bilim vardır! </p>
				<p class="normal">Diyorlar ki “Evrim nasıl bir teori ise, yaratılış da bir teoridir.” Anlamıyorlar ki, Evrim Teorisi gözlem ve deneye dayanır. “Yaratılışçılık” ise sadece inanca, mantık yürütmeye, sözel iknaya! Bilim doğada, diğeri insan beyninde “ürüyor”! Bunlar hiçbir zaman “eşdeğer” değiller. Yoksa bilim diye bir şey olmaz. Zaten çabaları da bilimsel düşünceyi, bilimsel bakışı, bilimin kendi özerkliğini ortadan kaldırmaya yönelik!</p>
				<p class="normal">İnsanlığın yüzyıllardır biriktirdiği “kültürel-sosyolojik” birikimler, geliştirdiği inançlar “varoluşu” açıklayamaz. Bunlar bilimsel olgularla eşdeğer tutulamaz. Ama bu kültürel ve sosyolojik birikimleri “bilimsel metodoloji” ile anlamaya çalışabilir, kökenlerini ortaya çıkartabilir, neden sonuç ilişkilerini kurabilirsiniz. Burada bilimsel olan, sadece yöntemdir!</p>
				<p class="normal">Akademik kariyerli köşe yazarının, hele hele, fizik ve biyolojinin, varoluşu açıklama gibi bir işi olmadığını, zaten bunu istese de yapamayacağını, bilimin sadece insanın konfor ve sağlığına yönelik teknik buluşlara hizmet ettiğini ileri sürmesi, inanılmazdır!</p>
				<p class="normal">Ona göre varoluşu ancak felsefe (felsefe bile bilimselleşiyor!), din felsefesi gibi, doğrudan düşünce ile ilgili “spekülatif” araçlar açıklayabilir! Yani insan, düşüne tartışa varoluşu ve gerçeklerini keşfedecektir!</p>
				<p class="normal">Pes mi pes! Fiziğin, matematiğin, biyolojinin felsefesi, artık giderek daha çok bilimsel teori ve görüşlerden beslenen kozmoloji... Bütün bilim alanları, evrenin “yaratılışı” üzerine adım adım varsayımlar ileri sürdü, kuramlar geliştirdi. Yerküre üzerindeki canlı hayatın varoluşu ve gelişimi üzerine ortaya attıkları görüşler ve teoriler, bugün bütün hızıyla süren araştırmalar ve elde edilen bulgularla destekleniyor. </p>
				<p class="normal">Bilimin, fizik ve biyolojinin, sadece insanın hayatını kolaylaştırıcı pratik sonuçlar ürettiğini ileri sürmek ise, tam bir abesle iştigaldir! Bilim, yani temel bilimler, şeylerin işleyiş mekanizmalarını anlar, bunları betimler... Hayatı kolaylaştırıcı işler yapan ise, bu temel bilimin ürettiği bilgilerden yararlı şeyler üreten mühendislik alanları ve teknoloji buluşçularıdır.</p>
				<p class="normal">Bilimin yüzlerce yıllık dünyayı, evreni anlama ve açıklama çabasını elinin tersiyle bir kenara itme cesaretini gösterebilmek, ancak Türkiye gibi bir ülkede mümkün olabilir! Zaten İslam Dünyası’nın “Altın Çağı”nı, evrenin, varoluşun ancak inançla ve “derin düşünerek” anlaşılabileceği tutumu sona erdirdi! Bu anlayışın egemen olmasıyla İslam Dünyası geriledi ve bugün Batı’nın sömürgesi durumuna geldi! İslam Dünyası hâlâ bunun eziyetini yaşıyor. Bilimi ve bilimsel düşünceyi geliştiren ve bu temel üzerinde mühendislik ve teknolojik uygulamalarıyla dünyayı ve pazarları egemenliği altına alan Batı’nın sömürgesi olmaktan kurtulamıyor!</p>
				</body>
</html>