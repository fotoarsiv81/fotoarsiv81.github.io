<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_38">Katil Ruhlar Nasıl Yok Edilebilir?</h2>
				<p class="normal1">İran’da yaşanılan, seçimlerdeki sahtekârlıklara karşı büyük direnişle “katil ruh”luk arasında bir ilişki var mı? Burada, iktidardaki “katil ruh”a karşı bir hareket vardı. Ancak, katil ruha karşı bu hareket de, bizim içimizdeki katil ruhların toplamı olarak meydanlara mı çıkıyor? Ölümü göze alan büyük özveri biçiminde? Yeryüzünde katil ruhları uykuya yatırmanın tek yolu, daha çok adalet, daha çok eşitlik, daha çok insan onuruna saygı ve sevgi... Ama gecikmeden ve hemen! Yani “Acil demokrasi” gibi bir şey..</p>
				<p class="normal">“İnsan doğuştan katil mi?” Bu başlık tedirgin edici ve aynı zamanda düşündürücü. Sizin yanıtınız nedir? İnsan, katilliği sonradan toplumsal ilişkiler içinde mi öğreniyor (çevre etkisi) dersiniz, yoksa zaten içimizde “katillikle” mi doğuyoruz... </p>
				<p class="normal">Bilimin böyle bir soruya, doğruya yakın bir yanıt bulabilmesi için çok yönlü ve çok disiplinli çalışmalar sürdürülüyor. Yine de, ne kadar araştırılsa araştırılsın, bu soruya kesin bir yanıt vermek olanaksız gibi. Pek çok araştırma insanın “katil ruhu”una öncelik veriyor. Peki, insanı, yarattığı kültürden bağımsız bir biyolojik canlı görerek, ne olduğuna karar verilebilir mi? Evet bu denenebilir, insanın türsel davranışlarını ve bu davranışlarının nedenlerini araştırarak, kültürle ortaya çıkan etik değerlerini ve toplumsal varoluşunun koşullarını göz önüne alarak, nihayet bütün bunları “evrimsel ruhbilim” potasında bütünleştirerek, insanın içindeki katil ruhun niteliğini anlamaya çalışıyor bazı bilim adamları. Özellikle de intihar saldırılarının köken ve nedenlerini araştırırken.</p>
				<p class="normal">Hepimizin içinde bir “katil ruh” var. Onu kimimiz bireysel olarak ve kendi çıkarlarımız için, bazen ilahi adalet bazen sosyal adalet için kullanıyoruz. </p>
				<p class="normal">Toplumsal ve etnik adaletsiz ortamlardan beslenen “katil ruh”, en tehlikelisi olabilir. İnsanlığı “kıran”! İçimizdeki katillik, toplumsal olarak, genetik mekanizmamızın zorunlu ürünü olarak ortaya çıktığında, çok hızla çalışmaya başlıyor. Ölmek ve öldürmek, gizli veya açık ruhumuzun parçası. </p>
				<p class="normal">Bilime göre, insan dâhil, bütün türlerde bireyler, başkaları için kendi yaşamlarından vazgeçebiliyor. Bu özveri, genlerimizde kayıtlıymış. Adaletsizlikler ve haksızlıklar, genetik mekanizmayı, topluluğun korunma içgüdüsü olarak harekete geçirebiliyor.</p>
				<p class="normal">Toplumsal ilişkiler, düzenin bireyle, gruplarla, sınıflarla ilişkisi ve ülkeler arası ilişkiler, “içimizdeki katilliği” ya yatıştırıcı ya da kışkırtıcı rol oynuyor. </p>
				<p class="normal">“Varoluş kavgası” noktasına varıldığında, beyin, organizmayı özverili kılıyor ve örneğin intihar komandoları gerçeğiyle karşı karşıya kalıyoruz. Veya, yönetimlerden ne kadar büyük öldürme tehditleri gelse bile büyük kitlesel mitinglere katılıyoruz. İran’da son yaşadığımız, seçimlerdeki sahtekârlıklara karşı büyük direniş, bunun bir örneğiydi. Burada iktidardaki “katil ruh”a karşı bir hareket vardı. Ancak, katil ruha karşı bu hareket de, bizim içimizdeki katil ruhların toplamı olarak meydanlara mı çıkıyor? Ölümü göze alan büyük özveri biçiminde?</p>
				<p class="normal">Hepimizi ve ülkeleri, düzenin ve toplumsal dokunun yaratıcı bir parçası olarak var edecek en önemli nokta, adaletli, derin ve büyük haksızlıkların ortadan kalktığı koşullardır. Katil ruhları, ancak böyle koşullar dindirebilir, sindirebilir ve uykuya yatırabilir! Bu adaletsiz ve korkunç eşitsiz dünya, olsa olsa yeni katil ruhlar üretebilir! </p>
				<p class="normal">Acil eşitlik, acil dayanışma, acil adalet!</p>
				<p class="normal">Hemen, “Acil Demokrasi!” gibi!..</p>
				</body>
</html>