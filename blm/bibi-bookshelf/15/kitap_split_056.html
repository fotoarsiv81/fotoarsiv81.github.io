<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_56">Yolun Geçilen Yarısı</h2>
				<p class="normal"> </p>
				<p class="normal1">Ahmet Turna, 1960’lı yıllarda </p>
				<p class="normal1">Almanya’ya giden ilk işçilerimiz arasındaydı. Almancılara “Yitik Kuşak” dendi. </p>
				<p class="normal1">            Hiç öyle düşünmedim. </p>
				<p class="normal1">Onlar daha çok “Kazanılmış Kuşak”tı. </p>
				<p class="normal1">Bu yazı, onların anısına...</p>
				<p class="normal1"> </p>
				<p class="normal">— Şu binayı görüyor musun, her harcında alın terim var, sadece benim değil daha onlarca Türk’ün.. </p>
				<p class="normal">O zaman, yani 1967 sonunda, Berlin’de popüler yaşamın merkezini oluşturuyordu Europa Center. Binayı gerçi hiç sevmemiştim, Gedaechtnis Kirche’nin gizemli varlığının yanında, sıradanlığın temsilcisi gibiydi. Ama hayatın atardamarı olmuştu, yenilikler sunuyordu, orta yerindeki buz pistinde gençler dans ederek kaymanın büyüsünü yaşıyordu; dükkanlar, barlar, sauna... Bugün bütünüyle dünyayı saran yeni yaşamın ipucuydu Europa Center... </p>
				<p class="normal">— Bak, şu duvarları ben ördüm, şu sütunlara harcı ben döktüm... Sonra bina bitince de bayrağı şu en yüksek yere dikmiştik..</p>
				<p class="normal">Ahmet Turna, ilk “Almancılar”dandı. Önce ağabeyim Fahrettin Başkır’ı uğurlamıştık, bir umut olarak. Arkasından Ahmet’i. Eşi ablam Kadriye, neredeyse doğrudan Rize’nin köyünden Berlin’e uçmuştu! Yengem Meral’le birlikte, Berlin’de, ayaklarımın üzerine duruncaya kadar bana verdikleri desteği unutamam. </p>
				<p class="normal">Ahmet’le hep tartıştık. Ben solcu, o sağcı. Ama orta yerde buluştuğumuz çok oldu. Ülke sorunlarına, sosyal konulara ilgisi hep en üst düzeyde oldu. Yaptığımız kavgaların gölgesi, hiçbir zaman dostluğumuzun üzerine düşmedi. Her seferinde birbirimize “Sen adam olmazsın!” diyerek gülüşür, gerilimi sona erdirirdik.</p>
				<p class="normal">*   *   *</p>
				<p class="normal">Gözümün önünde, iki fotoğraf.</p>
				<p class="normal">İlki 1970’lerden. Berlin Kreuzberg’de bir kahve. Yuvarlak masada tanıdık Türkler oyun oynuyor. Saçları gür, bedenleri diri, sağlıkları yerinde. Birbirlerine bağırıp takılıyorlar. </p>
				<p class="normal">İkinci fotoğraf karesi 20 yıl sonraya ilişkin. Yine Kreuzberg ve aynı kahve. Yine, neredeyse aynı insanlar, aynı masanın çevresinde, kağıt oynuyorlar. Bedenler biraz çökmüş ve yağ bağlamış, saçları dökülmüş, derileri yumuşamış.</p>
				<p class="normal">Zaman donup kalmış sanki. Zamanla birlikte ben de. Bakakalıyorum. İlk fotoğraftaki insanlar, 20 yıl sonra sanki birden, bir kaç saniye içinde, yaşlanmışlar. 20 yıl öncesiyle 20 yıl sonrası birbirine karışıyor. </p>
				<p class="normal">Bedenimde derin bir ürperti!</p>
				<p class="normal">*   *   *</p>
				<p class="normal">Almancılara “Yitik Kuşak” dendi. Hiç öyle düşünmedim. Onlar daha çok “Kazanılmış Kuşak”tı. Önce, ilk ve yabancı olmanın zorluklarını yaşadılar. Barakalarda yatıp kalktılar. Hasret çektiler. Ama sağlam bir temel attılar Almanya’da. Biraz para biriktirince kentlerin içine evlere dağıldılar, ülkelerindeki ailelerine baktılar, onların daha insanca yaşamalarına katkıda bulundular, çocuklarını okuttular. </p>
				<p class="normal">Ahmet’in Berlin doğumlu Birsen’i iki üniversite bitirdi, İsmail’i Türkiye’de “fabrika müdürlükleri” yaptı. </p>
				<p class="normal">“Almancılar”, Türkiye’nin zenginliğine çok önemli katkıda bulunan bir kuşaktır. Emekleriyle, alın terleriyle yoktan varlık yarattılar. Bu varlıklarından, çocukları yararlandı. Türkiye yararlandı. Bugün hâlâ “işçi dövizi” Türkiye’nin gelirleri arasında bir kalem olarak yerini korur. Eskiden ise başlıca döviz girdisiydi! Türkiye’yi bu açıdan ayakta tuttular! Hepimizin onlara şükran borcu var.</p>
				<p class="normal">Ayrıca, Almanya’da başarılı oldular. Girişimcilikleriyle yükseldiler. Almanya’nın bugünkü refahında da bizim insanlarımızın alın terleri vardır. </p>
				<p class="normal">*   *   *</p>
				<p class="normal">Ahmet, 65 yaşlarında kalbine yenik düştü. Kalbini tanıyıp denetim altına almayı beceremedi. Kalbi de onun yaşama heyecanına ayak uyduramadı. </p>
				<p class="normal">Uzun ve zorlu yılların yıpratıcı etkisi, şüphesiz ki söz konusuydu. </p>
				<p class="normal">Ama, yaşamın kalitesini, yaşamın uzunluğuyla ölçmemeyi de biliyordu.</p>
				<p class="normal">Cenazesi, onun için de, benim için de, geçmişin bir gövde gösterisi gibiydi. </p>
				<p class="normal">O, sevdiklerinin elleri üzerinde, Almanya anılarının izdüşümünde, bizlerle vedalaştı. Berlin anılarımın bir kısmını da beraberinde götürürken, bir sürpriz yaptı ve cenazesinde beni 46 yıl sonra ilkokulun ilk sınıfında sıra arkadaşım Muhammed Kokoş’la, yıllar sonra ilk gençlik arkadaşlarım Lokman, İdris, Kadir’ler ve diğerleriyle bir araya getirdi. </p>
				<p class="normal">Ahmet, en son, Varangoz’da baba evini büyük emeklerle ve özenle yenilemiş ve “Sana bir anahtar vereceğim, istediğin zaman gidip kalacaksın,” demişti. </p>
				<p class="normal">Varangoz’a (Şimdi Derepazarı Fıçıcılar Mahallesi) gitmek için sabırsızlandım hep. Çocukluğumun ilkokul aşamasında iki unutulmaz yılı orada geçti! Ablam, her yıl Berlin-İstanbul-Rize arasında bir çevrim içinde dönüp dolaşıyor. İki üç kez köye gidiyor, çaylarını toplattırıyor, bahçesine saklıyor, sonra İstanbul’a, bazen oradan Berlin’e uçuyor. Sonra yine İstanbul ve köy...</p>
				<p class="normal">Ahmet’in köyde yenilediği eve gideceğiz, ilkbaharın ilk çay zamanını, sonbaharı, karayemiş ve kokulu üzümü toplama zamanlarını yaşayacağız... </p>
				<p class="normal">O’nu anarak...</p>
				</body>
</html>