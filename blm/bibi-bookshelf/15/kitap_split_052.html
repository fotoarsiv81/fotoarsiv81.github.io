<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_52">Attilâ İlhan</h2>
				<p class="normal1">Ölüm, Hayatın Köpüğü’nü alıp götürdü... </p>
				<p class="normal1">Geride önemli olanları bıraktı, bizlere ve sonradan geleceklere şu büyük dramı yaşamalarında en güvenilir yol arkadaşı olarak..</p>
				<p class="normal1">Yaratıcı, yalnız, hırçın, hoşnutsuz insanın sürekli arayışı... Ve...</p>
				<p class="normal2">Şairin ve Sözün Büyüsü..</p>
				<p class="normal">“Başlangıçta söz vardı.” Söz, insanlar arasında dolaşan en büyülü olaydır. Üç-beş insan bir araya geldiğinde, hiçbir şeye ihtiyaç yoktur, sözden başka... Hiçbir şey olmasaydı hayatında, sadece söz olsaydı, belki de varlığının tadını daha iyi çıkartabilirdi insanoğlu. “Sözün Büyüsü”. Düşüncenin büyüsü. Anlatımın büyüsü. İfadenin büyüsü. </p>
				<p class="normal">İyi şair en iyi büyücüdür. İyi şairler büyücüdür! Sözüyle, dizeleriyle esir alır sizi; benliğinizi sarıp sarmalar, ruhunuzun farkına vardırır, içinizi uçuşturur, yerçekimi yok olur, ağırlığınız kaybolur, varlığınız erir, ne yapacağınızı şaşırırsınız..</p>
				<p class="normal">Büyülü sözcükler içinde büyük dönüşümünüz gerçekleşir... </p>
				<p class="normal">Attilâ İlhan’larda Söz nasıl oluyor da en büyülü elbiselerini giyebiliyor? </p>
				<p class="normal">Onlarcası, yüzlercesi evrenin neresinden, hayatın hangi yüzyıllarından süzülerek, sadece bir defalık böylesine eşleşebiliyor? </p>
				<p class="normal">Şairdeki sırdır bu, hiçbir zaman, ne kendisinin ne de başkasının bilebileceği ve açıklayabileceği belki de..</p>
				<p class="normal">*   *   *</p>
				<p class="normal">Attilâ İlhan, çoğumuzun gençliğini esir almış ve büyümemize yol çizmiş Söz ve Anlam Büyücüsü. </p>
				<p class="normal">1960’ların, yoksul çevremizin ama heyecanlı ve taşkın çocuklarıyız. Şiir ve edebiyat tutkunu, ve tabii ki solcu. Varoluşun nedenleri, bizce. </p>
				<p class="normal">O’nun gibi duyumsamaya çalışıyoruz hayatı. “Yelpaze”ye, Ümit Yaşar Oğuzcan’a şiirlerimizi gönderiyoruz..</p>
				<p class="normal">Acaba ne olsak? Şiir mi olsak? Arya mı “yazsak”? Roman mı yoksa? Rüzgâr Gibi Geçti’nin ikinci cildi peşinde geçen ayları anımsıyorum. Hâlâ çıkmadı mı? </p>
				<p class="normal">Okul kaçaklarıyız... </p>
				<p class="normal">Babıâli Yokuşu... Beyazıt kitapçıları... </p>
				<p class="normal">Söz’ün, düşüncenin ardında koşuşturan.</p>
				<p class="normal">İlhan’ın dizelerinin esirleriyiz. </p>
				<p class="normal">Sık sık, bazen bu bazen öbürü, şiirlerindeki en tılsımlı sözcüğe kesiliyor bedenlerimiz. </p>
				<p class="normal">Yürüyüşümüz, bakışımız, bütün benliğimiz, varolmaktan, kendi olmaktan çıkıyor..</p>
				<p class="normal">Şiirlerdeki sözcükler gibi başkalaşıyoruz.</p>
				<p class="normal">*   *   *</p>
				<p class="normal">İşte böyle günlerden biri, Attilâ İlhan, bizi Sedef Adası’na sürüklüyor. O zamana kadar yazamadığımız en iyi şiirleri yazacağız! Hasan Çakır ve ben... Bir şiir yarışmasına göndereceğiz!.. Yanımızda Attilâ İlhan kitapları... Şehir Hatları vapurları... Adalar... Büyük Ada ve Sedef Adası... İskelede birkaç bina sadece... </p>
				<p class="normal">Ada’da doğayla, martılarla baş başa geçen günler... </p>
				<p class="normal">Ne kadar çok martı!</p>
				<p class="normal">Ve orada yazılan-yazılamayan şiirler..</p>
				<p class="normal">Ve kayık yapılarak denize salınan kâğıtlar..</p>
				<p class="normal">Sevgililere, Söz’ün Büyüsü’ne, Attilâ İlhan’a!</p>
				<p class="normal">*   *   *</p>
				<p class="normal">Attilâ İlhan “Tahammül ve sabrınız için..” diyor, gazetemize yazdığı mektupta... </p>
				<p class="normal">Bir şair, içindeki ürkek kuşu hissettiriyor. </p>
				<p class="normal">Atilla İlhan’la bazı noktalarda hemfikir olmayabilirsiniz. </p>
				<p class="normal">Gün, yıpratıcıdır, zedeleyicidir; farklılıkları abartır, geçici olanları vurgular... </p>
				<p class="normal">Gün, alçaktır!</p>
				<p class="normal">Aslolanı saklar. </p>
				<p class="normal">Ölüm ise aslolanı gösterir, kalıcılığı günışığına çıkartır... </p>
				<p class="normal">Aslolandır, bizim olan!</p>
				<p class="normal">Ölüm, en büyük dost mudur!?</p>
				<p class="normal">İlhan’ın, siyasi düşünce ve kültür olarak, özgünlüğün peşinde koşması, aslolandır. </p>
				<p class="indentmetin">Çünkü İlhan yaratıcılığın, kültürün ve hayatın özgünlüğünde saklı olduğuna inandı. </p>
				<p class="normal">Tamamen haklıdır!</p>
				<p class="normal">Ölüm, Hayatın Köpüğü’nü alıp götürdü... </p>
				<p class="normal">Geride önemli olanları bıraktı, bizlere ve sonradan geleceklere şu büyük dramı yaşamalarında en güvenilir yol arkadaşı olarak..</p>
				<p class="normal">Yaratıcı, yalnız, hırçın, hoşnutsuz insanın sürekli arayışı... Ve...</p>
				<p class="normal">Şairin ve Sözün Büyüsü... </p>
				</body>
</html>