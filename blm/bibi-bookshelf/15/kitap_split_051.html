<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_51">Bana Üç-Beş Sözcük Söyle!</h2>
				<p class="normal1">Şair için “Gökyüzü”ne sözcükler salalım. Çok. Zamanı var. </p>
				<p class="normal1">Bize onları mutlaka şiir olarak geri gönderecektir: </p>
				<p class="normal">Her bir sözcüğün aslında bir dizenin yapıtaşı değil, belki de ta kendisi olduğunu Şair’in sözcük oyunu’nda görmüştüm... Şiiri anlatıyordu... Şiir yazmak kolaydır... İnsan şiir yazarken sanki çıplak oluyor... sanki annesiyle konuşuyor... o kadar kolay. Düzyazıda ise insan giyiniyor, çamaşırlarını değiştiriyor... Şiir, daha doğal bir şey...</p>
				<p class="normal">Sonra, “Bana birkaç sözcük söyleyin...” demişti. Biz ikircikli kalınca, isteklendirmişti: “Hadi, rasgele olsun, birkaç sözcük...” Derken sözcükler sökün etti... Şair, boşlukta özgürce dolaşan sözcükleri almış, onları başıboşluktan kurtararak birbiriyle ilişkilendirmiş, dizeler içine yerleştirmiş ve okumaya başlamıştı bile... </p>
				<p class="normal">Bize şunu mu demek istiyordu, sizler de şiir yazabilirsiniz; yoksa şunu mu: herkes şiir yazmaya başlamalı, şiir yazarsa insanlığın yaşamı çok kolaylaşır, birbirini yemez, öldürmez, hakkına hukukuna saygı gösterir, dünya kurtulur... </p>
				<p class="normal">Bütün yöneticilerin, bütün patronların, bütün çalışanların, bütün insanlığın şair olduğunu, şiir yazdığını düşünün... Bu durumda ortalıkta ne patron ne yönetici ne polis ne katil ne işkenceci... Ne bir kötülük ne bir ayıp... kalacağını mı düşünüyordu? </p>
				<p class="normal">Şiir adalet midir, ortaklaşmak mıdır, sevgi midir, duygudaşlık mıdır... Şiir doğa mıdır yoksa yaşam mı, ayırdına bir türlü varamadığımız. Şiir yoksa ütopyaların en büyüğü mü?</p>
				<p class="normal">*   *   *</p>
				<p class="normal">2,5 yıl olmuş gazeteden topluca Şair’i görmeye gittiğimiz; İlhan Selçuk’un “Şairi görelim, bize her hafta bir şiir versin, birinci sayfadan yayınlayalım...” demesi üzerine. </p>
				<p class="normal">Kadıköy’de evinin çevresinde bir deneme yapmış, bir esnafa “Şair’in evi nerede?” diye sormuştuk. “Şair, orada oturuyor,” diye oturduğu katı göstermişti... </p>
				<p class="normal">Adı Şair’di! </p>
				<p class="normal">Başka bir ada gereksinimi olmadığı açıktır!</p>
				<p class="normal">“Bilinç bıçak veya keman gibidir, yani ne kadar kullanırsanız o kadar bilinçtir,” demişti! Kendi yaşamından damıttığı sapına kadar doğru bir olgu!</p>
				<p class="normal">Sözcükleri “kemanın yaylarına” vurarak, onları sese mi dönüş-türüyordu yoksa müziğe mi... 40-50 dizelik şiirleri, hiç silmeden, değiştirmeden, kolayca yazdırabildiğini söylüyordu bize! Bazen de bir deyişte iki şiir birden çıkıyordu, 75 yıldır şiir dokuyan duru, taze, çıplak bilincinden.</p>
				<p class="normal">*   *   *</p>
				<p class="normal">İyi şairlerin kaybı birer bellek yitimidir, dil kaybıdır, bilinç körelmesidir, uygarlık yoksullaşmasıdır... </p>
				<p class="normal">Bize lütfettiklerine teşekkür etmeyelim, lütfettiklerinin yetersizliğinden yakınalım; çünkü insanlık darmadağınık, bataklık içinde... Ruhlar yitiriliyor... </p>
				<p class="normal">Sis çanları ise bir bir susuyor...</p>
				<p class="normal">Ne İlhan Berk var ne Melih Cevdet ne Cemal Süreya ne diğerleri... </p>
				<p class="normal">Sonsuza kadar, burada, insanlığın yanında kalması gereken şairleri yaşatamıyoruz, birer birer öldürüyoruz; veya topluca yakıp yıkıp kül ediyoruz... </p>
				<p class="normal">İşte şimdi de Dağlarca’yı, başında <b class="calibre4">Altın Çelenk</b> ile gönderiyoruz!</p>
				<p class="normal">Bakıyorum, kimsenin yüzü kızarmıyor! Hiç kimse bir sorumluluk duymuyor!</p>
				<p class="normal">*   *   *</p>
				<p class="normal">Bizimle varolduğu için şanslı mıyız, yoksa yitirdiğimiz için yoksullaştık mı... </p>
				<p class="normal">Bir ütopya, bir umut mu kanat çırptı, bizden!?</p>
				<p class="normal">*   *   *</p>
				<p class="normal">Boşu anlatmak yaşamanın dışına benzer / Nereye yürürseniz orası başkalarınındır / Nereye baksanız orası görünmez / Nerde soluk alsanız gök dışı / Nerelerden bir esinti gelse orası yönsüzdür / Nereler nicek ışısa orası sizin için yasak ülke</p>
				<p class="normal">...</p>
				<p class="normal">İster misin ellerimizi birleştirelim, / Sen iki vur, ben iki daha, / Çalmış mı, / Emmiş mi alın terini ulusunun, / Sen dört vur, ben dört daha.</p>
				<p class="normal">–Saçı bitmedik çocuklarım aç iken kerpiç köylerde, / Bebek kızlarım gecelerce aklığını satarken– / Sen yedi vur, ben yedi daha.</p>
				<p class="normal">...</p>
				<p class="normal">Değerim düştü demektir / Paranın düştü değeri. / Yine bölüştü demektir / Açla çıplak geceleri. </p>
				<p class="normal">Sararmadı, kurudu yaz / Geldi beterin beteri. / Nere gider anlaşılmaz / Ata ters vurmuş eyeri.</p>
				<p class="normal">*   *   *</p>
				<p class="normal">Şair için “<b class="calibre4">Gökyüzü</b>”ne sözcükler salalım. Çok. Zamanı var. Bize onları mutlaka şiir olarak geri gönderecektir: </p>
				<p class="normal">Umut, gelin, insan, çiçek, toprak, yağmur, bebek, dağ, ufuk, güneş, bizim, orası, böcek, herkes, parmak, aşk, örgü, sade, sevgili, karanfil, şehir, emek, burada, aç, saf, istek, yoldaş, yalnız, acı, yaşamak, ırmak, saygı, utanç, büyük, şair, güle, güle...</p>
				</body>
</html>