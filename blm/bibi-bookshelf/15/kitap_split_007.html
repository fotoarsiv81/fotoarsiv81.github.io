<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_9">Öğrenebilen Toplumlar Ayakta Kalır</h2>
				<p class="normal1">Öğrenebilen bir toplum, ülke olabilseydik, bugün nasıl bir Türkiye’de yaşar olurduk? </p>
				<p class="normal">Türkiye’nin toplumsal ve siyasal tarihini, bugün içinde bulunduğumuz koşulları dikkate alarak nasıl özetlersiniz? Başlıkta dile getirdiğimiz bakıştan hareket edersek, Türkiye belki de hemen her açıdan öğrenemeyen toplumların tipik bir örneğini oluşturuyor. Oysa, siyaset biliminde yüklü bir ders programı oluşturmaya ve üzerinde inceleme yapılmaya değecek kadar zengin tarihe sahip bir ülkeyiz! Acaba Türkiye kendi yaşadıklarından ders çıkartarak öğrenebilen bir toplum olabilseydi, bugün çok daha farklı, gelişmiş, nitelikli bir ülke olmaz mıydı?</p>
				<p class="normal">Öğrenemeyen toplum niteliğimize çok sayıda örnek verilebilir; ama bir tanesi var ki, içinde yaşadığımız koşullar ve güncelliği açısından bunlardan en önemlisi olmaya adaydır: Şüphesiz ki deprem! Türkiye deprem ülkesi, durmadan deprem yaşıyoruz, can ve mal kaybediyoruz. Deprembilimcilerimizden Prof. Naci Görür, “1939 Erzincan depreminden ders alsaydık, bugün depremden korkmak gibi bir sorunumuz olmazdı,” demişti. O depremde 40 bine yakın TC vatandaşı ölmüştü. Yüzyılın en büyük felaketlerinden biriydi! Erzincan ve diğerlerinden bir şey öğrenebilseydik, Kocaeli depreminde bu kadar can ve mal kaybı yaşar mıydık? Peki Kocaeli depreminden bir şey öğrendik mi? Aradan 10 yıl geçti, İstanbul’da yıkılması felaket yaratacak, örneğin okul, hastane gibi binalardan yüzde kaçını dayanıklı hale getirebildik?</p>
				<p class="normal2">Dönüm Noktası Olsaydı</p>
				<p class="normal">Erzincan depremi, temel bir ders olarak alınsaydı eğer, Türkiye Cumhuriyeti tarihinde belki de bir dönüm noktası olabilirdi. Sadece deprem açısından değil. Bütün açılardan! Erzincan depreminden bir şey öğrenebilseydik, Türkiye Cumhuriyeti’nde çok önemli bir bakış değişikliği olurdu! Erzincan’dan sonraki bütün konutların deprem olgusu göz önüne alınarak inşa edilmesine birinci derecede önem verilseydi... Ve gerçekten de sonraki depremlerde, buna uygun konutların ayakta kaldığı görülseydi... Toplum, siyaset, devlet ve iktidarlar, öğrenen toplum olma yolunda ciddi bir adım atmış olurlardı... Toplumun karar verici katmanlarında böyle bir fikir ve pratik dönüşümü, acaba bütün diğer siyasetlerde de bir “eşik atlatıcı faktör etkisi” yapmaz mıydı? Yani ekonomi, eğitim, bilim ve teknoloji gibi ana konularda, ileri atılımları gerçekleştirmiş olmaz mıydık? Sürekli öğrenen bir toplum inşa etmez miydik?</p>
				<p class="normal">*   *   *</p>
				<p class="normal">Böyle bir görüş ileri sürmek fazla iddialı olabilir, ama... Erzincan depreminden öğrenmek, bir toplum mühendisliği işidir. Erzincan depreminin niçin bu kadar can aldığını, niçin bütün binaların yerle bir olduğunu sormakla başlar bu mühendislik. Binaların nasıl yapılması gerektiğine gelir dayanır. Sadece Erzincan’la kalmaz, bu bilgileri bütün deprem bölgelerinde uygularsınız.</p>
				<p class="normal">Öğrenmek demek, bilimle, akılla sistematik tanışmak ve bunları yönetim bilimlerinde, toplum mühendisliğinde ana girdi olarak kullanmak, kullanmaya başlamak demektir. Yöntem ve düşünce olarak, BİLİM ile tanışan toplumların, bu deneyimlerini bütün diğer alanlara da aktarması kaçınılmazdır. </p>
				<p class="normal">Diyeceksiniz ki, Erzincan depreminin olduğu 1939 yılında bu bilgileri oluşturmak, hem Türkiye’nin depremselliğinin iyice bilinmemesi, hem meslek erbabının nitelik ve nicelik olarak çok çok yetersiz olması vb gibi nedenlerden dolayı mümkün değildi.</p>
				<p class="normal">Peki be dostum, ya sonraki depremlere ne diyeceksin? Kuzey Anadolu Fayı yıkıp durmuyor mu ortalığı? Adapazarı kaç kez yıkıldı? Doğa öğrenmek için önümüze o kadar çok ders yığıp duruyor ki! Kocaeli ve Düzce depremlerinden öğrenebildik mi? Bütün bunlardan sonra, öğrenemeyen toplumların burnu çukurdan kurtulmaz dersek, çok mu kabalık etmiş oluruz? Hayır, sadece, Türkiye’nin özellikle 1950’lerden bugüne süren toplumsal serüvenini özetlemiş ve bugünkü Türkiye’nin halen süren temel sorunlarının nedenlerine inmiş oluruz!</p>
				<p class="normal">Ne dersiniz?</p>
				</body>
</html>