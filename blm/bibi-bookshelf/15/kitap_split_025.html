<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_27">Halkımız Mutlu mu? <br class="chapter"/>
				Özsaygı, Mutluluk ve Sadaka Toplumu</h2>
				<p class="normal1">Yoksulluk, para ve mutluluk arasında nasıl bir ilişki var? Acaba, ülkemizde sadakaya bağlanmış milyonlarca insan, aldıkları sadakalarla-mutlulukları arasında bir ilişki kurarlarsa, ne sonuç ortaya çıkar? Sadaka ve özsaygı arasında bir araştırma yapılsa, nasıl bir sonuç çıkar? Sadakaya bağlananların, kendilerine sadaka topluluğu muamelesi yapılanların, aldıkları sadaka ile mutlulukları ve özsaygıları artıyor mu, azalıyor mu?</p>
				<p class="normal">Yarın seçim olsa AKP ye oy verir misin, çok somut bir sorudur. Mutlu musun, sorusu ise kültürel, maddi ve manevi, psikolojik ve mekâna bağımlıdır, çok değişkenlidir, toplumsal referanslara ve konumlara göre farklı değerler ifade eder. Türkiye’de yapılan araştırmalar halkın mutsuz olmadığını gösteriyor! Yoksul ama mutlu! </p>
				<p class="normal">Mutluluk üzerine dünyadan araştırma ilgi çekiciydi. Biri, Hindistan’da yapılan bir “mutluluk ölçümü”ydü. Bu ülkenin yoksulluk ve sefilliğiyle ünlü üçüncü büyük kenti Kalkütalılar hiç de sanıldığı gibi mutsuz olmadıklarını söylüyorlardı! (Bize ne kadar benziyorlar!) 1-7 arasında değişen bir mutluluk puanlama sistemi sıralamasında, Kalkütalılar 4. sıradaymış. </p>
				<p class="normal">Portland Eyalet Üniversitesi ruhbilim uzmanlarından Ed ve oğlu Robert Biswas-Diener ise, “Öznel Mutluluk”u araştırıyor: Doğu Afrika’daki Masai savaşçılarından tutun, Kuzey Grönland’daki Inguit avcılarına kadar çok geniş bir coğrafya araştırma alanları içinde; insanların ruh durumlarını ve geleceğe bakışlarını inceliyorlar... Vardıkları sonuç ilginç: İnsanlar, nerede ve nasıl yaşıyor olurlarsa olsunlar, “mutlu olmaya programlanmışlar”... Yani, mutluluğun evrimsel bir yönü var. </p>
				<p class="normal">Şöyle diyorlar: “Mutluluk evrimin insanoğluna bağışladığı bir nimet. Bu sayede insan en zor koşullara bile ayak uydurabiliyor ve gelişebiliyoruz. Toplumsallaşmamız da bu mutlu olmak isteğine yanıt veriyor.” Dünyanın en mutlu insanları da Güney Amerikalılarmış... En neşeli ülkeler sıralamasında ilk üç ülke Porto Rico, Kolombiya ve İspanya... </p>
				<p class="normal">Hımmm. Demek ki mutluluk ile maddi zenginlik arasında mutlaka doğrusal bir ilişki yok. ABD ve diğer tüketim toplumlarında mal sahipliği ve satın alma fetişizminin doruklara pompalandığı toplumlara kıyasla, bu ülkelerde mutluluk daha zengin içeriklere sahip. Ed Diener’a göre, “başka ülkelere kıyasla daha yoksul olan Porto Ricolularla Kolombiyalıların neşeli olması, genelde yaşamın güzel olduğu inancının ağır bastığı kültürel değerlerden kaynaklanıyor.”</p>
				<p class="normal2">Mutlulukta Kültürel Görelilik</p>
				<p class="normal">Fakat kültürel göreliliğe bakın: Doğu ülkeleri ise hiç de öyle düşünmüyor. Japonya, Çin ve Güney Kore’de yaşayanlar, mutluluklarını değerlendirirken, başlarından geçen en kötü olayları temel alıyormuş. Rotterdam Erasmus Üniversitesi’nin başarıyla sürdürdüğü Dünya Mutluluk Veritabanı’na göre, yerkürenin en mutlu insanları Danimarkalılar, İsveçliler ve Maltalılar. Tanzanya 3,2 puanla dünyanın en mutsuz ülkesi.</p>
				<p class="normal">Batı ülkelerinde mutluluk çok önemsenen, hayatın neredeyse bu kavram etrafında döndüğü ve herkesin mutlaka mutlu olmak zorunluluğunu hissettiği medyatik ve sosyal bir olgu. Dahası, bu yönüyle siyasetçinin de program paketine giriyor... </p>
				<p class="normal">Virginia Üniversitesi’nden Shigehiro Oishi: “Batılı insanlar kendilerini mutlu olmak zorunda hisseder ve nasılsınız diye sorulduğunda, kötü bile olsalar, ‘İyiyim,’ yanıtını verir. Oysa Asya’da kişinin her şeyi tıkırında olsa bile, iyi olduğunu dile getirerek kendisini başkalarından üstün görmek istemez.” </p>
				<p class="normal">Bir sonuç çıkartıyor: “Öznel mutluluğun ekonomik koşullardan çok kişinin tavrıyla ilintili olduğu söylenebilir. Fransa’da ‘hiçbir şeye aldırmayan, şen şakrak’ bir tavır pek de hoş karşılanmaz, bu nedenle Fransa mutluluk sıralamasında Danimarka ve İsveç’in bile altında.” </p>
				<p class="normal">Şüphesiz, Batı ülkelerinde ekonomik refah ve toplumsal hayatın daha rahat ve düzenli geçmesini sağlayan altyapının, mutlulukla ilgisi vardır. Uzmanlar diyor ki: “Demokrasi mutluluğun yolunu açan en etkili unsurlardan biri. İsviçre’de sık sık oylamaya gidilmesi halkın yaşam sevincini körüklüyor. İnsanlar oy vererek yönetimde söz sahibi olduklarını ve siyasal sürecin içinde yer aldıklarını hissediyorlar; bu da, onları mutlu etmeye yetiyor.” </p>
				<p class="normal">Bu olsa olsa, keyfi yerinde, büyük sorunlar içinde yaşamayan batılı refah ülkeleri insanlarına özgü bir saptama: Pek çok şeylerini halletmişler, mutluluk duyma sırası, bir üstyapısal kurum ve bu kurumun yarattığı ortam olan demokrasiye gelmiş! </p>
				<p class="normal2">Sadaka Almak, Mutluluk ve Özsaygı</p>
				<p class="normal">Bir mutluluk haberi daha: Scientific American’da yayımlanan “özsaygı” konulu bir makaleye göre (CBT, Sayı 936), özsaygı ile mutluluk arasındaki olumlu ilişki var. Bu, finansal doyum ile mutluluk ilişkisinden daha yüksek not almış durumda! (Riverside’daki Kaliforniya Üniversitesi’nden Sonja Lyubomirsky, Chris Tkach ve Robin DiMatteo’nun çalışmaları). 31 ülkeyi kapsayan araştırmada sadece ABD, Kore, Norveç gibi ülkelerde değil, gelir düzeyi çok daha düşük, örneğin Tayland’da, Porto Rico’da, ve Türkiye’de özsaygı ile mutluluk arasındaki ilişki, finansal doyum ile mutluluk arasındaki ilişkiden daha yüksek not almış durumda. İnsanlar, iyi bir gelirleri olmasa bile, mutlu olabilmek için öncelikle onurlu olmak istiyorlar!</p>
				<p class="normal">Buradan güncel sorular yöneltebiliriz: Acaba, ülkemizde sadakaya bağlanmış milyonlarca insan, aldıkları sadakalarla mutlulukları arasında bir ilişki kurarlarsa, ne sonuç ortaya çıkar? Sadaka ve özsaygı arasında bir araştırma yapılsa, insanlar nasıl bir yanıt verir? Sadakaya bağlananların, kendilerine sadaka topluluğu muamelesi yapılanların, aldıkları sadaka ile mutlulukları ve özsaygıları artıyor mu, azalıyor mu?</p>
				</body>
</html>