<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_8">Hayalleri Kaybetmek mi,<br class="chapter"/>
				Hayalleri Olmamak mı?</h2>
				<p class="normal1">“Neden böyle olduk?” sorusuna, bazı meslektaşlarımın satır aralarında bile olsa geleceğe ilişkin düşlerimizin olmadığına gönderme yapmalarına seviniyorum. “Düşleri, geleceği kitlesel olarak tartışmayı başarabildiğimizde” ancak bir yere gelebileceğimizi ve milliyetçiliğin de sağcılığın da solculuğun da içinde bulunduğu ilkel düşüncelerden kurtulma şansı yakalayabileceğini sanıyorum.</p>
				<p class="normal">Ertuğrul Özkök bir yazısında “Nerede yanlışlık yaptık... toplumun gündemini bu sıradan azgın azınlıkların... belirlemesine nasıl izin verdik?” diye soruyor ve yanıtını veriyor: “Türkiye hayallerini kaybetti, yenileşme ruhunu yedi bitirdi.” Bir kesim için, “hayallerime bile yetişemezler” diyen Turgut Özal simgeydi</p>
				<p class="normal">Özal, gerçekten bir hayal kurdurdu ülkeye, bir değişimi tetikledi; ancak onun temellerini attığı “hayaller”, Metin Münir’e “Türkiye ekonomisi dadısız yaşayabilir mi” sorusunu sordurtuyor!</p>
				<p class="normal">Dadı, şüphesiz ki IMF ve sürekli dış ekonomik koşulların vesayeti! Ve ekonomik büyümemizin sürekli dış girdilere bağımlı ve bu nedenle de krizler doğuran sürdürülemez yapısı!</p>
				<p class="normal">Bize daha “derin hayaller” gerek!</p>
				<p class="normal">Ancak daha derin hayaller ile ultra milliyetçiliğin, ümmetçi bağnazlığın ve bütün iyi şeyler için dışarıdan beklenti içinde olanların çıkmaz sarmalından kurtulabiliriz.</p>
				<p class="normal">Türkiye umutsuz ve hayalsiz! Bu koşullarda filizlenen büyük bağnazlıklar aynı zamanda pek çok aydını da, iyimser bir yaklaşımla, derin bunalıma ve umutsuzluğa sevk ediyor! Ve onları Türkiye’nin en büyük gelecek umutları için güç alabileceği Kurtuluş ve Kuruluş tarihini bile reddetmeye sevk ediyor!</p>
				<p class="normal">“Neden böyle olduk?” sorusuna yanıt arayanlardan Can Dündar “Yeni hayaller lazım!” diyor: </p>
				<p class="normal">“10 yılda 15 milyon işsiz yarattık... yarın umudu taşımayan, yılgın, umutsuz, çaresiz, öfkeli, bağnaz kalabalıklar... Nasıl olup da böyle ‘katilsever’lere dönüşebildiler?.. Umarsız kitlelere istikbal heyecanı verecek bir sosyal çalışma, bir politik hareket, bir atılım projesi olmadığından mı?.. Hangi yitik hayaller, bugünün Yasin Hayallerini doğurdu?.. Onların yerine hangi yeni hayalleri koyabiliriz?”</p>
				<p class="normal">Türkiye’nin entelektüel siyasetçilerinden, kaybıyla kendi alanında gerçek bir boşluk yaratan Gündüz Aktan bir yazısında şöyle diyordu:</p>
				<p class="normal">“Büyük stresleri aşamayan toplumlar, gerilemenin en tipik özelliği olan tarihteki başarılı döneme dönmeye başlıyor. Geçen yıl 8 milyon insanın Anıtkabiri ziyareti, ‘Çılgın Türkler’ olayı, Kuvayı Milliye gibi akımlar, hak hukuk ve onurumuzu koruduğumuz ‘Altın çağ’a dönme isteğini gösteriyor... Toplumun girdiği büyük girdaptan kurtulabilmesi için, Demirel’in önerdiği gibi, büyük bir siyasi değişim projesi lazım.”</p>
				<p class="normal">Bu tartışma ve görüşlerin, çok daha büyük kitlelerin katılımı ile derinleştirilmesi gerek.</p>
				<p class="normal">Fakat bazı saptamaları da gerçekçi olarak yapmalıyız:</p>
				<p class="normal">c 	Turgut Özal’ın geleceğe uzanan hayalleri neydi de biz onlara bile ulaşamayacaktık? Ama ailesi dâhil, yakın çevresi ve önemli yerlere gelen-getirilenlerden çoğunun, mafya vuruşmalarıyla ve ülke dışı kaçmalarla sonuçlanan, iktidar nimetlerini toparlayıp köşeyi dönme hayalleri boldu!</p>
				<p class="normal">c 	Hayallerimiz varsa bile neydi? Yıllarca üstlendiğimiz “Komünizme karşı karakol” olma sadık görevi, bizim “hayalimiz” miydi, yoksa ABD ve Batı’nın mı? Bu politika bizim hayallerimizi inşa etmemizi engellemedi mi, bugünkü, pek çok yönden, en azından siyasi ve toplumsal yönden batık ülkeyi yaratmadı mı?</p>
				<p class="normal">c 	Kalkınmamızı, “adam olmamızı”, uygarlaşmamızı AB üyeliğine bağlamak, bir ülkenin “hayali” olabilir miydi? </p>
				<p class="normal">c 	Acaba “hayallerimizi kayıp mi ettik?” diye mi sormalıyız?</p>
				<p class="normal">Biz hayallerimizi kaybetmedik, “Ulusal Gelecek Projelerimiz” olmadığı için, baş gösteren iç ve dış sıkıntılar karşısında derhal derin kimlik ve varlık krizlerine yuvarlandık!</p>
				<p class="normal">Bu projeleri ulusal olarak yapılandıramazsak, bu krizler bizi öldürecek! Ancak şöyle birkaç yıllık gazeteleri karıştırınız... Ülkeye hayal kurduracak tek bir şey bulamazsınız...</p>
				<p class="normal">Öyle ki, 2023 Türkiye’nin kuruluşunun 100. yıldönümü bile, bize hayal kurdurmuyor. 7 yıldır Türkiye’nin orta ve uzun vadeli kalkınma stratejileri ve gelecek düşleri olması gerektiğini yazıp çiziyoruz, Cumhuriyet ve Cumhuriyet Bilim ve Teknoloji’de... Öyle ki “2023 Partisi kuralım” bile demiştik. 2023’te nasıl bir ülke görmek istiyoruz, diye sormuştuk! Bugünkü gibi mi, yoksa ekonomide, demokraside kaderini değiştirmiş, başı dik, yoksulluğunu yenmiş ve halkını refah ülkeleri arasına katmış güçlü bir ülke mi? “Eski” TÜBİTAK’ın öncülüğünde Vizyon ’23 çalışmaları bile yapılmış ve ortaya bir sanayi-bilim ve teknoloji politikaları ana belgesi çıkmıştı. 2023 İstanbul Forumları kuruldu; ama bu bile sürdürülemedi, küçültüldü ve amacından saparak yok oldu! Sonra 2023 kitapları da yazıldı. </p>
				<p class="normal">Ancak görüldüğü kadarıyla ülkemizi sanki hiçbir güç bir gelecek planlamasına yöneltemez! Biz toplumu birleştirecek projeler üretemeyiz; ancak toplumu bölecek, parçalayacak projeler üretme şampiyonudur Türkiye bütün dünyada! Nedenine gelince: Türkiye gelecek hesaplaşması yapamadığı için sürekli geçmişle uğraşmaktadır. Üstelik bütün politik güçleri! Bu ise ülkeyi bölüp parçalıyor.</p>
				</body>
</html>