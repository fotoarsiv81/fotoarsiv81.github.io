<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_19">Türkiye Bir Test Sahası</h2>
				<p class="normal1">Türkiye biraz kendine özgü bir “Fas”, “Pakistan” olabilir!.. Bir parça İranlaşabilir. Ortadoğulaşabilir... Bu gelişme, İslam ülkelerinin pazar sömürgesi olma durumunu daha da pekiştirecek bir sonuç yaratacaktır...</p>
				<p class="normal">Yaşadığımız şu kısa süreçlerde bile, toplumların “düşünsel büyük göçü”nün işaretlerini görebiliriz: ABD, Türkiye’de “tutulan” bir ülkeydi. Avrupa da öyle. Son yıllarda yabancıların ülkemizde yaptıkları “eğilim belirleme” yoklamalarına göre, halkımızın “Batı’ya ilgisi” azalıyor... İran’ın nükleer silah ısrarı burada destek buluyor. Ülkemizde düşünsel bakımdan Ortadoğululuğa bir yakınlaşma saptanıyor. İlginçtir: İktidar yandaşı liberal aydınların korktuğu bir olay gerçekleşiyor!</p>
				<p class="normal">Bu eğilimlerin “dönemsel”, “küresel”‘ ve “ülkesel” politikalarla değişebileceğini söyleyebilirsiniz. Doğrudur, değişebilir. Kamuoyu, değişime her zaman açıktır. Gelişmeler, toplumları yönlendirir. Ayrıca toplumlar yönlendirilebilirdir! </p>
				<p class="normal">Avrupalılar ülkemizde “Türkiye düşmanı” yapılabilir. Büyük bir destek de bulur bu fikir, çünkü Avrupa düşmanlığı için yüzlerce neden tarihsel ve güncel olarak vardır... Türkiye seçmeni, daha çok Ortadoğu’nun değerlerini benimser hale de gelebilir, getirilebilir. Liberal aydınların da düşünsel destekleri sayesinde, dincilik ülkeye egemen konuma getirilebilir. Buna “toplumun düşünce göçü” diyebiliriz. </p>
				<p class="normal">Eski Başbakanlık müsteşarı, eski profesör Ömer Dinçer’in, 1995 yılındaki mahut bildirisinde yaptığı saptama gibi “ülkenin dinci kültürü” buna izin verir! Ayrıca ülkenin ortalama 5 yıllık okumuşluk düzeyi, koyu erkek toplum özelliği, töresel toplum kalıpları, yazgıya derin inanış, her bakımdan geri kültürel ve ekonomik yapı da, Ömer Dinçerleri ve toplumda geriye doğru bir düşünce değişimini destekler niteliktedir... </p>
				<p class="normal">Ancak bu mutlak değildir, zordur çünkü direnen güçler vardır, iktidarın gücüyle ve iktidarda kalış süreciyle de yakından ilişkilidir... Türkiye gibi, değişim süreci çok hızlı ve çok derin yapısal sorunları olan bir ülkede, iktidarda kalış süreçleri ve koşulları da belirsizdir. Yani, toplum üzerindeki “düşünce baskısı” da aynı hızda kalkabilir... Türkiye’nin yönünü örneğin yüzyıllar öncesine çevirmek isteyenler, başarısızlığa uğrarlar.</p>
				<p class="normal">Bu açıdan bakarsak, Türkiye, siyasi partilerin iktidarı açısından istikrarsız bir ülkedir. Bu istikrarsızlığın temel nedeni de, ekonominin dışa bağımlılığıdır. Türkiye ekonomisi, mali kaynak, makine, teçhizat ve hammadde ithalatına bağımlı bir yapıya sahiptir. Bu ithalatta sorunlar ve krizler çıktığı zaman, iktidarların da çöküşü gündeme geliyor. Ama başarısız olsalar da, geriye doğru bu “düşünsel göç”ler geride önemli bir tortu ve bellek bırakır.</p>
				<p class="normal2">Çalar da Çırpar da</p>
				<p class="normal">Kaldı ki, meselenin çok önemli iki özü daha var. Birincisi, insanoğlunun ortama biyolojik ve düşünsel uyum başarısı! Yani insanın yeni durumları rasyonelleştirme-aklileştirme ve dolayısıyla benimseme yeteneği! İkincisi, ekonomik-biyolojik ihtiyaçların insanı yönlendirmedeki büyük gücü...</p>
				<p class="normal">Bir akşam televizyonda eski bakan Kürşat Tüzmen’in Gaziantep’te halk ile konuşmasını izliyordum. Bir dükkân sahibi, işsizliğin yarattığı sorunlara değindi. Halkın parası olmadığı için alışveriş yapamadığını ve dolayısıyla işlerin kesat gittiğini belirtirken, “İşsiz insan, aç insan, çalar çırpar sayın bakanım” dedi!..</p>
				<p class="normal">Çok doğru! Aç ve işsiz insanın çalıp çırpmasından daha doğal bir davranış yoktur. (Şüphesiz herkes bu grup içine girmez) Bir noktadan sonra insan, biyolojik ihtiyaçlarının yönetimine girer. Kriz ve gelir uçurumunun arttığı dönemlerde hırsızlık, gasp, cinayet vb gibi “suç”larda büyük artışlar da bunun kanıtıdır. Bu sınırda bulunan, ama henüz bu “suçlara” cesaret edemeyen kaç milyon insan var?</p>
				<p class="normal">*   *   *</p>
				<p class="normal">Bütün bunların ötesinde, insanoğlunun, genetik olarak devraldığı, son derece “tutucu”, “dogmatik” bir yönü var ki, bazen maymunlar bile “deneyim”lerinden ders çıkarma konusunda, bizlerden üstün olabiliyor! Toplumlar yönlendirilebiliyorlar, Türkiye şimdi bu “test ortamı”nın objesi durumunda...</p>
				<p class="normal">Özetle, Türkiye bal gibi, bütünüyle olmasa da, kendine özgü bir “Fas”, “Pakistan” olabilir!.. Bir parça İranlaşabilir. Ortadoğulaşabilir... Bu, gelişmiş ülkelerin pazar sömürgesi olma durumunu daha da pekiştirecek bir sonuç yaratacaktır. Ancak, Türkiye’nin sürekli veya uzun zaman “uygarlığın ana kulvarından” uzak kalmasına, bu dinamik toplum ve geçmiş kazanımlarımızın izin vereceğini düşünmüyorum. Türkiye, “dirilme” potansiyeline sahip olduğunu Kuruluş’unda göstermiş bir ülkedir. </p>
				</body>
</html>