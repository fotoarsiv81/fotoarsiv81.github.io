<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_50">Erenköylü Sarı Sadiye</h2>
				<p class="normal1">Sarı Sadiye’yi, gençlik fotoğraflarına baktığınızda, pırılı pırıl gülen çok güzel sarışın kız olarak görürsünüz. </p>
				<p class="normal1">Hem Fransızcası var, hem üniversite mezunu... Üstelik felsefeci... </p>
				<p class="normal1">Ayrıca keman çalıyor... </p>
				<p class="normal1">Sabahattin Ali’nin yazılarına “Sadiye-i Zerdî” adıyla boşuna girmediğini anlıyorsunuz...</p>
				<p class="normal">Mustafa Kemal’in “fikri hür vicdanı hür” Cumhuriyet kuşakları yetiştirme projesinin temel taşları öğretmenlerdi. Bugün, yaptıkları işin büyüklüğüne kıyasla düşük hayat standartlarında yaşamaya mahkûm edilen öğretmenlerin ilk Cumhuriyet kuşakları, Mustafa Kemal’in “İrfan Ordusu”nun ön cephesinde, yurdun dört bir yanında bugünkü Türkiye’nin harcını kardılar. Bu öğretmenler, Cumhuriyete kanat gerenlerin en önemli öncü müfrezelerinden birini oluşturdu... </p>
				<p class="normal">Bu öncü müfrezenin hâlâ aramızda yaşayan az sayıda “kadın erlerinden” biriydi Erenköylü Sarı Sadiye (Artunkal). 96 yaşında aramızdan ayrıldı. Onu kucak dolusu gönül borcu ve şükran duygularımızla yolcu ettik.</p>
				<p class="normal">*   *   *</p>
				<p class="normal">Cumhuriyet döneminin başlangıcını anlatması için Sadiye Artunkal’la bir kış günü “soba başına” oturmuştuk. O güne kadar, sorularıma yanıt vermekten hep kaçar, “Biz sadece üzerimize düşeni yaptık, bu konuları konuşacak daha önemli insanlar var, onlara git,” diyerek başından savardı. O gün ben sormuştum o anlatmıştı; kendi söz konusu olduğu için ağzından lafları sanki kerpetenle çekip alıyormuş duygusunu yaşamıştım sohbetimiz sırasında... </p>
				<p class="normal">1907 yılında Gebze’de doğan Sadiye Hanım, anne tarafından Kırım Hanlığı’na (Giray Han) dayanır. Bahçesaraylı’dır. Dedesi Kırımlı Seyid Ahmet. Aile, Rusya’da devrimden sonra, zaten bir ayağının olduğu İstanbul’a göç eder ve kendilerini Cumhuriyetin kuruluşuna adar. Sadiye Hanım’ın dayısı Yakup Kalgay devrimden canını zor kurtarmış, önce Sibirya’ya, oradan da bir şekilde İstanbul’a gelmiş... Üniversiteyi bitirip mühendis çıkmış, Anadolu’nun “demir ağlar”la örülüşüne, Samsun-Ankara arası demiryolunu inşa ederek katkıda bulunmuş ve ve CHP milletvekili olarak parlamentoya girmiş. </p>
				<p class="normal">Sadiye Hanım, Erenköy Kız Lisesi’nde kendi deyimiyle “leyli meccani”, yani parasız yatılı okudu. Burada, artık ömür boyu arkasını bırakmayacak olan Sarı Sadiye ilave adını aldı. </p>
				<p class="normal">Anlattığına göre, sınıflarında iki tane Hadiye adında, iki tane de Sadiye adında kız öğrenci varmış. Sadiyeler ve Hadiyelerden biri kara, biri sarışınmış. Dolayısıyla bu öğrenciler, Sarı Sadiye, Kara Sadiye, Sarı Hadiye, Kara Hadiye diye çağrılırmış. </p>
				<p class="normal">Hadiyelerden hemen hepsi üniversiteyi bitiriyor ve Cumhuriyetin kuruluşuna katkıda bulunuyorlar. Kara Hadiye öğretmen çıkıyor, Sarı Hadiye de, daha sonra Erenköy Kız Lisesi’nde edebiyat öğretmeni olan Reşat Nuri Güntekin’le evleniyor. Kara Sadiye mezun olduğu Erenköy Kız Lisesi’nin yıllarca müdürlüğünü yapıyor. </p>
				<p class="normal">Liseyi bitirdikten sonra Sarı Sadiye, herhalde 1927-1929’lar arasında, Atatürk’ün “irfan ordusu yetiştirmek” projesi içinde, yüzlerce öğrenciden biri olarak yurtdışına, Fransa’ya Bordeaux Üniversitesi’ne okumaya gönderiliyor; orada felsefe ve psikoloji tahsili yapıyor. Onun grubunda olanlar arasında örneğin Pertev Naili Boratav var (ünlü halkbilimcimiz), Vehbi Eralp var (İÜ’de dekanlık yaptı). </p>
				<p class="normal">Sadiye Hanım, herhalde 1934-1935’lerde dönüyor. Mecburi hizmet: Lise felsefe öğretmenliği. </p>
				<p class="normal">İkinci Dünya Savaşı koşullarında kurs görüyor ve gönüllü hemşirelik yapıyor. O zaman aldığı hemşirelik eğitimi bilgisini, yıllar sonra, 1970’lerde vurularak felç olan Server Tanilli’nin bakımına yardımcı gönüllü gruba katılarak kullanıyor. </p>
				<p class="normal">Sadiye Hanım, modern mantığın liselerde okutulmasına da öncülük edenlerin arasında. İstanbul’da çeşitli liselerde öğretmenlik yaptıktan sonra, o zamanlar Fındıklı’da Akademi’ye bitişik olan Atatürk Kız Lisesi felsefe öğretmenliğinden 1970 başlarında emekli oluyor... Çünkü, 1942’de evlendiği sevgili eşi, ülkemizin yine çok saygın bilim insanlarından biri olan ve ilk nükleer tıbbı kuran Prof. Dr. Suphi Artunkal hastalanıyor.</p>
				<p class="normal">Sabahattin Ali, kendi dönem arkadaşlarını anlattığı “Dostlar İçin Terkib-i Bend” adlı manzum eserinde Felsefe Öğretmeni Sadiye Artunkal’dan “Sadiye-i Zerdî” (Altın Renkli Sadiye) diye söz eder. </p>
				<p class="normal">Sarı Sadiye’yi, gençlik fotoğraflarına baktığınızda, pırılı pırıl gülen çok güzel sarışın kız olarak görürsünüz. Hem Fransızcası var, hem üniversite mezunu... Üstelik felsefeci... Ayrıca keman çalıyor... Sabahattin Ali’nin yazılarına “Sadiye-i Zerdî” adıyla boşuna girmediğini anlıyorsunuz. Ancak, çevresinde ilgi odağı olan bu sarışının kocasının da, uzun boylu, yakışıklı, çok iyi bir bilim insanı, Suphi Artunkal olduğunu da anımsamanız gerekiyor!</p>
				<p class="normal">*   *   *</p>
				<p class="normal">Sarı Sadiye, son anına kadar olayları izledi. İflah olmaz bir Cumhuriyet okuruydu. Belleği bazen insanı hayrette bırakacak kadar pırıl pırıl çalışırdı. Onu arada sırada ziyaret ettiğimde “Orhan yazını okudum,” der, yazıyı iyi mi kötü mü bulduğunu gözlerinden anlardım. Hele yazıda “ben” gibi sözcük geçirmişsem, bunun ne kadar ayıp olduğunu anlatan bir imada mutlaka bulunurdu!</p>
				<p class="normal">Sarı Sadiye ile, aramızdan ayrılmadan (2 Mart 2001) kısa süre önce geçirdiğimiz son yılbaşında geniş bir topluluk olarak beraberdik. Bizlerle, torunlarıyla, kızlarıyla ve diğer sevenleriyle gece 1’e kadar oturdu. Cihat Aşkın’ın kemanına, hepimizi şaşırtan sesiyle eşlik etti: Kemanımla sana bir ses verebilseydim eğer... </p>
				<p class="normal">Kulaklarımda Sarı Sadiye’nin o unutmayacağım sesi, anımsadıkça bana eşlik eder durur...</p>
				</body>
</html>