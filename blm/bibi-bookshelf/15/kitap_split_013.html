<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_15">Vahşi Ormanda Yalnız ve Tek Başına</h2>
				<p class="normal">Tek başına yetiştiriliyor... Tek başına savaşıyor... Sonuç olarak, hemen her kademe ve her alanda gizli ve açık, uygar ve ilkel, hafif veya şiddetli yaşanan toplumsal şiddet, hemen her dokuyu sarıp sarmalamış durumda, insanlığı kemirip duruyor. Antropologlar öneriyor: “Aileler birleşerek daha büyük evlerde birlikte yaşamı denesinler. Bu ortamlarda yaşayan çocuklar daha mutlu ve daha kendilerine güvenli oluyor...” Ama hangimizin tepelere tırmanmış egosu, birlikte yaşamanın gereği olan hoşgörüye, uyuma izin verir?</p>
				<p class="normal">Şekerci şirketlerin bayram günlerinde TV’lerde yayına soktukları, evlerinde tek başlarına bırakılmış, huzur evlerinde unutulmuş veya yaşayan yaşlıları ve ana-babaları konu alan reklamları hayatımızın bir parçası oldu. </p>
				<p class="normal">Ana-baba-çocuk’tan oluşan çekirdek aile, kapitalizmin, “feodal toplum”un “Büyük Aile”sine karşı yarattığı “ileri seçenek”ti. Büyük ailenin bu zorunlu parçalanış serüveni, tek kişilik “aile” veya yaşamlara doğru sürdürülüyor. Çekirdek aile ve tek kişilik hayatlar, artık birlikte varlar... Buraya kadar yeni bir şey yok. Hepsi biliniyor; eşyanın tabiatına uygun, doğal bir seyir.</p>
				<p class="normal">*   *   *</p>
				<p class="normal">Peki çocuklar? Hangi “aile modeli”nde mutlu? Toplumsal gelecek için? İnsan dâhil, büyük memeli canlıların sosyal-biyolojik hayatlarını inceleyen antropologlara göre, çocuklar geçmişte ortaklaşa yardım ve desteğin hüküm sürdüğü ortamlarda yetişti.</p>
				<p class="normal">Çocuk, büyükannelerin ve büyükbabaların, yakın çevrenin, sokak ve mahallenin eli-gözetimi altında büyüdü. Anneler veya çocuklar büyük bir sosyal destek almaktaydı. Bu geniş çevrenin dışında kalan çocukların hayatta kalma şansı kısıtlıydı. Hayatta kalma derken, aynı zamanda çocuğun topluma entegrasyonu ve sosyal bir statüye ulaşma olanaklarını da kastediyorum.</p>
				<p class="normal">İngiliz primatolog Sarah Blaffer Hrdy, bir söyleşisinde şöyle diyor: “Çok sayıda insan tarafından beslenmeye alışan çocuklar dünyayı zararsız, tehlikesiz bir yer olarak algılar ve buna göre tepki verir.” (New Scientist) Bir yanda, bir kolektif içinde büyüyen, dünyayı ve çevreyi daha yumuşak algılayan, “testosteronları (erkeklik hormonları) normal düzeyde seyreden” çocuklar... Bu nesil bugün orta yaş ve üzerindeler ve bizlerle birlikte yaşıyorlar. Beri yanda ise, çekirdek ailenin dışında yetişmiş, bireysellikleri abartılarak uç noktalara tırmandırılmakta olan çocuklar ve gençler... </p>
				<p class="normal">Bir nesil sosyal destekle büyürken, yeni nesillere tek başına ayakta kalma kültürü veriliyor, testosteronları durmadan kışkırtılıyor, şiddet ortamıyla çevreli yaşıyorlar. Hepsi ayakta kalmak ve başarmak için vahşi hayata hazırlanan birer gladyatöre benziyor. Okullarda, sokakta büyük şiddet salgınlarını düşünün. Ekonomik hayatta, iş ve meslek dünyasında yaşadığımız vahşi rekabeti düşünün!</p>
				<p class="normal">Antropologlar öneriyorlar: Büyük aileler ile, nine ve dedelerle büyüyen çocuklar önemli bir fark yaratır. Mümkünse, en azından iki aile geniş evler bulup dayanışma içinde yaşasın. Bunu çocuklar arasında gözlüyorum. Bulut, kalabalık bir aile içinde yaşamanın özlemi içinde. Tatile geldiğinde, Ada’da bunun keyfini çıkartıyor. Sadece ana ve sadece baba onu sıkıyor. Diğer tek çocuklar da benzer duygu ve davranışlar içinde.</p>
				<p class="normal">Antropologların önerisine gelince: Buna, tepelere tırmanan, burnundan kıl aldırmayan, en kahraman olan bireyselliklerimiz, özveriyi unutan karakterimiz, uyumlu olmayı ve uzlaşmayı ve hoşgörüyü reddeden ruhumuz izin verir mi?</p>
				<p class="normal2">Toplumsal Dayanışmayı Kapitalizm Bitirdi </p>
				<p class="normal">İşçi sınıfının mücadelesi sonucu yaratılan sosyal devlet sayesinde toplumsal dayanışma ayakta tutulmaya çalışılıyordu. Ancak Amerikan gericiliğinin dünyaya dayattığı neoliberalizm, işçi sınıfının mücadelesini bitirdi; vahşi kapitalizmin rekabeti de sosyal devleti tamamen yok etmeye çalışıyor!</p>
				<p class="normal">Bugün iş hayatına yön veren kitapların adlarına bakın: “Sadece Manyaklar Ayakta Kalır” vb... Geçen gün lavabo bataryası almak için gittiğimiz dükkânda, satış elemanı kızın masasındaki bir yazıda, “ormanda hayatta kalmak için bir aslan ile bir geyiğin kısa öyküsü” anlatılıyordu, aslan da geyik de çok hızlı koşuyorlardı deniyor ve öykü şu sonuçla bitiyordu: Ormanda yaşamak için arkanızdan koşulmasını beklemeyin, yoksa yem olursunuz, siz koşabildiğiniz kadar hızlı koşun!</p>
				<p class="normal">İşte, bugünün toplumsal yapısında birey kendisini “yalnız ve tek başına”, vahşi ormana bırakılmış kabul ediyor. Bu bir yanılsama veya duyumsama değil, gerçeğin ta kendisi. Çocuklar tek başına yetiştiriliyor... Tek başına savaşıyor... Sonuç olarak, hemen her kademe ve her alanda gizli ve açık, uygar ve ilkel, hafif veya şiddetli yaşanan toplumsal şiddet, hemen her dokuyu sarıp sarmalamış durumda, insanlığı kemirip duruyor.</p>
				<p class="normal">Hele bizim gibi az gelişmiş ve feodal aile yapısını tam kıramamış toplumlarda, tek başına yaşayabilecek maddi ve manevi olanaklara bile henüz sahip olamamış toplumlarda, bireyin ve çekirdek ailenin, çeşitli kulüp, dernek ve cemaatlerde dayanışma araması, doğal mı değil mi? Hele, sosyal dayanışmanın ana şemsiyesi “devlet baba” tamamen ortadan kaldırılıyorsa! </p>
				<p class="normal">Birey, kime ve neye dayanarak “büyüyecek”, yaşayacak, ayakta kalacak? Çağımızın temel bir sorunsalı!..</p>
				</body>
</html>