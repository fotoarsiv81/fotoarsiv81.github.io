<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_39">Şiddete Uyuma Hayır!</h2>
				<p class="normal1">Bir kısım sosyal biyoloğa göre, şiddet insan doğasında var. Yani genlerimizde yazılı. Bu bakışın normal sonucu, o halde içimizdeki şiddetin fırsat buldukça dışarı çıkmasının doğal olmasıdır. Bu ne kadar doğru? Biriktiren ve uygarlaşan insan</p>
				<p class="normal">Şiddet, canlılar arasında, doğada varoluş savaşının kaçınılmaz ürünü veya aracı. Bunu anlamak mümkün.</p>
				<p class="normal">Şüphesiz, ilk varoluş zamanlarında insanoğlunu da zorunlu olarak doğadaki o vahşi savaşın içinde düşünebiliriz. Artık varoluşun ilk zamanlarında yaşamıyoruz. İnsanoğlu için bir şey değişmedi mi? “Kültür” yaratan, biriktiren ve öğrenen insan için?</p>
				<p class="normal">Şiddetin bütün bu uygarlaşma sürecinin içinde varlığını, bazen olağanüstü büyüklüklerde sürdürdüğünü de görüyoruz. Bitmeyen savaşlar, iki dünya savaşı... Vietnam ve ötekiler... Ve son olarak Irak’a yedi düvelin büyük saldırısı. Bir milyon Iraklı’nın ölümü...</p>
				<p class="normal">Ancak bugünkü uygarlığa ulaştıktan sonra, insanlar-toplumlar-ülkeler arasındaki şiddeti gerekli kılan nedir?</p>
				<p class="normal">“Şiddet şu veya bu nedenle, insanoğluna yaşamı boyunca eşlik ediyor,” demek doğru olur mu?! Şiddet her zaman daha üst düzeyde bir varoluş kavgasının başlıca aracı mıdır insanlık için? Daha doğrusu insanlar arasında? Şiddetin ortadan kalkacağına ilişkin bir işaret yok mu?</p>
				<p class="normal">*   *   *</p>
				<p class="normal">Bir kısım sosyal biyoloğa göre, şiddet insan doğasında var. Yani genlerimizde yazılı. Bu bakışın normal sonucu, o halde içimizdeki şiddetin fırsat buldukça dışarı çıkmasının doğal olmasıdır.</p>
				<p class="normal">Fakat, şiddetten şikâyetçiyiz. </p>
				<p class="normal">Şiddeti yok etmeye, şiddet uygulamayı cezalandırmaya yönelik bir toplumsal düzenin içindeyiz. Ancak, yasa uygulayıcıları dâhi şiddeti araç olarak kullanabiliyor.</p>
				<p class="normal">Hem şiddeti yok etmeye yönelik düzenlemeler peşinde olmak, hem de örneğin ülkelerarası her an şiddet kullanma zorunlulukları içinde yaşamak, en büyük ikilemlerimizden biri mi?</p>
				<p class="normal">Şiddeti her zaman başvurulacak bir araç olarak yanı başımızda tutuyoruz. Neden?</p>
				<p class="normal">*   *   *</p>
				<p class="normal">Filmlerdeki şiddet neye yarıyor? Sadece reyting, yani ticari kaygılar mı var geri planda? Şiddetin toplumda ve insanda izdüşümü, beyindeki “reseptörleri-alıcı sinir uçları” olmasaydı, herhalde bir reyting söz konusu olmazdı. Sanatta da “şiddetin estetiğinden” bahsetmiyor muyuz? Şiddet sinemasının büyük ustası Sam Peckinpach ve Ethan ve Joel Coen Kardeşler aklınıza geliyor değil mi? Neydi o 4 Oscar ödüllü “İhtiyarlara Yer Yok” filmi ve filmdeki şiddet mantığı? İnsanın içindeki şiddeti bir anıt filmle açığa mı vuruyor, yoksa insana epey haksızlık mı yapıyor, veya kendi kafalarındaki şiddeti mi beyaz perdeye naklediyorlar? Coen kardeşler, bence, insanlığı büyük şiddet felaketi karşısında, aynı büyüklükte bir yapıtla uyarıyorlar! Tıpkı büyük davranışbilimci Konred Lorenz’in, dünyayı bekleyen çevre-iklim felaketi konusunda insanlığın uyanabilmesi için, Los Angeles gibi bir kentin yok olmasının gerektiğini söylemesi gibi! Kaçımız Coen’lerin bu uyarısını aldık?</p>
				<p class="normal">Peki, “şiddet reyting”leri toplumda şiddet dalgaları mı yaratıyor? Şüphesiz sanal şiddet gösterilerinin insan üzerinde bire bir etkisi olduğunu ileri sürmek zırvalık olur. Ama, arka planda, ağır metaller gibi bünyemizde bir “şiddet birikimi”ne yol açtığını inkâr edebilir miyiz? Bazılarımız, bu birikimi gerektiğinde kullanmak üzere dışarıya salacağız.</p>
				<p class="normal">*   *   *</p>
				<p class="normal">Yok yok, şiddet filmlerinin, toplumdaki şiddet gösterilerinin etkisi sandığımızdan daha büyük. Keskin nişancılığa soyunan bir Amerikalı 10 kişiyi öldürebiliyor. Bizde de iki gencin benzin istasyonlarını basarak ve insanları öldürerek Anadolu’da yolculuk ettiklerini biliyoruz. Bir Amerikalı, 18 yaşına gelinceye kadar sinema ve televizyonlarda 40 bin cinayet seyrediyormuş (Amerikalı Psikolog Jeffrey Johnson ve ekibi). Ve sonuç: Şiddete tabi kılınanlar daha çok şiddet uygulama eğilimine giriyor.</p>
				<p class="normal">*   *   *</p>
				<p class="normal">Gelelim şiddetin ana kaynağına! Doğuştan bozuk ruh sağlığını bir kenara bırakacak olursak, bütün şiddet olaylarının ardında toplumsal ve sosyal bir takım etkenler bulunur. Bence, esas kaynağı şunlardır: Gençleri, bireyleri savaşçı olarak hayata hazırlayan siyasal, toplumsal sistem ve eğitim sistemi. Siyasal sistemlerin sonucu olarak, toplumda büyük adaletsizliklerin, büyük eşitsizliklerin, büyük haksızlıkların ortaya çıkması. Sistemlerin yarattığı büyük sosyal, eğitsel, gelir uçurumları. İnsanların önemli bir kısmının, bugünkü tüketim toplumu çerçevesinde artık doğal sayılan ihtiyaçlarının karşılanmaması. Sosyal güvensizlik ve iş güvensizlikleri... Dayanışmasızlık, ilişkisizlik içinde yaşama zorunluluğu. Ve belki de en önemlisi, bütün insanlara üniversiteyi bitirtecek ve herkesin insanlığın geniş kültür birikimiyle tanışmasını sağlayacak bir eğitim zorunluluğunun olmaması!</p>
				<p class="normal">İnsan kültürleştikçe insanlaşır. </p>
				<p class="normal">Bütün bu sakat toplumsal sistemik yapının henüz kurtulamadığımız ve aşamadığımız, ama aşma devresi içinde bulunduğumuz “sanayi toplumu”nun hastalıkları olduğunu vurgulamak isterim. </p>
				<p class="normal">Sanayi Toplumu’ndan kurtulacağız!</p>
				<p class="normal">Sanayi toplumu kapitalizminden de! </p>
				<p class="normal">Ülkemizdeki gibi ilkellikleri yaşatan sistemleri barındırdıkça ve korudukça, her türlü şiddetin daha çok acısını çekeceğiz... </p>
				<p class="normal"> </p>
				</body>
</html>