<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_25">Cinayetlere Karşı İsyankâr Ruh Yaşamalı</h2>
				<p class="normal">Trafik cinayetlerini aklileştirerek sıradanlaştırma, yani alışma, trafiği ciddi bilimsel ve toplumsal önlemler uygulamanın önünde baş engeldir... Trafik cinayetlerine karşı içimizde sürekli bir İsyankâr Ruhu beslemeliyiz, bu ruhu büyütmeliyiz. Bu ruh ölürse, kurbanlık koyun gibi hepimiz kendi sırasını bekleyip duracaktır... İnsan unsuru, trafiğin üçüncü boyutudur. Binlerce insanın sürüş yeteneği, deneyimi, duyguları, psikolojileri, kültürel birikimleri, hayat üzerine farklı bakış ve deneyimleri ve düşünceleri ile birliktesiniz. İşte trafikte esas budur...</p>
				<p class="normal">Bağdat Caddesi’nde 140 km hızla bir yayaya çarpan katil, cinayeti işledikten sonra arabasını durdurmuş, kurbanına bakmış, herhalde cinayetin gerçekleşmiş olduğunu görünce, binip yola koyulmuş! Eğer bu ilk cinayetiyse minik bir şok yaşamıştır, sonra da diğer cinayetlerine hazır hale gelmiştir, ruhen ve bedenen! </p>
				<p class="normal">Hacettepe Üniversitesi’nden iki genç bilim insanı Doç. Dr. Murat Rezaki ve Doç. Dr. Günfer Gürer Aydın da, Zonguldak yolunda trafik cinayetine kurban gittiler. İkisi de bilimsel bir toplantıdan dönüyordu. Söylendiğine göre, bir kamyon ile TIR’ın çarpışmasının kurbanı olmuşlar. Başsağlığı, ne bedenlerdeki ve beyinlerdeki öfke fırtınalarını dindirir ne de özellikle aileler içinde yol açtığı derin ruhsal yaraları iyileştirir.</p>
				<p class="normal">*   *   *</p>
				<p class="normal">Günde onlarca insan trafik cinayetlerine kurban gidiyor... “Kaza” adını vererek, bu cinayetleri sıradanlaştırıyoruz, ruhen ve bilinç olarak kabul edilebilir hale getirip içselleştiriyoruz, bir yazgı derekesine indirgiyoruz!</p>
				<p class="normal">Böylece toplum, yönetenler, bireyler yaşamlarını daha rahat ve kolay sürdürebiliyor! Trafik cinayetlerinde ölmek, peşinen kabul edilmiş bir yaşam biçimine dönüşmüş durumda!</p>
				<p class="normal">Fakat öte yandan bu “aklileştirme”, toplumdaki bu ulusal kanamayı dindirmiyor, azaltmıyor. Tam tersine, çoğaltıyor, artırıyor, trafik katilleri hoş görülüyor, trafik düzeni ise kötüleşerek sürüyor. </p>
				<p class="normal">Trafik cinayetlerini aklileştirerek sıradanlaştırma, trafiği iyileştirmenin, ciddi bilimsel ve toplumsal önlemler bulup uygulamanın baş düşmanıdır... Trafik cinayetlerine karşı içimizde sürekli bir İsyankâr Ruhu beslemeliyiz, büyütmeliyiz. Bu isyankâr ruh tamamen ölürse, kurbanlık koyun gibi hepimiz kendi sırasını bekleyip duracaktır!</p>
				<p class="normal">Hayat nedir? Ülkemize özgü bir tanımlama yapabiliriz: “Trafikte ölüm oranı çok yüksek bir yaşam biçimidir!” Bir kişinin vurulup ölmesi bazen neredeyse Avrupa Birliği’ne kabul edilmeme gerekçesi gösterilebilirken, yılda binlerce kişi yol cinayetleriyle hayata veda ediyor... Ve toplumda tısss yok! Bu ülke bütün ölümlere, bütün kötülüklere, bütün rezil yönetimlere layık mıdır!?</p>
				<p class="normal2">Karşı Ruh Yaratmak</p>
				<p class="normal">Yo, hayır, büyük öfke duyan, ama toplumda kolektif bir Karşı-Ruh yaratılamadığı için, kendi bireysel çırpınışı içinde hapis kalan yüz binlerce insanımız var... Bunlardan biri de Çapa’nın değerli sinirbilimcilerinden dostum Prof. Emre Öge! Emre de sinirbilimleri kongresine katılmıştı ve trafik cinayetini öğrenince içi yanarak aramış ve şu dehşet tabloyu anlatmıştı:</p>
				<p class="normal">“Konuya kafam takılı olarak muayenehaneye gittim. İlk hastam karşımda oturuyor, yanında da bir arkadaşı. Biraz sonra öğreniyorum ki hasta oğlunu, arkadaşı da eşini trafik kazasında kaybetmiş. Zaten hastanın yakınmalarının kaynağı da 3-4 yıl önce tek oğlunu kaybetmiş olması.”</p>
				<p class="normal">Emre konuşuyor: </p>
				<p class="normal">“Bizdeki trafik ölümleri, akıl sınırlarını zorlayacak sıklıkta; çok büyük bir kısmı da alıklık ve cahillikten kaynaklanıyor. Bu cinayetleri önlemek için yapılacak kampanyalar, deprem konusunda yapılacak olanlara oranla daha ucuz ve kolaydır; işi bilen bilimcilerin söyleyecekleri, yapacakları mutlaka vardır. Örneğin, bir polise sormuştum: ‘Siz polisler trafik yönetmeyi hiç beceremiyorsunuz, eğitimi polis kolejinde verilmiyor mu?’, ‘Hayır, verilmiyor’ dedi... Orhan, nasılsa biz Türklerin akıl, para ve iradesi depreme karşı bir şey yapmaya yetmeyecek, sen depreme taktığın kadar trafik kazalarına taksan, bu işe meraklı bilimciler ortaya çıksa, neler yapılabileceği tartışılsa... Ne dersin?”</p>
				<p class="normal">*   *   *</p>
				<p class="normal">Bu konunun en önemli yönü, caydırıcı önlemlerin yanı sıra, insan ruhu ve bilinciyle, davranış biçimiyle ilgili..</p>
				<p class="normal">Trafik, oto hızı, kaza olasılıkları ve sıklıkları, yol durumu-araç ve insan ilişkisi, insanın yanılsama-yanılma özellikleri, insan duyu organları, bunları kullanma becerileri, sürücünün algılamasını geliştirme olanakları; sürücünün kendi yeteneklerinin ayırdına varması için gerekli testler, bu test sonuçlarına göre kendine özgü oto sürüş reçetesinin ortaya çıkartılması...</p>
				<p class="normal">Tabii, bütün bunların (tüm motorlu araç sürücülerine yönelik ayrı ayrı) bilimsel belgelerinin hazırlanması... Ve bütün sürücülerin dönemsel olarak, bu temelde verilecek eğitim konferanslarına katılmasının yasal şart koşulması!</p>
				<p class="normal2">Trafik Kazaları ve Milyarda Bir Hayatlar</p>
				<p class="normal">İnsanoğlunun trafik üzerinde yüzde yüz denetimi söz konusu olamaz. Kurallar, çizgiler, levhalar, yasaklar ve kısıtlamalar... Yüzlerce trafik kuralı, trafiği sürücüler için “doğrusal”, basit, iki boyutlu kılmaya çalışmaktadır. Fakat insan unsuru, trafiğin üçüncü boyutudur. Trafikte, binlerce insanın sürüş yeteneği, deneyimi, duyguları, psikolojileri, kültürel birikimleri, hayat üzerine farklı bakış ve deneyimleri ve düşünceleri ile birliktesiniz. </p>
				<p class="normal">Trafiğin bu doğrusal kuralları arasında, insan üçüncü boyutuyla, her şeyi belirlemektedir... İnsan, kendisini trafiğin kurallarına uydurabildiği ölçüde olumlu bir faktördür... Yani her şeyin düzgün gitme olasılığı çok yüksektir... </p>
				<p class="normal">Her ne kadar trafik ilkeleri insanlar arasındaki ortak paydayı oluştursa da, bu ilkelerin kişiye göre değişebilen yorumları, hatalar yapılması veya ilkelere uymama potansiyeli, kaza olasılığını da yine yüksek kılıyor. İşte bu kuralları ihlal derecesi ile trafik kazalarının sayısı arasında doğrusal bir ilişki vardır. </p>
				<p class="normal">Kendisinden kaynaklanacak sıfır kaza riski güveni ile trafiğe çıkan insanın omuzlarında yüzlerce insanın sorumluluğu bulunuyor. Her an, sizin gibi düşünmeyen diğer sürücülerin varolabileceğini düşünmek ve yapabilecekleri muhtemel hatalara karşı kendinizi korumak zorundasınız da. Ayrıca, kazalara bulaşmamak için de uyanık olmanız gerekiyor.</p>
				</body>
</html>