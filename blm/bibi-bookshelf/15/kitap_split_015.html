<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_17">Bıçak Sırtında Yürümek Zorunda Değiliz</h2>
				<p class="normal1">İstiyorlar ki Türkiye hep “ifratla tefrit” arasında olsun ve bıçak sırtında yürüsün... Eğer dayatılan yoldan milim bile şaşarsak Ortadoğu diktatörlüğüne döneriz... İlginçtir ki, Türkiye 1950’den beri hep Batı’nın, ABD ve AB’nin gösterdiği, çizdiği yoldan yürüdüğü için bugün bu durumda, bunu gören yok! </p>
				<p class="normal">Hemen her konuda, hemen herkes ülkeyi ifratla tefrit arasında görüyor, veya orada olsun istiyor. Hem içeriden hem dışarıdan. Örneğin ekonomi: Spekülatif paraya, serseri sermayeye “minicik bir vergi konsa da girişişi çıkışı denetlense” diye bir fikir ileri sürülmeye görsün... Veya “bu dış ve iç borçlar nereye tırmanacak böyle” diye sorulmaya ve bazı alternatif düşünceler gündeme getirilmeyegörsün... </p>
				<p class="normal">Uluslararası finans sektörünün ve tamamen dış piyasalara göre yelken açanların adamları hemen Türkiye’ye öcüyü gösteriyor: “Ne yani 1980 öncesine mi dönelim, Batı değerlerine sırt mı çevirelim, kapalı ekonomiye mi geçelim! Mısır ve Suriye mi olalım...”</p>
				<p class="normal">Bu gerekçeler ciddi olabilir mi? Hayır, istiyorlar ki Türkiye hep ifratla tefrit arasında olsun ve bıçak sırtında yürüsün. Eğer Türkiye kendisine dayatılan yoldan milim bile şaşarsa, ayvayı yer. Ortadoğu diktatörlüğüne döner. Peki, bugünkü Türkiye’den hoşnut olmadıkları anlaşılıyor. Kardeşim, Türkiye 1950’den beri hep ABD ve AB’nin gösterdiği, çizdiği yoldan yürümedi mi? Kendi yolunu kendi çizseydi, Batı’nın değil de kendi çıkarlarını ençoklaştırma politikaları izleseydi, kendi yaratıcılığını harekete geçirebilseydi, acaba bugün bu durumda mı olurdu? Bunu tartışmıyorlar ve görmüyorlar! </p>
				<p class="normal">Onlara demeli ki: Hayat, ifratla tefrit arasında sürmüyor. Yani ya ölüm ya da doğum noktalarında değil, tam da ikisinin arasında sürüyor. Orada büyük marjlı bir yol var, Türkiye’nin daha rahat yürüyebileceği...</p>
				<p class="normal">İp cambazlığı niye? Siyah ve beyaz niye? Ülkeyi kılıç üzerine çıkarıp sonra da “Bak düşersin, dümdüz yürü!” diye bağırmak hangi ahlaka sığar? </p>
				<p class="normal2">Taraftar veya Amigolar</p>
				<p class="normal">Aynı şeyi “ne pahasına olursa olsun Avrupa ve Amerika taraftarları” da yapıyor... Zaten bunlar hep aynı tür! Türkiye’yi bir yol ayrımına getirip koyuyor ve sonra yazıp çiziyorlar: “Bak bu yol Avrupa’ya, Avrupa değerlerine götürür bizi, orası özel bir kulüp, üye olmak için öne sürdükleri bütün koşulları yerine getirmeliyiz... Kıbrıssa Kıbrıs... Kürtse Kürt... Soykırımsa soykırım... Hepsini ver, isteklerini kabul et, özür dile, kurtul bu yüklerden... Eğer bu yoldan gitmezsek, Türkiye Ortadoğu ülkesi olur, diktatörlüğe geri döneriz... Ülke faşistlerin ve ulusalcıların elinde kalır.”</p>
				<p class="normal">Niye? Türkiye bugüne kadarki demokratik kazanımlarını neden güverteden denize sallasın? “Kızılelma”cı olsun? Niye Kıbrıs’taki haklarını savunmasın, ülkenin birliğini korumaya önem vermesin, soykırım suçlamasına karşı çıkmasın... Gerçekler üzerinde ve akıllıca yürümesin? Doğru, adaletli, hakça ve hukukça neyse onu istemesin, yapmasın?</p>
				<p class="normal">Avrupa Birliği de fırsat bu fırsat, bütün tarihsel ve güncel hesaplaşmalarını Türkiye’ye dayatıyor: Kıbrıs, Kürt, soykırım sorunları... Ya herro ya merro! Aynı şekilde ABD ve Amerikancılar da... “Ermeni tasarısını Kongre’de durdurmak için, Kıbrıs’ı çözün, Irak’ta Kürtlerin istediğini yapın.”... İnsaf! </p>
				<p class="normal">Kızılelmacılar yok mu? Var... Askerin AKP iktidarına hemen müdahalesini isteyenler yok mu? Var... Ermeni kıyımı mıyımı hiç olmadı, diyen yok mu? Var... Ama, bu ülkede geniş demokrasi ve özgürlük isteyen büyük bir çoğunluk da var... Askeri müdahalenin Türkiye’yi nerelere götüreceğini bilenler de var... Türkiye’nin ancak özgürlük içinde kalkınabileceğine, geri kalmışlık çemberini kırabileceğine inanan askerler de var </p>
				<p class="normal">İfratla tefrit arasındaki geniş bantta akıllıca yürümeyi becerebilirsek, ne ip üzerine çıkarız ne de bıçak sırtına!</p>
				</body>
</html>