<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_42">Risk: İnsan Bağımlı Bir Varlık mı?</h2>
				<p class="normal1">Biyolojimiz hemen her türlü bağımlılığa, alışkanlığı açık. Sigara ve benzeri ürünler bu tür bir bağımlılık yaratıyor. Hayat alışkanlıklarımıza baktığımızda, günlük, haftalık, aylık rutinlerimizde daha onlarca bağımlı davranış var. Peki, hayatta kalma mekanizması buralarda çalışmıyor mu? </p>
				<p class="normal">İnsanoğlu, orta ve uzun dönemde olumsuz sonuçlarını yaşayacağı riskleri gerçekten yaşam hesabına katıyor mu? Örneğin, sigaranın sağlığa felaket derecesindeki etkileri üzerine ne kadar yeni bilimsel bilgiler açıklarsanız açıklayın, milyonlarca insan sigara içimini sürdürüyor. </p>
				<p class="normal">Bizim gençliğimizde sigara konusunda bu kadar çok bilgi yığını ve büyük toplumsal bilinç oluşturulmamıştı. Sigara üzerine riskler 1970’li yıllardan sonra açığa çıktı. Bugün sokakta veya köyde, kime mikrofonu uzatsanız, sigaranın zararlarını sayıp dökebilecek durumda... Ama bazıları sigarasını da yüzünüze üfleyerek!</p>
				<p class="normal">Acaba neden? Nasıl olsa öleceğiz, düşüncesi mi etkili? Yoksa, genetik yapımızda, uzun vadeli riskleri göz ardı etmemizi sağlayan bir gen mi var? O gen şöyle mi “düşünüyor”: Yaşam, her an ölüm riski ile iç içe. O halde bütün riskleri göze alacağız! Sigaraysa sigara!</p>
				<p class="normal">Genetiğimiz, bizi aslında çeşitli risklere karşı koruyan bir mekanizmaya sahip. Bu temel içgüdülerimiz, örneğin sigaraya karşı çalışmıyor! Neden? Sigara ve benzeri zararlılar, genetik haritamızda tehlike olarak “işlenmiş” değil mi? </p>
				<p class="normal">Peki, içgüdülerimizin çalışmadığı yerde, aklımız neden devreye girmiyor? Aklımız neden yetersiz kalıyor ya da riski göze alıyor? Bu bağlamda üç noktayı vurgulamak gerekiyor: </p>
				<p class="normal2">Ölümü Aklileştirme Süreci</p>
				<p class="normal">İlki, demek ki insan, içindeki ölüm riskiyle yaşıyor. Ciddi hastalıklar her zaman büyük ölüm riski! Uçak yolculuğu, trafik vb gibi pek çok ölüm riskini göze alıyoruz. Sigara daha uzun vadeli bir ölüm riski... O halde yaşamak kadar ölmek de doğal! Ölüm hayatın hemen her köşesinde insanın karşısına çıkabiliyor. </p>
				<p class="normal">İkincisi, insan pek çok şeyi yalnız yapmıyor. Sigara, toplu yapılan bir eylem! Uçmak, trafik de öyle. Toplu yapılan, yani herkesin yaptığı en önemli şeylerden biri de cinsellik. AIDS olgusu bunu engellemiyor. Veya güvenli cinselliğe mutlaklık derecesi kazandırmıyor... Burada belki sosyal bulaşıcılıktan bahsetmek gerekir. Yani çevre faktöründen! İnsanın genetiğinde, bireyi bütün bunlara karşı korumaya alacak “hayatta kalma” stratejisi gerçi var. Ancak bu strateji sosyal karakterli ortak işlerde işlemiyor mu?</p>
				<p class="normal">Üçüncü bir nokta daha var: Bağımlılık. Biyolojimiz hemen her türlü bağımlılığa, alışkanlığa açık. Sigara ve benzeri ürünler bağımlılık yaratıyor. Sigara zararlı, dolayısıyla bağımlılık faktörü de hoş değil. Ama insanoğlunun bağımlılığı sadece sigara, uyuşturucu, alkol gibi maddelerle mi sınırlı? Hayat alışkanlıklarımıza baktığımızda, günlük, haftalık, aylık rutinlerimizde daha onlarca bağımlı davranış görmez miyiz?</p>
				<p class="normal">İnsan, tepeden tırnağa bağımlı bir varlık mı yoksa? Bu özellik insan bünyesinin ve beyninin “plastisite”sinden ileri geliyor olabilir mi? Hızlı uyum ve “oyun hamuru” gibi yeniden yoğrulabilme özelliğimiz mi bağımlı karakteri yaratan? </p>
				<p class="normal">Bilimciler, insan genetiğiyle, “tak-çıkar”, “yap-boz”, “tak-takıştır” gibi oynayabildiklerine göre, demek ki, genetiğimiz, biyolojimiz her türlü biçime sokulabilecek bir hamur niteliğinde...</p>
				<p class="normal">Öyle mi?</p>
				<p class="normal">Şimdi insan beyni üzerine biraz daha durursak, öyle galiba, diyebiliriz! </p>
				</body>
</html>