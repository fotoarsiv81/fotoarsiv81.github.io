<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_47">Doğru Zamanı Saptama Laboratuarı</h2>
				<p class="normal1">Doğru zamanın saptanması için, uzayı da kapsayan dünyanın en büyük laboratuarının günlük çalışmasıyla karşı karşıya bulunuyoruz. Yüzlerce ülke, yüzlerce atomik saat ve GPS uydusu ile yüzlerce insanın birlikte oluşturduğu devasa bir “Saatleri Ayarlama Enstitüsü” çalışıyor.</p>
				<p class="normal">Dünyada sadece “Doğru zamanı” öğrenmek ve bildirmek kaça mal oluyor? Yani yerkürenin kendi ekseni çevresinde dönüş süresini temel alan ve bu dönüşteki sapmaları bile dikkate alan ölçümün maliyeti ne kadar? Nasıl bir örgütlenme sonucu doğru zaman saptanıyor?</p>
				<p class="normal">“Doğru zaman” iki şekilde saptanıyor: </p>
				<p class="normal">1) Evrensel Zaman (UT1), yerküremizin kendi çevresinde dönüş hızına bağlı olarak elde ediliyor. Bu zamanın belirlenmesinden sorumlu kuruluş Uluslararası Yerküre Dönüş Servisi’dir (IERS) ve dünyadaki rasathaneler de buna katkıda bulunur.</p>
				<p class="normal">2) Uluslararası Atomik Zaman (TAI) ise, atom saatlerini temel alır. Yerküremizin 6 farklı yörüngesinde sadece zamanı bildirmek için çok sayıda GPS uydusu (küresel konum belirleme) dönüyor. Bunlardaki atom saatleri ABD’de bir istasyona sürekli zaman sinyalleri gönderiyor. Uluslararası Ölçü ve Ağırlıklar Bürosu’na (BIPM) üye olan metroloji merkezleri bu zaman sinyallerini kullanarak uydulardaki saatlerle kendi referans saatleri arasındaki zaman farkını sürekli ölçerler ve merkeze bildirirler. Böylece referans saatlerinin katkılarıyla TAI zamanı oluşur. </p>
				<p class="normal">Bizim Metroloji Enstitümüz, Cs (Sezyum) atomik saati ve GPS uydu alıcısıyla doğru zamanın belirlenmesine yüzde 2 oranında katkıda bulunuyor. Yukarıdaki 1 ve 2 nolu ölçümler sonucu elde edilen zaman ölçeklerinin birleştirilmesiyle Koordineli Evrensel Zaman saptanıyor ve bütün dünya da bu eşgüdümlü zamanı kullanıyor. </p>
				<p class="normal">Karmaşık örgütlenme ve işlevleri yine de basite indirgemeye çalıştım. Herhalde, doğru zamanın saptanması için, uzayı da kapsayan dünyanın en büyük laboratuarının günlük çalışmasıyla karşı karşıya bulunuyoruz. </p>
				<p class="normal">Yüzlerce ülke, yüzlerce atomik saat ve GPS uydusu ile yüzlerce insanın birlikte oluşturduğu devasa bir “Saatleri Ayarlama Enstitüsü” çalışıyor. Bu dev laboratuar olmasaydı ne olurdu, bu kadar örgütlenmeye gerek var mı, sorusunu yöneltmiyor musunuz? </p>
				<p class="normal2">Doğru Zaman’a Ulaşmanın Yolu</p>
				<p class="normal">Bizlerin günlük faaliyetleri için milyarda bir saniye sapmaların önemli olmadığını varsayabiliriz! TV’lerde sabah ve akşam saatlerini gösteren saat ekranındaki saniyeyi izlemeniz yeterli. </p>
				<p class="normal">Ama Koordineli Evrensel Zaman’ı kullanmak istiyorum, diyebilirsiniz. “Doğru zaman” uydular, radyo vericileri, telefon hatları ve internet aracılığıyla dağıtılıyor. Uzmanlarımız bilgi veriyor: Uydu aracılığıyla dağıtılan zaman bilgisinin doğruluğu 1-100 ns (1x10-9 - 10-7 s) saniyeler arasındayken, bu durum telefon hatlarında 10-3 saniyeler civarında. Aynı şekilde internet aracılığıyla dağıtılan zaman bilgisinin doğruluğu ise birkaç saniye gecikmelidir. Radyo sinyalleri ise kullanılan sisteme bağlı olarak mikrosaniye ile milisaniye arasındaki hatalara sahip.</p>
				<p class="normal">Uluslararası Metroloji Merkezi’nin internet sitesi www.bipm.org’dan doğru zamanı alabilirsiniz. Radyo dalgalarıyla doğru zamanı en iyi ABD’nin WWV sistemi, BBC ve Moskova Radyosu ve Alman Metroloji Enstitüsü’nün 77 kHz üzerinden yayın yapan sistemi veriyor. Ulusal Metroloji Enstitümüz de kodlanmış zaman servisi yapıyor. Size iki adres daha: http://tycho.usno.navy.mil/ utclock.html? ve http://www.worldtimeserver.com/ ABD’nin NIST’inde (National Institute of Science and Technology) gerçek anlamda spartan bir yazılım var (www.boulder.nist.gov/timefreq/service/its.htm)...</p>
				</body>
</html>