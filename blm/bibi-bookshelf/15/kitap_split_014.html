<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_16">Yalnızlığın Kollarında Gençler ve Toplum</h2>
				<p class="normal1">Modern zamanların tek boyutlu ve yalnız gençleri, şimdi bilgisayar ve cep telefonlarının olanakları ile “uzaktan” birlikte oluyor. Bireylerin bir araya gelmediği siber uzayda büyük aileler doğdu! Cep telefonunun adres listesinde haberleşebileceğin telefon numarası çokluğu ve Facebook’undaki “arkadaş” sayısının rakamsal fazlalığı, yalnızlık duygusunu giderici nicelikler olarak, yalnızlık duygularını mı besliyor? </p>
				<p class="normal">Şeker ve çikolata mutluluk verir! Bilimin bu saptamalarını insanlık yüzlerce yıldır zaten “Şeker Bayramı” olarak uyguluyor! Şeker yiyelim şeker gibi olalım, büyüklerimizin ellerinden, küçüklerimizin yanaklarından öpelim... Davulcu gelecek, mahalle çocukları bir bir kapınızı çalacak... İyi harçlık veren kapılar diğer çocuklara da söylenecek... Hepsi kapınızda kuyruk olacak!</p>
				<p class="normal">Küçüklüğümde el öpünce para verilmesine mutlu olurdum. Dar gelirli ailenin çocuğu olarak elimize üç kuruş geçerdi. Akraba ziyaretlerinin en çok bu yönünü severdim. Ramazan aylarında karanlık bastıktan sonra çocuklar ellerinde kandillerle “yağlı kapı mumlu kapı-akşam oldu kandil kapısı...” gibi Rumlardan edinme tekerlemelerle akşamları para toplamaya çıkarlardı! Mahalle aralarında kurulan küçük bayram yerlerinin anılarını unutmayız. Atlar, süslü at arabaları, tabak içinde sunulan “kesilmiş” kafalar, denizkızları... Dönme dolaplar... Mahallede bayram yerine gitmeyen çocuk mu vardı?!</p>
				<p class="normal">Ama annemin köyünde (Derepazarı, eski Varangoz köyü, yeninin Fıçıcılar Mahallesi) geçirdiğim iki yılın bayramlarını hiç unutmam! Uzun tahta bacakların üzerinde yürüyen onlarca çocuk! Uzun tahtalardan boyunuzun 1,5 misli bacaklar! Koltuk altında dayanağı da var ve mümkün olduğunca yüksekte ayak basacağınız bir basamağı! Yarışırdık!</p>
				<p class="normal">Nerede o bayramlar, demem. Ama bayramlar gelişeceğine yok oldu. Şüphesiz, feodal dönemin büyük aile ilişkilerinin yarattığı bayram ve atmosferi ile, bugünkü çocukların biriktirdikleri bayram anıları arasında ne ilişki vardır diye de merak ederim. </p>
				<p class="normal2">Yalnızlık Kulvarı ve Kapitalizm</p>
				<p class="normal">Bayramlar, dini veya sivil, sosyolojik olarak, büyük ailenin bir parçası olma duygusu verir(di). İnsanlar arası ve aile ilişkilerini yumuşatır, yeni başlangıçları tazeler. Ama günümüzde bayramlar daha çok insanlığın yalnızlaştığı kulvarlarda akıyor! Bayram günleri yoksunluğun ve yalnızlığın tepe yaptığı noktalar olabiliyor. Modern zamanların tek boyutlu ve yalnız gençleri, şimdi bilgisayar ve cep telefonlarının olanakları ile “uzaktan” birlikte oluyorlar. Bireylerin bir araya gelmediği siber uzayda büyük aileler doğdu! Cep telefonunun adres listesinde haberleşebileceğin telefon numarası çokluğu ve Facebook’undaki “arkadaş” sayısının rakamsal fazlalığı, yalnızlık duygusunu giderici nicelikler olarak, yalnızlık duygularını mı besliyor? </p>
				<p class="normal">Tek tanrılı dinler ortaya çıktıklarında, eğer olumlu yönlerinden bakarsak, devrimci değiştirici düşünceler / buyruklar olarak insanlığa hizmet ettiler. Feodal-feodal öncesi toplumsal yapıları derleyip toparladılar. Onlar sayesinde toplumlar, insan ilişkileri ve devlet yapıları olarak yeni bir aşamaya yükseldi... </p>
				<p class="normal">Fakat insanlık tarihinin en kanlı sayfaları da din savaşlarıyla yazıldı. Din, egemenlerin elinde, çokça, “insan düşmanı” bir araca, iktidar ve ekonomik büyük çıkarlar aracına dönüştürüldü. Çoğunluk insanların, tinsel varoluşlarına bir anlam kazandırmaya çalıştıkları din, bugün bile politikacıların elinde, binaların açık pencereleri önünde halka ibadet gösterileri derekesine indirildi! “Ben sana din ve cennet vereceğim” politikası, yeryüzünde büyük servet ve rahat yaşamlar elde etme, kitleleri baskı altına alma ve sürü olarak gütme aracı olarak hizmet ediyor! Politikacının sonraki zürriyetlerine de böylece yeryüzü garantisini sağlıyor! Dinlerin özellikle az gelişmiş ülkelerde ve bu niteliği pek değişmedi!</p>
				<p class="normal2">Hangi Toplum İyi?</p>
				<p class="normal">Feodal toplum mu iyi yoksa kapitalist toplum mu? Hangisi daha dayanışmacı? Kapitalizm büyük aileyi parçaladı ve “çekirdek aile”yi yarattı. Kapitalist piyasa ve tüketime dayalı ekonomik yapısının zorunlu bir sonucuydu bu. Tek buzdolabı, büyük ailenin parçalanmasıyla 3-5-10 buzdolabına dönüştü. Kapitalizmin bugünkü aşamasında, çekirdek ailenin de parçalanarak küçüldüğünü ve tek kişilik ailelerin yaratıldığını görüyoruz. Kapitalizmin kültürü, toplumları, her bireyin bir buzdolabına sahip olması gerektiği aşamasına getirdi. Bir evde iki üç TV bile gerekli oldu!</p>
				<p class="normal">Sosyal refah ve çalışan kesimlerin mücadelesi, toplumsal dayanışma için “sosyal devleti” yaratmıştı. Şimdi bu denge de bozuldu ve insan ekonomik bakımdan da tamamen yalnızlaştırıldı... Bu düzen insanı vahşileştirmekte, bireyselleştirmekte, yalnızlaştırmakta... </p>
				<p class="normal">Bir suç ekonomisi ve suç toplumunda yaşıyoruz. Büyük ailenin yok olmasıyla ve bireyin yalnızlaşmasıyla, suç toplumu arasında yakın ilişki var.</p>
				<p class="normal">Şimdiki çocuklar, büyük ailenin yumuşak kollarında değil, vahşi bir ormanda tek başına ayakta kalmak için büyütülüyor!..</p>
				</body>
</html>