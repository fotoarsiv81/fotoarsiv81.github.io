<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_37">Herkes İşkenceciye Dönüşebilir mi?</h2>
				<p class="normal1">Normal bir insan, sert bir hiyerarşi ve emir komuta altında her zaman işkenceciye dönüşebilir... İtaat, kişinin benliğindeki en önemli kontrol mekanizmalarını ele geçiriyor, normal koşullarda sahip olduğumuz sosyal davranışlar çöküyor.</p>
				<p class="normal">İkinci Dünya Savaşı’ndan sonra BM İnsan Hakları Bildirisi’nde, hiç kimsenin işkenceye veya insan onurunu kırıcı muameleye uğratılamayacağı belirtilir. İşkence yasağı, hemen hemen bütün ülkelerin anayasalarında veya yasalarında vardır. Dünyanın üzerinde en çok titizlendiği konudur işkence. Ve bir “mutlak değer” düzeyine yükseltilmiştir...</p>
				<p class="normal">Ama bütün bunların doğru olmadığını biliyoruz, görüyoruz ve yaşıyoruz. İnsan Hakları Bildirisi’ne imza atmış ülkelerin en geliş-mişlerinde bile, gizli veya açık, işkence uygulamalarına rastlandığı biliniyor.</p>
				<p class="normal">Amerikalı askerlerin Irak’ta tutuklulara uyguladıkları işkence bunun tam bir belgesiydi. Yakın zamana kadar işkence esas olarak bizim gibi ekonomik ve kültürel geri ülkelerin “evrensel sorunu” olarak görülmekteydi... “Gelişmiş uygar”ların, insan hak ve özgürlükleri konusunda geri ülkeleri “sigaya çektikleri” günler geçmişte mi kaldı, işkence yeniden dünyanın temel sorunlarından birine mi dönüş-tü? Derken, bilim dünyası yeni ve ilginç bir araştırmayı tartışmaya soktu.</p>
				<p class="normal">Korkutucu Bir Sonuç</p>
				<p class="normal">Saygın bilim dergilerinden Science’ta yayımlanan bir araştırmada, Princeton Üniversitesi toplum psikologu Susan Fiske, çok kapsamlı bir vaka araştırmasıyla şu sonuca varıyor: Normal bir insan, sert bir hiyerarşi ve emir komuta altında her zaman işkenceciye dönüşebilir... İtaat, kişinin benliğindeki en önemli kontrol mekanizmalarını ele geçiriyor, normal koşullarda sahip olduğumuz sosyal davranışlar çöküyor. Raporda “Askerler, savaş esirini, zulmedilmesi gereken bir düşman ve kendi toplumlarını daha üstün görüyor” saptaması, dikkat çekiyor... </p>
				<p class="normal">İşkencenin altyapısı önceden siyasal olarak, psikolojik propaganda ile hazırlanmıştı. Müslümanların, Iraklıların, Saddam ve askerlerinin insan bile sayılamayacak yaratıklar olduğuna ilişkin medya propagandası bütün hızıyla sürmüştü. Amerikalı askerlerin insanlara karşı aşağılık davranışlara kışkırtıldığı kolayca görülebiliyor.</p>
				<p class="normal">Bilimciler, Abu Garib hapishanesindeki işkencelerin bu nedenle “planlanmış” olduğunu belirtiyor ve “sıradan insanlar, otoriter bir mevkiden emir aldıkları sürece inanılmaz korkunç şeyler yapabilirler,” diyor.</p>
				<p class="normal">1970’li yıllarda da çok ilginç araştırma deneyleri yapılmış ve öğrencilerin nasıl işkenceciye dönüşebildikleri saptanmıştı... Bilimin araştırmaları, insanoğlunun her pisliğe psikolojik olarak kolayca uyum sağlayacak bir yaratık olduğunu mu göstermekte!</p>
				<p class="normal2">Normal Zamanların Uygulaması mı?</p>
				<p class="normal">İşkence evrensel “mutlak yasak” konumdan, “göreceli yasak” konuma mı terfi ediyor? Özellikle 11 Eylül İkiz Kuleler saldırısından sonra, ABD’de gözaltına alınanlara işkence yapıldığına ilişkin yüzlerce olay var. Güvenlik söz konusu olduğunda, bütün değerler çöpe atılacaksa eğer, o zaman işkence yasağına “normal zamanların psikopatolojisi” gözüyle bakacağız!</p>
				<p class="normal">Yani, geçici bir mutlak değer... Yeni koşullarda ortaya çıkıp “normal durum hastalığı” geçince, insanoğlu, hem birey hem de devlet olarak, “doğasında saklı” işkenceci davranışını hemen dışa mı vuruyor!?</p>
				<p class="normal">Die Zeit haftalık gazetesinde Martin Klingst, “Birazcık işkence olmaz!” başlıklı yazısında, “ne savaş ne olağanüstü koşullar ne de bir büyük tehlike, işkenceyi görecelileştiremez ve yapılabilir kılamaz” diyerek, Avrupa’da baş gösteren “rölativizme” gönderme yapıyor: </p>
				<p class="normal">Örneğin, bazı İngiliz hukukçular, tutukluyu aç-susuz ve kulakları sağır edici müziğe maruz bırakan sorgulama tekniklerinin “işkence kapsamında” görülemeyeceği yönünde fetva veriyor. İngiliz mahkemesi de “bir İngiliz işkenceye doğrudan katılmamışsa, bu tip yöntemlerle elde edilmiş bilgileri geçerli” kılıyor... </p>
				<p class="normal">İlginç olan, terör tehdidi karşısında bazı Alman hukukçularının da yelkenleri suya indirmesi. Bunlardan Winfried Brugger, işkence konusunun yeniden gözden geçirilmesini talep etmiş; anayasa hukukçusu Matthias Herdegen, “insan onuruna dokunulabileceğini” gündeme getirmiş! Tabii bu konuda Amerikalılar başrolde: Harvard profesörü Alan M. Dershowitz, işkence için yasalarda tarif edilmiş sınırlı hak talebinde bulundu!</p>
				<p class="normal">*   *   *</p>
				<p class="normal">Peki 1600’lü yıllardan beri işkenceye karşı insanlığın verdiği büyük mücadele, ulaştığı sonuçlar ve değerler, çöpe mi gitti? İnsan, vahşi karakterini, bu kez, “uygar bir biçimde” örgütlü olarak uygulamayı gündemine mi alıyor? </p>
				<p class="normal">Şöyle mi yani: Toplumlara ve insanlara ilişkin hemen her şey genellikle rölativdir. “Mutlaklık”, toplumsal düzenlerin ve sistemlerin sadece göreceli istikrarlılığıyla sınırlıdır. Demokrasi, insan hak ve özgürlükleri de, bütün söylem, sistem ve değerleriyle, ancak göreceli istikrarlılık dönemlerinde geçerlidir ve vardır!</p>
				<p class="normal">Tanrım, ne kötü!</p>
				</body>
</html>