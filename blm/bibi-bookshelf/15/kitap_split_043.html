<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_44">Güven: Yüksek Sosyal Faaliyet</h2>
				<p class="normal1">Bilim insanları, bireylerde ve toplumlarda, esas olarak güvenin önemli ölçüde ağır basması durumunda, toplumda kazancın her bakımdan artacağını, insanların daha mutlu olacaklarını ve hayata daha bağlı kalacaklarını bir oyunla göstermişler.</p>
				<p class="normal">Hepimiz, insan ilişkilerinde güvenmek ile güvenmemek arasında gider geliriz. Güven veya güvensizlik, kişisel ve toplumsal ilişkilerde başrolde oynamaz mı? İtalyan atasözü “Güvenmek iyidir, güvenmemek daha iyidir” dermiş. Bu görüşü paylaşmalı mıyız? Ben, Alman atasözünden yanayım: “Güven iyidir, denetlemek daha iyidir.”</p>
				<p class="normal">Nörologlarla ekonomistler, bireylerde ve toplumlarda güvenin ağır basması durumunda, toplumsal kazancın her bakımdan artacağını, insanların daha mutlu olacaklarını ve hayata daha bağlı kalacaklarını, bir oyunla göstermişler. Bu deneyi, Paul Zak adında Amerikalı bir bilim adamı yapmış (Kaliforniya-Claremont Üniversitesi). </p>
				<p class="normal">Zak şöyle diyor: Ekonomik ilişkiler aslında, insanoğlunun güven duygusu içindeki sinirsel yapısını hiç hesaba katmıyor. Aslında insanoğlu işbirliğine yatkındır, çünkü insan beyni, birlikte yaşamaya göre evrim geçirerek biçimlenmiştir. Bireyler işbirliği yaptığı zaman, daha verimli ve kaliteli iş çıkartır. Ancak bunun için ortada güven olması gerekir.... </p>
				<p class="normal">Bilim, toplumu daha üretken ve verimli kılmanın yolunu yordamını araştırıyor. Nöro-ekonomist Vernon Smith, bu çalışmalarıyla Nobel ödülü almıştı. Onlar, daha iyi bir toplumsal sistem önerebilmek için, insanı ve insan sinir sistemini inceliyorlar. Mesela, beyinde üreme ile ilgili olan oksitosin hormonunun aynı zamanda güven ilişkilerini de düzenlediğini görüyorlar. Bu hormon, yemek yeme, sıcak bir banyo, yumuşak masaj ve seks gibi keyif verici yaşamsal deneyimler sonucu üretiliyor beyinde. </p>
				<p class="normal2">Ekonominin Sağlığı ve Güven</p>
				<p class="normal">Güven duymak, yüksek bir sosyal faaliyettir, diyor bilim insanları. “Bize biri güven duyduğu zaman olumlu yönde tepki verme dürtümüz ortaya çıkıyor. İnsanlarda güveni, bilinçli kararlılıktan çok, dürtüler körüklüyor.” Yani bizi bıraksalar, içimizdeki temel dürtü olan işbirliği egemen olacak ilişkilerimizde. </p>
				<p class="normal">Bu görüş, “insanlar, bilinç ve akıl yoluyla kişisel çıkarlarını ve kazançlarını maksimum düzeye taşırlar” diyen diğer bir iktisat teorisi ile çelişiyor. Bu teori, belli ki, rekabeti ve birbirini yok etmeyi öneren vahşi kapitalizme hizmet ediyor. Zaten, insanlar arasındaki, evrimsel olarak varolan toplumsal güven duygusunu ve ilişkilerini de, kapitalist sistem yok etmiştir! Kişisel yararı ençoklaştırma dürtüsü, diğer insanların mal varlıklarını azaltma üzerine kurulu çalışıyor bir yönüyle... O halde, kapitalizmin bu yönü, hiç de insan doğasına uygun değil!</p>
				<p class="normal">İşin ilginç yönü, Zürih Üniversitesi’nden ekonomist Ernst Fehr de, insanların toplumsal işbirliğine ve güvene meyilli olduklarını bulmuş. Güven, daha avantajlı bir ortam yarattığı sürece güçleniyormuş. </p>
				<p class="normal">Daha ilginci, ulusal güvenle toplumsal güven de aynı özellikte. Dünya Bankası’ndan Steve Knack şöyle diyor: “Bir ülkenin ekonomik sağlığını etkileyen en güçlü faktör güvendir. Güvenin zayıf olduğu yerde bireyler ve kurumlar parasal işlemlerden uzak durmaya bakar. Sonuçta ulusal ekonomi çöker.” Boşuna toplum psikolojisi ile ekonomi batar da çıkar da demiyorlar... </p>
				<p class="normal">İşte bir saptama daha: Siyasiler bu ülkelerde ulusal güveni yükseltmek için gerekli mekanizmaları harekete geçirmezlerse ekonomik kalkınmayı unutsunlar... Politikacılara çok iş düşüyor...</p>
				<p class="normal">Peki AKP iktidarının ülkemizde yarattığı bölünmüşlük, korku ve güvensizlik, bu ülkeyi nereye götürür dersiniz?</p>
				</body>
</html>