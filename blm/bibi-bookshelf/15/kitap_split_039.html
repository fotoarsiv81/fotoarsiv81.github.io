<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_40">Sen Hâlâ Yeni Duruma Uyum Sağlamadın mı? 
				</h2>
				<p class="normal1">Kimliğinizi, kendinizi, varlığınızı koruyunuz! Özellikle toplumsal olaylarda benzeşme, kimliksizleş(tir)me, düşünsel eşgüdüme uğrama müthiş tehlikelidir, yok edicidir, sürüleştiricidir, koyunlaştırıcıdır... Üstüne üstlük: Demokrasi düşmanıdır! Her türlü diktatörlük ve faşizmin temelini oluşturur! </p>
				<p class="normal">İnsan beyni müthiştir! Bedenimizle büyük bir uyum içinde, durmadan, her şeyi rasyonelleştirme çabasıyla zamanını geçirir! Rasyonelleştirme, yani olan biteni, egemen olanı veya benzerlerini, aklileştirme eylemi-işlemi! İnsan bedeni (beyni anlayın!) yeni ortamlar, şeyler, hatta düşüncelerle tanıştığında, özellikle bunlara uyum göstermesi gibi bir zorunluluk varsa hele, bu yolda çaba gösterir... Özellikle insanoğlu, güç, iktidar gibi konularla karşı karşıya kaldığında ve kendi çıkarlarını kaybetmeme, koruma, ençoklaştırma söz konusu olduğunda!</p>
				<p class="normal">Beynin uyuma yönelik çok önemli silahları var: Çeşitli amaçlar için tasarlanmış onlarca hormon... Biyolojik ve veya kimyasal binlerce madde... Nöronlar, bağlantı noktaları, bilgi taşıyıcı kimyasallar, hepsi büyük bir iletişim ağı içinde beyin ve bedenle “enterkonnekte” çalışır!</p>
				<p class="normal">Ne için? Tekrar edersek: Akıl ve bedenimizin “uyum sağlaması” için! Şüphesiz ki, yeni duruma, yeni bir “fikir varlığına”, yeni bir siyasete, yeni bir çevresel ortama, yeni bir güç odağına... Beyin sürekli çözüm arama, bulma ve uygulama çabası içindedir. </p>
				<p class="normal">Anormal koşullarda uyumda sorunlar çıkabilir. Bu sorunlar çevre kaynaklı olduğu gibi, duygu-düşünce temelli de olabilir. Duygusal-düşünsel uyum zorluklarıyla psikoloji-psikiyatri yakından ilgilenir. Bu “tedavi”lerin esas amacı, beyin faaliyetine ilaçlı veya ilaçsız müdahaleler ile, yeni durumu akla, veya aklı yeni duruma uyumlu kılmaktır. Yani olayın kişi tarafından kabul edilebilirlik düzeyi yükseltilerek, varoluşu yeni koşullarda sürdürebilmenin temelleri yaratılır.</p>
				<p class="normal1">Hayatta Kalmanın Anahtar Sözcüğü</p>
				<p class="normal">Uyum! Biyolojik varlıkların evrimsel gelişmelerinde “hayatta kalmalarında” işte anahtar sözcük! İnsan varlığı, psikoloji-psikiyatri olmadan da, “hayatta” ve “ayakta” kalmayı başarır aslında! Biraz daha fazla zaman harcayarak! Biraz daha fazla telef olarak ve hasara uğrayarak!</p>
				<p class="normal">Ama üzerinde durmak istediğimiz “uyum”, toplumsal, siyasal –yeni– durumlaradır. İşte bu kavramlar çerçevesinde uyum, birey ve toplum için yok edici nitelikte olabilir! Bunu açalım şimdi:</p>
				<p class="normal">Birey, uyum sağlayarak biyolojik, maddi ve manevi varlığını yeni koşullarda da sürdürülebilir kılabilir. Ancak, birey, bunun ötesinde bir şeydir aynı zamanda: Düşüncesi, dünyayı ve toplumları kavrayışı, bakışı, kendi deneyimleriyle oluşturduğu bir zihinsel ve toplumsal yaşam alanı vardır! Bütün bunlarla birey birey olur. Yeni koşullara ve güçlere büyük uyum ise, bütün bu bireysel varlığını da yok edecektir. Bu kadar da değil, bu “tür” bireylerlerle birlikte yaşam alanlarının da toplumsal yok oluşunu beraberinde getirecektir</p>
				<p class="normal">*   *   *</p>
				<p class="normal">Bir dost yemeğinde yeni siyasal ortama ilişkin aklın bu müthiş rasyonalizasyon hareketinin hızını gördüm. Tayyip Erdoğan ve Gül’ün temsil ettikleri düşünceyle aslında ilgisiz kimseler, AKP’nin artık yüzde 47’lik oy oranıyla, bir merkez sağ ve koalisyon partisine dönüştüğünü, milli görüşçü felsefesiyle ilişkilerinin kalmadığını, eski düşüncelerini yüzde 47’lik seçmen kitlesine kabul ettiremeyeceklerini söylediler. </p>
				<p class="normal">Bu dostlarımdan biri yüksek düzeyde bir yönetici, diğer bir ikisi de “solcu-sosyalist” öğretim üyesi... Bazı –eski– “solcu” kişilerin AKP’ye yanaştıklarını biliyoruz. Kimi, AKP iktidarından ve iktidarın bu amaçla oluşturduğu bol nimetli “yaşam alanları”ndan iyi nemalanıyor. Sayıları giderek artan iktidar TV’lerinin kapıları kendilerine açık. Bu medyanın köşeleri emirlerinde! Dolayısıyla, AKP ile “rasyonalizasyon” ilişkileri, bu maddi temellerle kolaylaşıyor.</p>
				<p class="normal">Peki, yukarıda örneğini verdiğim masum aklileştirme çabalarını nasıl yorumlayabiliriz?</p>
				<p class="normal">1) AKP liderlerinin “kendileri gibi” düşüneceğini ve davranacağını varsayıyorlar! İki farklı eğitim, kültür ve siyasetten kaynaklanan “iki düşünce” örtüştürülüyor! “Böyle olması gerekir” çıkarsamasıyla yeni durum betimleniyor! Aslında “örtüştürme” de bir uyum çabasıdır. AKP’nin merkez parti olabileceği görüşünü ise ancak pratik doğrulayabilir. Bu noktada kesin olgulardan değil, “olabilirlik”ten bahsedebiliriz! Ancak, 2009 pratiği AKP’nin var gücüyle ideolojik ve otoriter bir devlet yönetimi peşinde koştuğunu doğruluyor.</p>
				<p class="normal">2) Geldik en önemli noktaya: En tehlikelisi benzeşmedir, durumu olduğu gibi aklileştirmektir! Bu çaba, olgular karşısında “bağımsız duruş”u, kavrayışı, gözlemciliği siler süpürür! Dolayısıyla kimlikleri yok eder. </p>
				<p class="normal">Toplumda, iletişim organlarında müthiş bir “benzeşme/benzeştirme”, siyasi rasyonalizasyon faaliyeti sürdürülüyor. Burada tipik bir örnek olarak: En hızlı uyum gösterenlerden birisi, Cumhurbaşkanlığı seçimlerinde muhalif duruşu nedeniyle CHP’ye saldırıyor ve şöyle diyordu: “Abdullah Gül’ü sivil toplum örgütleri bile kabul etti, sen reddederek yalnız kalıyorsun, ne hallere düştün!” </p>
				<p class="normal">İnsanın bağımsız kimliğine ve bağımsız duruş çabasına karşı tam alçakça bir saldırı! Bu büyük uyumcu, kendisinin dışında, bütün toplumu, kurumu ve kişilikleri de “uyuma” çağırıyordu. Çağırmakla kalmıyor, uyum göstermeyenlere şiddet uyguluyordu! “Medya psikoterapistleri”, üstlendikleri beyin yıkama ve AKP karşısında bütün akli direnç noktalarını kırma kampanyası ile iktidarın / güç odaklarının en büyük yardımcılarıdır! </p>
				<p class="normal">Kimliğinizi, kendinizi, varlığınızı koruyunuz! Özellikle toplumsal olaylarda benzeşme, kimliksizleş(tir)me, iktidarla ve Türkiye’ye pahalıya mal olacak iktidar düşüncesiyle düşünsel eşgüdüm müthiş tehlikelidir, yok edicidir, sürüleştiricidir, koyunlaştırıcıdır...</p>
				<p class="normal">Üstüne üstlük: Demokrasi düşmanıdır! Her türlü diktatörlük ve faşizmin temelini oluşturur! </p>
				<p class="normal2">İlerleme, Ne Zaman?</p>
				<p class="normal">Şüphesiz, uygarlığımız ilerliyor; her ne kadar ilerleme kavramı felsefi ve sosyolojik çok geniş tartışmalara açık olsa da... </p>
				<p class="normal">İlerleme, özellikle bilim ve teknoloji söz konusu olduğu zaman yadsınamaz bir gerçek... </p>
				<p class="normal">İnsanlık, bir yandan düş kuruyor, 150 yıl kadar önce, örneğin, şu uzaya bir merdiven olsa da kolayca çıksak diye... Bu düş bugün bilimin ciddi bir uğraş alanına dönüşüyor. </p>
				<p class="normal">Düşüncelerin bir özelliği, “erken doğum” karakterini taşıması. Tabii özellikle yeni ve ufuk açıcı düşüncelerin... Bunların devrimci nitelikleri de, uygulamalarda yeni dönemler başlatmasından ileri geliyor... Ama bugün, ama yarın...</p>
				<p class="normal">Bilim ve teknolojide ilerleme, insanoğlunun kendi yaratıcı gücünü en somut olarak test ettiği alanlar. </p>
				<p class="normal">İnsanoğlu, şüphesiz ki bilim ve teknoloji alanında, geleceğe yönelik müthiş projeler oluşturarak, öncelikle kendine ve şüphesiz doğaya karşı, sürekli daha büyük meydan okuma peşinde koşuyor! Bu sayede beklenmedik sonuçlara ulaşılıyor ve uygarlığımız durmadan aşılıyor!</p>
				<p class="normal">*   *   *</p>
				<p class="normal">Fakat insanın “yüzü”, sadece bilim ve teknolojide, sanat ve edebiyatta ve diğer alanlarda yaratıcı ürünler vermekten ibaret değil..</p>
				<p class="normal">Bütün bunların ötesinde, insanın belki de esas yüzüne damgasını vuran katı bir gerçek var: Ölüm... ölümlü olmak..</p>
				<p class="normal">İngiliz şair Philip Larkin, bunu şöyle dile getirmiş:</p>
				<p class="indentmetin">Burada olmamak, </p>
				<p class="indentmetin">Hiçbir yerde olmamak;</p>
				<p class="indentmetin">Daha dehşetli ve daha gerçek</p>
				<p class="indentmetin">Başka bir şey olamaz.</p>
				<p class="normal">İnsanoğlunun, hayattaki toplam davranışlarının ardındaki gizil gücü araştırmak ve anlamaya çalışmak da bilimin (felsefenin, toplum bilimleri ve sosyal psikolojinin, evrimsel biyolojinin) ana görevlerinden biri...</p>
				<p class="normal">Geride, kendisinden canlı hiçbir şey kalmadan ebediyen yok olmak, kolay kabul edilebilir değil. Bilinç, en kitlesel anlamda, bunu kabul edebilecek yetenekten yoksun... Ruh, yeniden doğuş, öbür dünya, başka şekilde yeniden varoluşlar ve bütün bunları mümkün kılan dinler ve inanışlarla, insan bilinci, yaşamı ve ölümü kolaylaştırıyor, ölüm korkusunun üstesinden gelmeye çalışıyor. </p>
				<p class="normal">Peki, ilerleme nedir insan için? Şüphesiz farklı açılardan yanıtı olan bir soru. Ama bilim-insan ilişkisi açısından şu yanıt verilebilir mi: Gerçekten ölümü denetimi altına aldığında bir “ilerleme”den bahsedilebilecek.</p>
				</body>
</html>