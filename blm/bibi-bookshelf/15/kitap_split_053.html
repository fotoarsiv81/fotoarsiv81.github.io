<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_53">Gökkubbemizde Yıldızlar</h2>
				<p class="normal1">Ölüm, aynı gün iki değerli insanımızı aramızdan alıp götürdü. İkisi de ülkemiz gökyüzünün parlak yıldızları arasında yer alıyordu. </p>
				<p class="normal1">Melih Cevdet Anday yazın dünyamızdan, Bülent Tanör sosyal bilim dünyamızdan oraya yükselmişlerdi. </p>
				<p class="normal">Bülent Tanör ile Melih Cevdet Anday, ayrı alanların yıldızları gibi olsalar da, aralarında çok güçlü bağlar vardı. Her ikisi de, insan varlığının mümkün olduğunca dış engellerden arınmış olarak özgürce dile gelebileceği, tomurcuklanabileceği, çiçeklenebileceği bir toplumsal ortamın özlemcisiydi. </p>
				<p class="normal">Toplumun çok ilerisinde bir noktada durdular ve oradan bize baktılar.</p>
				<p class="normal">Tipik bir entelektüel duruştu, ikisininki de.</p>
				<p class="normal">Yer yer tepki toplayan, yer yer sevilmeyen, yer yer anlaşılamayan...</p>
				<p class="normal">*   *   *</p>
				<p class="normal">Bu açıdan, her ikisinin de gençlik ve ilk olgunluk dönemlerinin, çok farklı zaman kesitlerinde bile olsa, yönetici zorbalıklarının hedefleri olması, bir rastlantı olamaz.</p>
				<p class="normal">İktidar zorbalıkları, zamanın en dar alanında ve anlamında ancak hayat bulabiliyor ve sonra yok olup gidiyor... </p>
				<p class="normal">Bazen geride zorbalardan eser bile kalmıyor. </p>
				<p class="normal">Ancak belki birilerinin yazdığı veya yazacağı “alçaklıklar tarihinde” izlerine rastlanabiliyor.</p>
				<p class="normal">Zamanı en geniş anlamda yaşayan ve kullanan, bugünün, bu anın biçtiği koşulları ve dayatmaları reddederek, hep daha güzel için daha zoru seçenler ise, yazılı gerçek tarihin ve uygarlığın oluşmasına katkıda bulunuyor.</p>
				<p class="normal">Her ikisinin ortak yönü, sevilmek, kabul görmek... değildi. Tersine sevdikleri, inandıkları işleri yaparak, “sivriliklerini” veya ayrıcalıklarını ortaya çıkartarak yürüyüp gittiler.</p>
				<p class="normal">Ne Bülent Tanör’ün, bugün yüzde 90’ımızın yaptığı ve yaşadığı gibi, “irili ufaklı iktidarlara yakın olmak”, “iyi geçinmek”, “yükselmek için yaranmak” , “susmak” ve “ayıya dayı demek” gibi gibi bir düşüncesi oldu...</p>
				<p class="normal">Ne de Melih Cevdet Anday’ın, şiirinde, “halk tarafından” anlaşılır olmak gibi bir derdi. </p>
				<p class="normal">Anday da hayatında bildiği yoldan yürüdü, hep kendi ilerisine doğru... </p>
				<p class="normal">Şiirinde zora, soyuta yöneldi; varlığını, doğanın ve zamanın sularında aradı. Doğanın “kendi felsefesi” ile insanın oluşturduğu felsefeyi birleştirmeye ve oradan bakmaya çalıştı. </p>
				<p class="normal">Ama günlük yaşamımızda da elinde bir “Sis Çanı” ile aramızda dolaşıp durdu:</p>
				<p class="ortayazi">Uyuyamayacaksın</p>
				<p class="indentmetin">Memleketin hali</p>
				<p class="indentmetin">Seni seslerle uyandıracak</p>
				<p class="indentmetin">Oturup yazacaksın</p>
				<p class="indentmetin">Çünkü sen artık o değilsin</p>
				<p class="indentmetin">Sen şimdi ıssız bir telgrafhane gibisin</p>
				<p class="indentmetin">Durmadan sesler alacak</p>
				<p class="indentmetin"> </p>
				<p class="indentmetin">Sesler vereceksin.</p>
				<p class="indentmetin">Uyuyamayacaksın</p>
				<p class="indentmetin">Düzelmeden memleketin hali</p>
				<p class="indentmetin">Düzelmeden dünyanın hali</p>
				<p class="indentmetin">Gözüne uyku giremez ki...</p>
				<p class="ortayazi">Uyuyamayacaksın</p>
				<p class="indentmetin">Bir sis çanı gibi gecenin içinde</p>
				<p class="indentmetin">ta gün ışıyıncaya kadar</p>
				<p class="indentmetin">Vakur metin sade / Çalacaksın.</p>
				<p class="normal">Kulaklarınızda Anday’ın Sis Çanı’nı duyuyor musunuz?</p>
				<p class="normal">*   *   *</p>
				<p class="normal">Yakın gökkubbemiz yıldızlarla kaplanmadıkça, ülkemizin, toplumumuzun ışıldaması mümkün değil. </p>
				<p class="normal">Yakın gökkubbemiz henüz kara boşluklarla dolu.</p>
				</body>
</html>