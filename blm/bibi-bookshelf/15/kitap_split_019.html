<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_21">Oyun Teorisi:<br class="chapter"/>
				Komşularla Çatışma Bize Neler Kaybettirdi?</h2>
				<p class="normal1">Türkiye, en azından komşuları ile “işbirliği”ni her zaman ön plana çıkartan bir politika izleseydi, şüphesiz ki birkaç kat daha fazla bir kamusal varlık edinebilirdi; kendine özgü ve daha özerk bir politika izleyebilirdi; bu sayede ‘oyun alanı’nı genişletebilirdi, ABD veya AB kapılarında sürünmez ve büyük güçlere mahkûm olmazdı!..</p>
				<p class="normal">Oyun Teorisi ve Türkiye’ye bir başka ilişki açısından bakacağız. Ancak önceki yazıdan farklı olarak, bu kez, Teori’ye yapılan ve yiyen Nobel ödülü kazandıran son katkıları dikkate alacağız. Bu nedenle önce bu katkılar nedir, kısa bilgi: Nobel Ödül Komitesi, 2005 Nobel Ekonomi Ödülü’nü paylaşan iki bilim insanının, “Çatışma” ve “İşbirliği” konularının kavranılmasına büyük katkıda bulunduklarını, ödül gerekçesi olarak açıkladı.</p>
				<p class="normal">Buna göre, Robert Aumann, uzun süreli veya “sonsuza dek tekrarlayan” “oyun”ları, bilimsel olarak analiz eden ve teorik olarak açıklayan ilk bilim adamı. Aumann, uzun vadeli ilişkilerin alacağı biçimleri ve sonuçlarını, kesin veya kesine yakın matematiksel olarak saptayabilmiş. </p>
				<p class="normal">Bir katkı olan “işbirliği”nin temel ilkeleri arasında şunlar var: Katılımcıların sayısının önemi ve rolü, hangi etkenlerin işbirliğini zedeleyebileceği ve işbirliğini etkileyebileceği, katılımcıların eylemlerinin bilinip bilinemeyeceği... İsrail’de üniversitede ders veren Aumann’ın şu alanlarda katkısı var: Ücret ve ticaret savaşları; ticaret ve meslek odalarının kuruluş amaçları; uluslararası ticaret anlaşmaları ve bazı ülke ve toplulukların işbirliğini neden daha iyi becerdiği; bunların kamusal varlığı daha iyi nasıl yönetebildikleri... Hatta Aumann, mafya örgütlenmelerini bile, bu katkısıyla daha iyi anlamamızı sağlamış.</p>
				<p class="normal">Konunun ayrıntısı ve bilimsel uygulamaları şüphesiz uzmanları ilgilendirir; ancak, “Bazı kurum, topluluk ve ülkelerin işbirliği yapmada, diğerlerine kıyasla neden daha başarılı olduğu, bazılarının ise neden daha çok çatışmaya meyilli olduğu” konularını, kabaca, Türkiye ve ilişkileri kapsamında düşünmeden edemeyiz...</p>
				<p class="normal2">Siyaset, Rasyonel Eylem Biçimi mi?</p>
				<p class="normal">Siyaset, her zaman –yoksa çoğu zaman mı– rasyonalist bir eylem biçimi değildir. Öyle olsaydı, ülkeler birbirlerinin boğazına sarılıp durmazdı... Son iki dünya savaşı yaşanmaz, İran ile Irak 10 yıl boyunca birbirlerini tüketircesine savaşmaz, Türkiye-Yunanistan-Kıbrıs üçgeninde sorunlar bugüne kadar sürüncemede kalmazdı... Hele hele, ABD Irak’a saldırmaz ve böylece ekonomik çöküşünü hızlandırmazdı.</p>
				<p class="normal">Siyaset çok kapsamlı, toplumsal, sosyal, ulusal gibi, toplumun tarihsel olarak yaşadığı hemen her şeyi içeren, ideolojik temelleri de olabilen, her şeyden etkilenen bir eylem alanı... Sonuçlarını her zaman kestirmek de mümkün değil. Özellikle siyaset kısa vadeli ve kısa yarar ve kazançları gözettiği için, uzun vadeli kazançları sık sık göz ardı eder.</p>
				<p class="normal">Ekonomi ise, siyasete göre daha rasyonel, yani hesaba kitaba gelir, içinde akli unsurları çok daha fazla barındıran bir alan... Fakat, siyasetin de giderek “ekonomikleşerek” aklileşen bir döneme girdiğini de söyleyebiliriz; örneğin küreselleşme de esas olarak ekonomikleşmenin gelip dayattığı bir düzen..</p>
				<p class="normal">Lafı uzatmadan: Oyun Teorisi çerçevesinde, Türkiye’nin öncelikle komşularıyla ilişkilerine “işbirliği” ve “çatışma” politikaları açısından bakıldığında, Türkiye’yi nasıl değerlendirebiliriz? </p>
				<p class="normal">Politikacılar veya devlet politikaları, ülkenin dış ilişkilerini yönlendirirken, “çatışma” ve “işbirliği” perspektiflerinin, uzun vadede ülkeye kazandıracakları veya kaybettireceklerinin hesabını kitabını yapabildiler mi? Bu konuda bir “vizyon” oluşturabildiler mi? Komşularla ilişkilerde, en akli alan olan ekonomi odak alınabildi mi ve giderek siyaseti de aklileştirme politikası denenebildi mi?</p>
				<p class="normal">Türkiye neredeyse bütün komşularıyla neden onyıllardır kötü ilişkiler içinde kaldı? Bugünkü ticaret hacminin tamamını komşularıyla gerçekleştirerek, hem siyasi ilişkileri hem de ekonomide büyüme sorununu çözmeyi beceremez miydi? Özetle: Türkiye’de siyasete “çatışmacı” mı, yoksa işbirlikçi karakter mi egemen oldu?</p>
				<p class="normal">Şüphesiz ki, çatışmacı politikanın güdümünde bir Türkiye varoldu! Ve durmadan kaybetti! “Kamu varlığı”nı başarılı yönetemedi, büyütemedi, tersine har vurup harman savurdu...</p>
				<p class="normal">Oyun Teorisi kurallarına göre, Türkiye komşuları ile “işbirliği”ni her zaman ön plana çıkartan bir politika izleseydi, şüphesiz ki birkaç kat daha fazla bir kamu varlığı edinebilirdi, kendine özgü ve daha özerk bir politika izleyebilirdi, bu sayede ‘oyun alanı’nı genişletebilirdi, ABD veya AB kapılarında sürünmez ve büyük güçlere mahkûm olmazdı!..</p>
				<p class="normal">Sahi bu politikayı zaten Atatürk, “Yurtta Sulh Cihanda Sulh” olarak çizmemiş miydi? Atatürk’ün bu politikası Oyun Kuramı’nın işbirliği yönüyle tam örtüşmüyor mu?</p>
				<p class="normal2">Çatışma Teorisi ve Türkiye</p>
				<p class="normal">Aumann ile birlikte Nobel Ekonomi’ye ortak olan Thomas Schelling ise, başka bir açıdan Oyun Teorisi’ne katkıda bulundu: Schelling, 1950’li yıllarda “The Strategy of Conflict – Çatışma Stratejisi” adlı bir kitap yazmış ve nükleer silah yarışını eleştirmiş.</p>
				<p class="normal">Teoriye yaptığı katkıya göre “taraflardan biri, kendi seçeneklerini belirgin bir şekilde kötüleştirerek konumunu güçlendirebilirdi.” Shelling, “Misilleme yapma yeteneğinin, saldırıya direnme yeteneğinden daha yararlı olduğunu” iddia etmiş ve “belirsiz bir misillemenin, belirli bir misillemeden daha etkili ve güvenilir olduğunu” savunmuş... Bu görüşlerin, “çatışmaların çözülmesinde ve savaşların önlenmesinde çok yararlı olduğunun zaman içinde kanıtlandığı” belirtiliyor...</p>
				<p class="normal">Ben yine “Oyun Teorisi”ne bu katkı çerçevesinde ülkemizin Suriye’ye karşı geçmişte izlediği politikayla ilgili sorular sorarak yazıyı bitireyim:</p>
				<p class="normal">Biliyorsunuz, Türkiye, Suriye’nin PKK teröristlerine verdiği destek karşısında yıllar boyu susmuş, en sonunda bir generaline bunun bir savaş konusu olacağını açıklatmış, Suriye de böylece hizaya gelmişti... Böylece PKK başı Suriye’den atılmış ve yakalanma süreci başlamıştı! Bu ilişkiyi, Schelling’in teorisi çerçevesinde ele almak mümkün.</p>
				<p class="normal">Türkiye neden hemen ilk başta, “seçeneğini belirgin bir şekilde kötüleştirerek”, yani, savaşabileceğini ilan ederek, kendisi için kötü bir durumu (PKK’nın barındırılmasını) engellemiştir! Oyun Teorisi’ne göre bu doğru tutum olmuştur ve ülke kazançlı çıkmıştır! Burada şunu sormalıyız: Türkiye bu politikaya neden 10 yıl boyunca başvurmadı ve Suriye’nin düşmanca oyununa 10 yıl boyunca katlandı? 10 yıllık bir kayıp, sonraki kazancı karşıladı mı?</p>
				<p class="normal">Bence araştırılması, politik ve askeri yöneticilerin büyüteç altına alması gereken bir konu... Ders dolu çünkü... </p>
				<p class="normal">Türkiye, hemen her alanda politikalarını bilimselleştirebildiği, rasyonelleştirebildiği, bilimin ürettiği bilgileri ve kuramları dikkate alabildiği ölçülerde başarılı olabilecek. Özellikle sırtlarında hiçbir yumurta küfesi olmayan liberal aydınların dilinde tu kaka edilen ve yerlere batırılan “ulusal çıkar”ların savunulması ve bu savunmadan azami yararların sağlanması ancak bilimselleşen politikalarla mümkün olabilir. Ulusal yararın olmadığını öne sürenlerin, gerçekten de başkalarının ulusal yararlarına bilgili-bilgisiz hizmet ettikleri daha çok görülüyor.</p>
				<p class="normal">Politika, bilimsiz düşünülemez!.. Oyun Kuramı olmadan, hele hele hiç!</p>
				</body>
</html>