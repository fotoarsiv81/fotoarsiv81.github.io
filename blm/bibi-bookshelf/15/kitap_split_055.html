<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_55">Bir Kurtuluş Savaşı Öncüsü</h2>
				<p class="normal1">Türkan Saylan’ın yaşadığı anın öbür yüzünde, insanlık zamanlarının en karaya çalan bölümlerinden biri yaşıyordu...</p>
				<p class="normal1">İnsanın ne kadar alçak ve sürüngen ruhlu olabileceğini gösteren örneklerle dolu...</p>
				<p class="normal">Sabah korktuğum haber geldi; sonra Aysel Çelikel’in açıklamasını dinledim; Çağdaş Yaşamı Destekleme Derneği’nin büyüyerek etkisini artıracağına inandım. El ele verecekler, genç öncülerle birlikte ülkemizin aydınlık geleceğini yoğuracaklar. </p>
				<p class="normal">Bizler, onların emir kullarıyız! </p>
				<p class="normal">Bu kadar mutlu bir ayrılış bu dünyadan. En son Dil Derneği’nin Ankara’daki ödül töreninde yan yana oturmuştuk; heyecanlı, diri, atılgan, dağları eritecek bir çalışma azminin sahibi.</p>
				<p class="normal">Bir yol açıcıydı; anıt gibi duruşuyla Milli Eğitim Bakanı olacak zatı bile, açılış ve projelerde yanında durmak zorunda bırakıyordu.</p>
				<p class="normal">Bir efsane zaten sürüyordu çevresinde... Hastanesine gider, tedavisini görür ve hayata karışırdı. </p>
				<p class="normal">Biz de bir efsane yaratacak olursak: Bütün kapılar onu görünce sanki kendiliğinden açılıyor ve olmayacak olaylar gerçekleşiyordu bu ülkede! Arkadaşları, kadınları, kızları önlerinde açılan bu kapılardan koşarak giriyor ve mavi bir gökyüzüyle kucaklaşıyorlardı!</p>
				<p class="normal">Türkan Saylan, yaşadığı zaman boyunca bir Kurtuluş Savaşı verdi! </p>
				<p class="normal">Kurtuluş Savaşı’na denk bir mücadele yürüttü! Savaşın yarım kalan en önemli yönünü tamamlamak için kendini okyanusların kucağına attı: Maço, sağcı ve en geri politikacı erkek kültürünü delik deşik etti. Her şey, kadınların-kızların özgürlüğü içinde, topluma özgür bireyler olarak katılmalarını sağlamak içindi! Türkiye durmadan denizden karaya vuran binlerce denizyıldızıyla kaynıyordu ve hepsini kucaklamak, suya kavuşturmak gerekiyordu!</p>
				<p class="normal">Böyle bir Öncü’ye, Kurtuluş Savaşçısına ve örgütüne, iktidardaki Ergenekoncuların çarpmaması mümkün değildi!</p>
				<p class="normal">Yeraltı akıntıları halinde saldırmaları bundandı. </p>
				<p class="normal">Onlar, kadınların ve kızların önünde açılan özgürlüklerden nefret ettiler, gözleri korktu; midelerindeki kapkara suları patlattılar; safralarını akıttılar; içlerindeki hastalıklar irin irin dışa vurdu; ağızlarını açtıklarında saçtıkları, kilometre kadar uzakta olmanızı gerektiren cinstendi...</p>
				<p class="normal">Beyin kıvrımlarında ne kadar ikiyüzlülük, yalancılık, sahtekârlık üzerine “kültürel birikimleri” varsa hepsine haydaaa dediler!.. Yanlarında bir de başka ikiyüzlüler saf tutmuş durumda, sözde tarafsız duruyorlar: “Savcılığın elinde Türkan Hanım ve Dernek hakkında ne bilgi var bilmiyoruz, fazla da bir şey söyleyemeyiz...”</p>
				<p class="normal">Türkan Saylan’ın yaşadığı anın öbür yüzünde, insanlık zamanlarının en karaya çalan bölümlerinden biri yaşıyordu... İnsanın ne kadar alçak ve sürüngen ruhlu olabileceğini gösteren örneklerle dolu...</p>
				<p class="normal">*   *   *</p>
				<p class="normal">Bu Kurtuluş Savaşı öncüsünü, 19 Mayıs’a layık bir törenle uğurladı Türkiye!</p>
				<p class="normal">Caddeler, sokaklar seller gibi aktı.</p>
				<p class="normal">O gün, onlarca Türkan Saylan birden doğdu!</p>
				</body>
</html>