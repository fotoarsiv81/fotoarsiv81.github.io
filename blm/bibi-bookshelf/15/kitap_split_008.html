<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_10">İstikrar, Birikim ve Zenginlik</h2>
				<p class="normal1">Türkiye’yi siyasi ve ekonomik istikrarsızlıklar mahvediyor... Türkiye esas olarak “demokratik parlamenter sistem”le yönetiliyorsa, bu “mükemmel” sistem neden “karanlık dönem”ler üretiyor?</p>
				<p class="normal">Arapçasının yerine Türkçesini koyamadık. Ama ne gam! Türkçesini bulsak bile, dilimizde bizim için tarihsel önemi olan bu tür yabancı sözcüklerin yaşamasını önemli bulurum; örneğin “istikrar” gibi sözcükler Arap dünyası ile aramızda köprü görevi görüyorlar. Bir Arapça “konuşma”nın, içinde geçecek birkaç tanıdık sözcük sayesinde “mahiyet”ini (içeriğini) anlayabiliyorsunuz! Bu nedenle, yabancı sözcüklerin hem Türkçesinin hem de diğer dillerdeki karşılıklarının bilinmesinde büyük yarar var...</p>
				<p class="normal">“İstikrar” iyi midir? Şüphesiz! </p>
				<p class="normal">Ama her zaman mı iyi? Değil. Mesela “rüşvet”, “yolsuzluk”, “kayırmacılık”, “çifte standartlık”, “diktatörlük”, “insan hakları ihlalleri”, “adaletsizlik”, “yoksulluk”... durumlarında istikrarı savunmayız. Her şeyin kötüye gittiği durumların istikrarı da istenmez! Tersine, buralardaki “istikrar”ın, bozulması, darmadağın edilmesi istenir... Çünkü bu tür “istikrar”, çürümeye, yok oluşa gidiştir!</p>
				<p class="normal">Güzellik, Zenginlik ve Birikim</p>
				<p class="normal">İstikrar, daha iyiye gidiş için istenir. Neden? Çünkü istikrar, “biriktirici”dir. Biriktirmek, zenginlik yaratır! Bu açıdan, birikim ile istikrar birbirlerini besler. Uygarlık, bir birikimin sonucu, ürünüdür. Bütün güzel şeyler de birikimin sonucudur. </p>
				<p class="normal">Örneğin, 1600’lü yılların (Kepler, Galileo, Newton...) bilimsel devrimleri ile 1900’lü yıllar arasına bir “karanlık dönem” sokalım... İki dönem arasında bağları kopartalım. Einstein olmaz, elektromanyetizm bulunamaz, atom çağına girilemez, 20. yüzyılın bizi bilgi ve üretim olarak bugünlere getiren gelişmeleri yaşanamazdı... Bugünü bile belki de hâlâ, bilimsel devrimleri, Rönesansı, Aydınlanmayı keşfetmeye çalışmakla geçirirdik ve herhalde 20. yüzyılı da 21. ve 22. yüzyıllara ertelerdik! </p>
				<p class="normal">Bilimsel bilginin istikrarlı birikimi sayesinde, uygarlık gelişti..</p>
				<p class="normal">*   *   *</p>
				<p class="normal">İstikrar, ekonominin de biriktiricisidir. Üretici güçleri, üretimi, yatırımı, insanları, toplumu geliştirir... Mesela 12 Mart ve 12 Eylül, Türkiye’nin birikimini, zenginliğini büyük kesintiye uğratan “karanlık dönem”lerdir. Şüphesiz burada salt askeri darbeleri değil, darbelere yol açan zaman dilimini ve gelişmeleri de kastediyorum.</p>
				<p class="normal">Ama, 12 Eylül öncesi “sivil” dönemi, belki 12 Eylül’den “daha karanlık dönem” olarak görmek gerekir. Çünkü 12 Eylül öncesi, 12 Eylül darbesini ve sonrasını hazırlamıştır! Ne yazık ki bizde sadece 12 Eylül “lanetlenir”. Ne yüzeysellik! Lanetlemede bence ilk sırayı 12 Eylül öncesine, 12 Eylül’e yol açan sürece vermek gerekir! Bizim kültürümüz bilimselleşemediği için nedenler önem taşımaz, sonuçlara bakarız!</p>
				<p class="normal">Burada sorulması gereken soru sorulmuyor: Türkiye “demokratik parlamenter sistem”le yönetiliyorsa, bu “mükemmel” sistem neden “karanlık dönem”ler üretiyor? Bırakalım darbeleri, karanlık dönemleri salt askeri darbelerle örtüştürmek aldatıcıdır: 1994 ekonomik çöküşü de, “parlamenter demokratik” sistemin ürettiği bir “başka kara dönem”dir. Bu anlamda “en büyük kara dönem”, belki de “2001 Ekonomik Çöküşü”dür... Bu dönemi de üreten demokratik parlamenter sistemdir! </p>
				<p class="normal">Şüphesiz, Özal’a kadar gideceğiz! O, bir yandan ülkede “girişimci ruhu” ateşler ve yeni bir dönem açarken, öte yandan rüşveti, yolsuzluğu, ahlaksızlığı tepelere tırmandırdı, sistemleştirdi, körükledi! Darbeleri ve darbecileri lanetliyoruz ama şu soruyu sormuyoruz: Neden, parlamenter sistem “18 ekonomik kriz” üretti? Ve neden siyasi partilerimiz bu kötülüklerden bir ders çıkarmadı ve geleceğin Türkiye’sini planlamadı?</p>
				<p class="normal2">Krizler, Ülkemizde Birikimi Önledi!</p>
				<p class="normal">Ama her türlü birikimi! “İyi siyasi geleneği”, “demokrasi”yi, “insan hak ve özgürlükleri”nin yerleşmesini, “refah”ı, “ahlak”ı, “yüksek verimlilik”i, “dürüst bürokrat”ı, “ahlaklı siyasetçi”yi, “bilim ve teknoloji üretimi”ni, “fikir özgürlüğü”nü, “yaratıcı olma”yı, “buluşçu”luğu, “araştırmacı”lığı... </p>
				<p class="normal">Bütün bunlar eksikse, yoksa, kötüyse, gelişmemişse, yerlerini “kötülere” bırakıyor! Geçmişte her alanda yaşadığımız krizler, ülkemizde bugün yaşadığımız kötülüklerin ebesidir. Çünkü, bizi ileriye taşıyacak olan “birikim”leri engellemişlerdir.</p>
				<p class="normal">“Alt-üst kimlik” tartışmaları dâhil! Kadınların dışlanması dâhil, ülkenin bizler-onlar biçiminde ikiye bölünmesi dâhil, yurttaş yerine cemaat köleliğinin üremesi dâhil, yoksulluğun insanların onurlarını çiğnemesi ve sadaka toplumu yaratılması dâhil...</p>
				<p class="normal">“Araştırmacı” bir toplum yapımızın olamaması da, bu yoklar-eksiklikler arasında en önemlisidir. Yoksa, kötü politika tutunamazdı, bilimsel bilgi kötü bilgiyi kovardı, bilgi toplumu ve bilgi ekonomisi ülkesi olurduk. Kimse millete “ananı al da git” diyemezdi, atan-tutan palavracı bir toplum yapımız olmazdı! Bu nitelikte olanlar da iktidara gelemez ve seçmen karşısına çıkamazdı! Herkes haddini bilirdi!</p>
				<p class="normal">“Ünlü”ler, ünsüzler, kendilerine, yaptıklarına, hayatlarına ve Türkiye’ye biraz bu açıdan baksınlar: </p>
				<p class="normal">“Ne üretiyorum?”</p>
				<p class="normal">“Ne biriktiriyorum?”</p>
				</body>
</html>