<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_46">Pardon, <br class="chapter"/>
				Saatiniz Doğru Zamanı Tutturuyor mu?</h2>
				<p class="normal1">Ülkemizde tam ve doğru zaman ayarına, Körfez Savaşı sırasında Genelkurmay’ın TRT’yi uyarmasıyla geçildiğini biliyor musunuz? Yeterince sahip olmadığımız tek şey zamandır. Ama, yine de zaman, saatin akrep ve yelkovanları arasında sıkışıp kalan, orada tükenen ve sürekli kendini tekrarlayan mekanik bir hareket değildir. </p>
				<p class="normal">Saatlerim birbiriyle eşgüdümlü değil. Birden dehşetle fark ettim ki kol saatim, evdeki minik masa saatim, bilgisayar ve arabadaki saatler hiç uygun adım gitmiyorlar. Uzun süre ayarsız bıraktığınızda aralarındaki mesafe bazen 4-5 dakikaya varıyor. </p>
				<p class="normal">Radyo ve TV’lerin zaman bildirmeleri de benimkilerle tutmuyor, ama bakıyorum onlar arasında da farklar var. Birden Türkiye’de “doğru zaman” olmadığı duygusuna kapılıyorum. “Dakiklik” nasıl sağlanıyor ülkemizde?</p>
				<p class="normal">“Zamanlama”, belki de dakikliğin henüz önemli olmadığı eski çağlarda, sıradan insan için hiç önemli değildi. Eski Yunan olimpiyatlarında atletlerin kaç birim zamanda koştuklarına ilişkin bir kayıt tutulamazdı. Yarış sırasında kim kimi geçtiyse... Rekor kırmak vb gibi kavramlar, modern zamanların olayı...</p>
				<p class="normal">Çünkü, dakikliğin şunun şurasında geçmişi 350 yıl kadar. 1650’lerde ilk sarkaçlı saatin bulunmasıyla (Galileo ve C. Huygens), saatlerin günlük sapması 15 dakikadan ilk kez haftada 1 dakikaya indirilmişti... 1960’larda da ilk sezyum atom saatiyle en hassas saat elde edilmişti. </p>
				<p class="normal">Doğru saati kim bildiriyor ülkemizde? Bazı radyoları aradım. Kendi ayarlarını arada sırada televizyonlardan aldıklarını söylediler. Bazen yarım-bir dakikalık sapmalar yaşıyorlarmış. Ya o televizyonlar saat ayarlarını nasıl yapıyor? </p>
				<p class="normal">Bir “mutlak referans” olmazsa, o zaman herkes “yanlış zaman ayarı” içindedir, yanlışları referans olarak kullanıyor demektir.</p>
				<p class="normal2">Körfez Savaşı Vesile Oldu!</p>
				<p class="normal">TRT’yi aradım ve içim rahat etti. TRT-1 ekranında gözüken saat doğrudan atom saatini bildiren uyduya ayarlı. Tam bir eşgüdüm ile zamanı bildiriyor... Öğrendim ki, 1990 Körfez Savaşı’na kadar, saatlerimiz kim kime dum duma gidiyormuş. “Doğru zaman” kavramı TRT’de yokmuş. Körfez Krizi sırasında Genelkurmay TRT’yi aramış, “yahu bütün saatlerimiz farklı gösteriyor, beş saniye, on saniye, yarım veya bir iki dakika farklı hepsi, bu işi düzeltin” demiş. Bunun üzerine uluslararası saat ayarına gitmişler. Bazı özel televizyonlar da çeşitli evrensel sistemlere göre doğru zamanı bildiriyorlar.</p>
				<p class="normal">Ülkemizin bir “Saatleri Ayarlama Enstitüsü” yok mu? TÜBİTAK’ın metroloji, yani ölçüm ve ayar üzerine Avrupa çapında bir Metroloji Enstitüsü var. Metroloji Enstitüsü’nde, tam zaman ayarı için bir yazılım geliştirmişler. Enstitü’nün atom saatine bağlı zaman bildirimini ve ayarını bilgisayarınıza yüklüyorsunuz, uluslararası atom saatine bağlanıp zamanı alıyorsunuz. İsterseniz, internet üzerinden de “tam ve doğru zamanı” indirebilirsiniz...</p>
				<p class="normal2">Kollardaki Rolex Saat ve Bitime Doğru</p>
				<p class="normal">“Yeterince sahip olmadığımız tek şey zamandır.” Kimimizin, milyarlarca TL ödeyerek, kolunda taşıdığı “Rolex” saatin, aslında durmadan yaşamı sona doğru tiktakladığı aklımıza gelmez. </p>
				<p class="normal">Hiç kimsenin asla yeterince sahip olmadığı bir “süre”nin mutlak bitime doğru yolculuğunun habercisi olarak saati algılamak, tabii ki zırva bir şey... Öyle olsaydı, bırakın Rolex’i, herhalde kimse saat taşımazdı. Doğal davranış, “Bitiş”i düşünmeden yaşamak; kolumuzdaki o güzel oyuncağı veya “takı”yı da, günlük hayatı daha iyi yönetebilmenin aracı olarak kullanmak.</p>
				<p class="normal">Ama, yine de zaman, saatin akrep ve yelkovanları arasında sıkışıp kalan, orada tükenen ve sürekli kendini tekrarlayan mekanik bir hareket değildir. </p>
				<p class="normal">Zaman’ın, birey açısından hayatın taa kendisi, ömrümüz içinde yaşayabileceğimiz ve yapabileceklerimizin toplam miktarı olduğunu sık sık bilince çıkarırsak, akrep ve yelkovanın hareketlerini günlük yaşamla daha anlamlı ilişkilendirmemize yardımcı olabilir.</p>
				<p class="normal">Ünlü Alman felsefecisi Kant, en büyük zaman avcılarından biri gibi yaşadı. Yaşamını müthiş bir dakiklik üzerinde kurmuştu. Günlük hayatının her dilimi, sanki bir sarkacın salınımı içinde geçerdi. “Çalışmaya ve dinlenmeye ayırdığı zamana dakika şaşmadan uyduğu, alışkanlıklarını sadece bir tek gün, Fransız devriminin başarılarını öğrendiği gün bozduğu, gezinti saatini ve yolunu değiştirdiği söylenir.” (Büyük Larousse). </p>
				<p class="normal">Zaman Kant için, evreni, dünyayı ve insan topluluklarını anlayarak felsefi sistemini ortaya koyabildiği sürece, anlamlıydı. Hiç de evlenmedi, ama belki de Kant olabilmesinin önkoşulu, zamanı böyle kullanabilmesiydi.</p>
				<p class="normal">Önemli olan, herkesin ‘Zaman’a, bilinçli bir tercihle, asla yeterince sahip olmadığı en değerli şey gözüyle bakmasıdır. </p>
				<p class="normal">Bilimsel ve teknik olarak zamanın ölçümlendirilmesine geri dönersek: Zamanı mümkün olduğunca dakikleştirme ve en küçük birimlerine ayırabilme çabasının bu ilginç öyküsü içinde bilimden ve teknikten, neredeyse her şey var... Koca bir bilim tarihi... Bu konuyu sürdürelim.</p>
				</body>
</html>