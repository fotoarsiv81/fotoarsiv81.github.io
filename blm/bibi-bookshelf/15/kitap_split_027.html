<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_29">Kalp Krizi Kontrol Anketi </h2>
				<p class="normal1">Ülkemizde günde ortalama 150 kişi ani kalp kriziyle ölüyor. Aralarında ünlü bir kişi olunca, Futbol Federasyonu Başkanı Hasan Doğan gibi, gazetelerde manşetlere çıkıyor. Prof. Altan Onat, Türkiye’nin kalp sağlığını inceleyen en kapsamlı çalışma olan TEKHARF epidemiyolojik araştırmasını yürüten bilim insanımız. Diyor ki “Hasan Doğan ve diğerleri ölmeyebilir! Gerekli olan sadece, beden ve yaşamıyla ilgili bilimsel bilgi, bu bilgilere uygun bir yaşam tarzıdır.”</p>
				<p class="normal">“Hasan Doğan’ın kan değerlerini bilmiyorum, ama sigaraya düşkünlüğü ve dış görünüşü, kalp damarları ile ilgili sorunları olduğuna işaret ediyor. Göbeklilik sorunu görünüyor. Bel ölçüsünü bilmiyorum, ancak ense kalınlığına bakılacak olursa, bel ölçüsü 95’in üzerinde, hatta 100’a aşkın. Ense ile göbek arasında bir ilişki var. Türk erkeğinde 95’i aşan bel ölçüsü, diğer parametrelerle birlikte, yüksek kalp krizi riskine işaret eder... Göbeklilik, Türk erkeği için fevkalade risk faktörüdür.”</p>
				<p class="normal">Damar sertliği, ani kalp krizi önlenebilir risklerdir! Risk erkeklerde 40-45, kadınlarda ise 50-55 yaşlarından itibaren yükseliyor. Kolesterol, iyi ve kötü kolesterol düzeyleri, göbeklilik ölçüsü, hareketlilik durumu, yemek tarzı, yüksek tansiyon, sürekli stresli yaşam... Bu risklerden birkaç tanesini belki de çoğunu Hasan Doğan mutlaka taşıyordur...</p>
				<p class="normal">Bu riskler denetim altında tutulabilir! “Bunun için bilgi, irade ve istek gerek,” diyor Onat. Peki, Onat kendini nasıl denetliyor? Altan Onat önemli bir kalp krizi geçirdikten sonra 30 yıldır hayatta. O anda sigarayı bırakmış ve sağlıklı yaşam için temel öğütlerden sapmamış. Ama istediğini de yapmış. Günde 2 köfte büyüklüğünde etini de yiyor! Yürüyüşünü de yapıyor. Kolesterolünü ilaçla denetliyor. </p>
				<p class="normal">Kalp krizinden sonra ameliyat olmamış. Krizden 7 yıl sonra, bilimsel çalışma için bulunduğu Mayo kliniğinde risk analizi yaptırmış, anjiyo dâhil: “Ağrılardan kurtulmak istiyorsanız kalp damarı ameliyatını yaptırınız, ama yaptırırsanız, veya yaptırmayıp kendinize dikkat ederseniz fark etmiyor, şansınız yüzde 50-50!” Ameliyatı tercih etmemiş Onat!</p>
				<p class="normal2">Koroner Risk Planlaması</p>
				<p class="normal">Türk Kardiyoloji Derneği’nce de desteklenen TEKHARF-Türkiye’nin Kalp Sağlığı araştırması sonuçları, Türk erkeği ve kadını üzerine özgün ve önemli bilimsel bilgiler üretiyor. Dünya bilim çevreleri bu çalışmaları ilgiyle izliyor. Onat, dünyadaki örneklerinden de yararlanarak, “Türk Yetişkinleri İçin Koroner Risk Puanlaması” adlı, 9 noktalı bir sistem geliştirdi. Aşağıda riskinizi kendiniz puanlayın ve hayatınızı izleyin!</p>
				<p class="indentmetin">1- Cinsiyet ve Yaşınız İçin</p>
				<p class="indentmetin">Yaş           Erkek     Kadın</p>
				<p class="indentmetin">30-34       0 puan     eksi 7 </p>
				<p class="indentmetin">35-39       0             eksi 5</p>
				<p class="indentmetin">40-44       2             eksi 1</p>
				<p class="indentmetin">45-49       5             7</p>
				<p class="indentmetin">50-54       7             10</p>
				<p class="indentmetin">55-59       9             12</p>
				<p class="indentmetin">60-64       11           14</p>
				<p class="indentmetin">65 üstü     15            16</p>
				<p class="indentmetin"> </p>
				<p class="indentmetin">2- Sistolik Kan Basıncınız İçin (mmHg):</p>
				<p class="indentmetin">120’den az    :  0 puan; </p>
				<p class="indentmetin">120-129       :  1 puan; </p>
				<p class="indentmetin">130-139       :  2 puan </p>
				<p class="indentmetin">140-159       :  3 puan </p>
				<p class="indentmetin">160 üstü        :  5 puan</p>
				<p class="indentmetin"> </p>
				<p class="indentmetin">3- Halen Günde 1 ve Fazla Sigara İçiyorsanız:</p>
				<p class="indentmetin">Erkek için 3, kadın için 2 puan; içmiyorsanız 0 puan</p>
				<p class="indentmetin"> </p>
				<p class="indentmetin">4- Şeker Hastalığınız İçin: Yoksa 0, varsa erkeğe 3, kadına 4 puan</p>
				<p class="indentmetin"> </p>
				<p class="indentmetin">5- Kanda LDL Kolesterol Düzeyiniz İçin:</p>
				<p class="indentmetin">100’den az     :  0; </p>
				<p class="indentmetin">100-129         :  2; </p>
				<p class="indentmetin">130-159         :  4; </p>
				<p class="indentmetin">160-189         :  6; </p>
				<p class="indentmetin">190 ve üstü     :  8 puan</p>
				<p class="indentmetin"> </p>
				<p class="indentmetin">6- Kanda HDL Kolesterol Düzeyi İçin: </p>
				<p class="indentmetin">35’den az        :   5 puan; </p>
				<p class="indentmetin">35-44             :   3 puan; </p>
				<p class="indentmetin">45-54             :   1 puan; </p>
				<p class="indentmetin">55’ten büyük   :   0 puan</p>
				<p class="indentmetin"> </p>
				<p class="indentmetin">7- Kanda Trigliserit Düzeyi İçin: </p>
				<p class="indentmetin">100’den az      :  0 puan; </p>
				<p class="indentmetin">100-199          :  1 Puan; </p>
				<p class="indentmetin">200’den fazla   :  2 puan</p>
				<p class="normal"> </p>
				<p class="indentmetin">8- Bel Çevreniz İçin: </p>
				<p class="indentmetin">Erkek: 94 cm ve altı: 0 puan. 95 cm ve üstü 1 puan. </p>
				<p class="indentmetin">Kadınlarda: 88 cm ve azı 0 puan; 89 cm ve üstü: 1 puan.</p>
				<p class="indentmetin"> </p>
				<p class="indentmetin">9- Çalışma Zamanı Dışında Haftada 4 Gün 30’ar Dakika Yürüyüş veya Eşdeğer Fiziksel Etkinlik: </p>
				<p class="indentmetin">Yapıyorsanız     : 0 Puan, </p>
				<p class="indentmetin">Yapmıyorsanız  : 1 puan</p>
				<p class="normal"><b class="calibre4">Değerlendirme:</b> Erkekler 23, kadınlar 27 veya daha yüksek puana sahipse, damar sertliğine bağlı kalp hastalığı riski yüksek. “Yani, önümüzdeki 10 yıl içinde kalp krizi geçirme veya kalpten ölme olasılığınız en az yüzde 20!”</p>
				<p class="normal">Puanı 18-22 arası olan erkekler ve 21-26 arası olan kadınlarda, 10 yıl içinde kalp krizi geçirme ya da kalpten ölme olasılığı yüzde 10-20 arası. </p>
				<p class="normal">Daha düşük puanlarda bu olasılıklar yüzde 10’dan az. Onat, bu puan için “iyi” diyor! Risk en aza inerse, günde 150 kişi ani kalp krizinden ölmeyecek! Bu sayı sadece 20-30 kişilere düşecek!</p>
				<p class="normal">Bilimi, bilimsel bilgiyi izleyiniz!</p>
				</body>
</html>