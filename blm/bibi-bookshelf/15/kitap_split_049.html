<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_49">Kelepçe Arkadaşım</h2>
				<p class="normal1">Alabildiğine bohem bir yaratık... </p>
				<p class="normal1">Caz delisi, alternatif müziğin sevgilisi... </p>
				<p class="normal1">Tam bir underground adam. </p>
				<p class="normal1">Serseri mi serseri sanki, ama bir </p>
				<p class="normal1">beyefendinin serserisi veya beyefendi </p>
				<p class="normal1">serseri.. ‘Beş dolarla çok iyi bir hayat  </p>
				<p class="normal1">nasıl yaşanır’ın felsefesini kurmaya çalışan..</p>
				<p class="normal">Birden şiddetli bir baş ağrısı ile birlikte bilgisayar ekranındaki yazılar gidip gelmeye başladı. Sol gözünde önemli bir görme kaybı yaşadı; öyle betimliyordu durumunu: “Sanki bir borunun içinden bakıyormuşum gibi, bir odağı görüyorum ama çevresi yok ortalıkta”... Tam 9 ay önceydi, bizlerden ayrılmadan önce. Gittikleri ilk göz doktoru “bir şeyin yok” diyecek ve bir göz damlası vererek evine gönderecekti. Ancak beyin görüntüleri ile ciddi bir muayene, hemen derhal ertesi gün ameliyat “emri”!</p>
				<p class="normal">Ayda diyor ki, “Ne olduğunu anlamaya, düşünmeye fırsat bile olmadı... O akşam bir Çin yemeği yedik, biraları içtik, güldük, şakalaştık ve ertesi gün 7 saat sürecek ameliyata gittik; her şey çok iyi geçti, ama tümör kötü huyluydu ve insana tanıdığı yaşam süresi de çok belirliydi...” </p>
				<p class="normal">Hepimizin ortak kanaati odur ki, nezaketi bu kadar içinde taşıyan, neredeyse sıfır hırslı bir başka insan bulmak zor olabilir. Hele kolunda, İngiltere’de dok ve tersane işçileriyle dayanışmasından bir anı olan ejderha dövmesi ve Beşiktaşlılığından gelen kartal dövmesi taşıyıp da, böylesine zarif bir insan bulmak mümkün değildir! Bir çoğumuz, ilk dövmeli insan olarak onu tanıdı.</p>
				<p class="normal">“Onu düşününce zarafet geliyor aklıma!” dedi Mine.</p>
				<p class="normal">Bu nedenle bir toplulukta söylenen bir sözün, gerçeğini dile getirmekten kaçınırdı, bir kimseyi utandırmaktan çekinirdi. </p>
				<p class="normal">İktidar hırsı içinde olmak..</p>
				<p class="normal">Kişisel çıkar ve ikbal peşinde koşmak...</p>
				<p class="normal">Hiç yanından geçmedi.</p>
				<p class="normal">Hayatında tek kişiyi yönetebileceği bir iş ve mevki sahibi hiç olmadı.</p>
				<p class="normal">O ve bilgisayarı, siberuzaydan gelen çeviriler ve siberuzaya gönderilen çeviriler... Eminiz ki, işverenleri, onun nerede yaşadığını hiç bilmediler. Teknoloji, bir özgürlüktü onun için ve birçoğumuz bilgi teknolojilerindeki en son yenilikleri hep onda gördük, ondan öğrendik..</p>
				<p class="normal">Alabildiğine bohem bir yaratık... Caz delisi, alternatif müziğin sevgilisi... </p>
				<p class="normal">Tam bir underground adam. </p>
				<p class="normal">Serseri mi serseri sanki, ama bir beyefendinin serserisi veya be-yefendi serseri..</p>
				<p class="normal">‘Beş dolarla çok iyi bir hayat nasıl yaşanır’ın felsefesini kurmaya çalışan..</p>
				<p class="normal">Fatmagül şöyle dedi: Tam bir entelektüel emekçi, dikili ağacı bile olmayan..</p>
				<p class="normal">Fakat muzip mi muzip... Şakacı mı şakacı... Yaramaz mı yaramaz bir çocuk...</p>
				<p class="normal">Onu tanımayan, ne muzipliğini ne de şakacılığını algılayabilirdi.</p>
				<p class="normal">Bilirdim, çoğumuzla arasında bir dizi ortak nokta vardır, fakat onda hepimizden ayrı özellikler vardı. </p>
				<p class="normal">Gülmeyen bir yüzünü hiç anımsamıyorum. Ne anlatırsa gülerek anlatan bir adam... Pek inanılır olmasa da, bu böyle... </p>
				<p class="normal">İnsanları yargılamaktansa, onların durumlarını ve düşüncelerini algılamaya çalışır ve onları olduğu gibi kabul ederdi... </p>
				<p class="normal">*   *   *</p>
				<p class="normal">1978’de Çin’e gönderildi. Pekin Radyosu Türkçe bölümünde çalışmak üzere. Ceren orada doğdu. 5 yıl sonra oradan pasaportsuz Londra’ya uçtu, İngiliz vatandaşı kızıyla beraber... İngiltere’de tarih okumuştu. Sonra, Özal affıyla Türkiye’ye geldi. Annesine bakmak için... ve burada kaldı.</p>
				<p class="normal">Babası Özbek’ti. Taşkentli Sabir Bey... 1900’lerin başında Türkistan’dan Berlin’e kimya okumaya gitmişti. Rusya’da devrim olunca geri dönemedi ve Türkiye’ye geldi. Şeker fabrikalarında kimya mühendisi olarak çalıştı. “Kuruluş”a mühendis olarak katkıda bulundu... Taşkent soyadını Kâzım Bey’e (Taşkent) kaptırınca, Türkistanlı soyadını aldı.</p>
				<p class="normal">Baba tarafı Türkistanlıysa, Anne tarafı da Midilliliydi. “Kırlangıç” ailesinden... Böyle bir ailenin çocuğu olarak, Taşkent yemekleri, mantısı ve pilavını çok iyi yapar ve zeytinyağını da çok iyi kullanırdı. Ama annemin Karadeniz yemeklerinin hayranıydı. “Pafuli halt etmişti.”</p>
				<p class="normal">Yüzünde hep güller açan dünya sevimlisinin öyküsü, işte böyle bir ailenin çocuğu olarak başladı.</p>
				<p class="normal">Devrimciliğinden hiç pişman olmadı. “Bugün bu kişiliğimizi, yaşadığımız birikimlerimize borçluyuz,” derdi. Ne kadar doğru! Ama eleştiri ve hatalar, ayrıydı..</p>
				<p class="normal2">Ahmet Tahir Türkistanlı!..</p>
				<p class="normal">1972’de İstanbul’dan Ankara’ya birbirimize bağlı gönderildiğimiz, Kelepçe Arkadaşım!</p>
				<p class="normal">Muzipliği ve şakacılığını, yılbaşında gösterebileceğine ilişkin yoğun bir şüphe vardı aramızda!</p>
				<p class="normal">Bu şüpheler doğru çıktı, yılbaşı gecesi bizimle kafayı buldu!</p>
				<p class="normal">Hayatı ve insanları severek, kimseyi kırmamak gibi inanılmaz bir başarıyı da göstererek, aramızdan çekti gitti..</p>
				<p class="normal">Yüzünde, kaynağını nereden aldığına bir türlü akıl sır erdiremediğim, o unutamayacağım gülücükle birlikte...</p>
				</body>
</html>