<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_24">Cinayeti Gördünüz mü?</h2>
				<p class="normal1">Cinayeti biliyorsunuz. Biraz anımsatalım: Patron Mustafa Hüseyin Kıvrık, sekreterliğini yapan Meryem Sak’ı, içindeki kötü ruhu çıkartmak için bir ay boyunca işkenceye yatırıyor.<sup class="calibre3"><a href="kitap_split_061.html#footnote-200-4" id="footnote-200-4-backlink" name="footnote-200-4-backlink">[4]</a></sup> Dehşet mi dehşet! Vajinasını, kemiğini kırıp dağlıyor, ayak ve el parmaklarını kırıyor... Gerisini anlatmayalım ama olayı didikleyelim... </p>
				<p class="ortayazi">A- İşkenceci Dinci Patron: </p>
				<p class="normal">1) Adam dinci. </p>
				<p class="normal">2) Üstelik milleti etrafına toplayıp vaazlar veriyor. </p>
				<p class="normal">3) “Tanrı adına” hareket ettiğine inanıyor. Dincilerin tipik ortak özelliği. Hizbullahçı örgütlerin de ülkemizde benzer olaylarını anımsayın. </p>
				<p class="normal">4) Adam, kadınları cadı olarak görüyor. Ortaçağ engizisyoncuları gibi, kadınların içinde şeytan olduğuna inanıyor. </p>
				<p class="normal">5) Erkeğin sapıklığı salt psikolojik değil, düşünce ve inanç düzeyinde aynı zamanda! </p>
				<p class="normal">6) Erkeğin sapıklığı kadın cinselliğine de odaklı. Dincilerin kadını, örtülecek bir nesne olarak görmesinin farklı ama oldukça gerçekçi bir tezahürü. </p>
				<p class="normal">7) Herkesi “kendi gibi” dinci yapmaya çalışanlarla kadının içindeki kötü ruhu çıkarmak için işkenceye yatıranlar arasında ilişki var mı yok mu? Yok, diyebilmek için, herkesin, inancı, Tanrıyla kendi arasında bir ilişki olarak görmesi ve herkesin bu ilişkisinin farklı olabileceğini kabul etmesi gerekir. Ama ülkemiz, her türden dincinin kendi inanışını dayatmaya çalıştığı bir toplum durumunda. </p>
				<p class="normal">Ana konu: Aklı inanışa terk veya teslim mi ediyorsun, veya inanışını özgür aklın ve eleştirel düşüncenle denetliyor musun...</p>
				<p class="normal">Sorular: Mustafa Kıvrık tipinin sayısal oranı nedir? Bunlar hangi kitlesel iletişimin ve desteğin ürünü? Neden kadınlardan böyle bir düşünce sapığı çıkmıyor da dinci erkeklerden çıkıyor? </p>
				<p class="ortayazi">B- Kızın Anne ve Kardeşi! </p>
				<p class="normal">Gülden Aydın, Hürriyet’te olayın ayrıntısını yazıyor. Anne ve üniversiteye giden bir erkek kardeş, sapık patronun Meryem hakkında kendilerine anlattığı masallara inanıyorlar. Anne itiraz edecek oluyor, ama tokadı yiyince kızına yapılanlara hatta yardımcı oluyor!</p>
				<p class="normal">Üniversiteli erkek kardeş de “o..puymuş” diyor ve kız kardeşinin uğradığı gaddarlığı ve vahşeti hoş görüyor! Erkek kardeş üniversiteli, ama gerçeği öğrenmek ve aramak gibi bir niyeti veya tutumu yok. Üniversitelilerimizin yüzde kaçında böyle bir bakış var? Yüzde 30? Yüzde 50? Yüzde 70?</p>
				<p class="normal">Öğreniyoruz ki, adam ailenin kısmen hamisi! Yani işin içinde maddi destek de var. Aile bu maddi desteğe kızlarını kurban etmeyi seçiyor... Dehşet verici bir durum mu? Yoksa sosyolojik bir durum mu? Dehşet verici sosyolojik bir durum! Sosyolojik, yani kız ailesinin bu tutumu ve düşünce tarzı tekil değil, yaygın! Nitekim, bir komşu kadın olaya şahit oluyor ama susuyor! Bir suç ortaklığı! Belki de, kendi kızının başına gelse, aynı davranışı gösterecek!</p>
				<p class="normal2">Tekil Olaydan Bazı Çıkarımlar</p>
				<p class="normal">1) İnsanın çıkarlara (başlıcası ekonomik) bağımlı bir biyolojik yapısı var; bu yapı, varlığının en zayıf yeri. </p>
				<p class="normal">2) İnsanın düşünce tarzı veya varlığı, ekonomik çıkarlara olan bağımlılıkla örtüşmüşse, günümüz uygarlığına ait insanını tarif etmemize yarayacak her şeyi bir kenara bırakmak gerekir.</p>
				<p class="normal">3) AKP ve dincilerin kitlesel politikaları, “kültürel ve özgür insanı” yok etmek. İnsanları, bireysel yardımlara köle bırakan politikalar izliyorlar. Yiyecek, para, eğitim, barınma yardımları, insanları minnet duygusundan yakalama ve onu yaşam boyu kulu kölesi yapma!.. Devletin sosyal şemsiyesini aradan çıkartıp, yerine, partinin, parasal güçlü kişilerin, cemaatlerin, tarikatların şemsiyesini açıyorlar. Böylece insanın onuruyla yaşayacağı ortamı yok ediyorlar. Yurttaş tam bir fesat çemberi içine hapsedilmek isteniyor!</p>
				<p class="normal">4) İnsan, genellikle ve çoğunlukla, dünyanın en uyumlu yaratıklarından biridir. Düşüncesi ve bedeni, ortama uyum sağlayabilen bir canlı. Biyolojik varlığını, çıkarını, maddi ve manevi yönünü en iyi sürdürebileceği koşullara hızlı uyum sağlar. Pratiktir. Henüz –ekonomik, tarihsel ve toplumsal– özgür yurttaşlar topluluğu olamamış Türkiye’den, yüz binlerce işkenceci, yüz binlerce tetikçi, fedai, milyonlarca sürü yaratabilirsiniz, çıkartabilirsiniz!</p>
				<p class="normal">Türkiye’de “toplum mühendisliği” bütünüyle işler! Bizim liberal aydınlar dinciliği toplum mühendisliği olarak görmez; ama Cumhuriyetin kuruluş ilkelerine bağlılığı ise görür! Bu tutum, ülkemizin bilimsel düşünceye uzak, kültürel yoksulluğunun bir sonucudur!</p>
				<p class="normal">Temel sorunlardan önde geleni: Toplum, sistem, ne tür insan üretecektir? Kıvrık ve yüz binlerce benzeri gibi bir “insan altı türü” mü? Yoksa, aklını her şeyin üzerinde tutan, eleştirel düşünen, birikimi arkasında taşıyan, ayakları yere basan, başını dik tutan, düşünce onuruna sahip çağın insanını mı? Burada “tarafsızlık” olabilir mi?</p>
				<p class="normal">Toplumların kısa süreli de olsa yollarından saptırılması mümkündür! Türkiye şimdi bunun denemesini yaşıyor!</p>
				</body>
</html>