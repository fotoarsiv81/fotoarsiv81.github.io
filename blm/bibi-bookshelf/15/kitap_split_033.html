<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_34">Kaç Bilim Var? <br class="chapter"/>
				Bir “Anayasa Fiziği” Denemesi!</h2>
				<p class="normal1">Köker, Altan Öymen’e diyor ki: “Ooooo bayım, sen 19. yüzyılın bilim dünyasında yaşıyorsun hâlâ! Bilimin tekliği inancı büyük ölçüde çürütülmüştür.” “Yeni Bilim”ciler, bütün kavramların içini ve içeriğini boşaltıyor... Örneğin siz de onlar da bilim diyorsunuz... Ama anlıyorsunuz ki, onların bilim kavramı farklı. Henüz yazılmamış ve sadece kendilerinin bildiği bir temel kavramlar sözlüğünden alıntı yapıyorlar! </p>
				<p class="normal">Yerküremiz, Güneş Sistemi ve bilinen Evren’in genel fizik yasalarına tabidir. Bir de, yerküremize özgü koşullardan ileri gelen “yasalara, kurallar” var. Bu özel koşullar içinde bir hayat oluşmuş burada. Biz dünyanın bu özel koşulları çerçevesinde varlığımızı sürdürüyoruz. Ay’da, Mars’ta ise oradaki koşullara uygun yaşayabiliriz... </p>
				<p class="normal">Evrensel fizik yasaları her yerde geçerli mi? Olmayabilir! Kozmolojide, evrenin oluşumu üzerine ileri sürülen varsayım ve kuramlardan bazıları “paralel evren”lerin varlığını ileri sürer. Yani milyarlarca yıldız, galaksi vb’den oluşan bizim evrenimizden başka, yan yana yüzlerce-binlerce “komşu evren”le birlikte yaşıyoruz! Kuramsal olarak ileri sürülen paralel evrenler savı, astro-fizikçiler arasında hararetli tartışma konusudur! Biz üç boyutlu dünya ve evrende yaşadığımızı varsayarken, Einstein ise örneğin Zaman’ı dördüncü boyut olarak öne sürdü, bugün pek çok kuramsal fizikçi, bu boyutları beşe, altıya, on bire kadar çıkartıyorlar.</p>
				<p class="normal">Yani, varsayılan paralel evrenlerde başka fizik kuralları geçerli olabilir. </p>
				<p class="normal">*   *   *</p>
				<p class="normal">Biz, bilinen evrende yaşıyoruz. İnsanlık 400-500 yıldır evrenimizin kural ve yasalarını belirlemektedir. Dolayısıyla, gerçek olan bizim kozmostaki fizik kurallarını biliyoruz. Astro-biyoloji de, kozmosta biyolojik yaşamın kurallarını anlamaya çalışır. Örneğin Mars’ta, Ay’da yaşayabilir miyiz?</p>
				<p class="normal">Bilim, bu koşulları da araştırdı, oraların fiziki yasalarını gördü ve 2009’da 40. yılını kutladığımız Ay’a ilk ayak basmamız da bu sayede gerçekleşti. Güneş Sistemi içinde araştırma cihazlarını dolaştırıyoruz, gezegenler arasındaki çekim kuvvetlerini biliyoruz, bu sayede uydular bir gezegenin çekim alanından ne zaman kurtulup diğer gezegenin çekim alanına girer biliyoruz. Bu sayede, insan yapımı çeşitli uydular, Güneş Sistemi içinde cirit atıyor! Bu kadar fizik yeter. </p>
				<p class="normal2">Kaç Tane Bilim Var? </p>
				<p class="normal">Bilim, bütün bu “fiziki” koşulları araştırır! Genel ve özel yasa ve kuralları ortaya koyar. Biyoloji, kimya ve bütün diğer bilimler de kendi alanlarındaki koşulları anlama çabasındadır. Bilim farklı yöntemlerle, olguların doğruluğunu ortaya koymaya çalışır. Bu anlamda bilim tektir. Ama gerçeğe ulaşmak için farklı yöntemler uygulayabilir. </p>
				<p class="normal">Şimdi ise bazı “akademisyenler” “çok sayıda bilim” olduğu görüşünü savunmaya başladı! Çok sayıda ve farklı bilim var demek, aslında, içinde yaşadığımız yerküre ve evrende farklı fizik, kimya, biyoloji sistemleri/yasaları olduğunu ileri sürmek anlamına gelir. Yani, yazının ilk paragrafında dile getirdiğimiz astrofizikçilerin “paralel dünya”larında varsayılan farklı fizik yasaları gibi...</p>
				<p class="normal">Zor bir durum! Hem tek, yani bu dünyada yaşayacaksınız, hem de farklı dünyalarda yaşıyormuş gibi çoklu bilimlerin varlığından söz edeceksiniz! Bu nasıl olabilir?</p>
				<p class="normal">Eğer bilimin nesnel olayları anlaması eyleminden bahsediyorsak bu mümkün değil. Ama bilimden değil de inançlardan, felsefi ve dinsel düşüncelerden bahsediyorsak, bu mümkündür! Bir insan elbette “başka bir dünyanın” varlığına inanabilir. Nitekim tek tanrılı dinler cennet-cehennem ikilemiyle “öbür dünya”nın varlığını sunarlar. Milyarlarca insan, öbür dünyada yaşamını sürdüreceğine inanır. Buna hazırlanır. Ancak bilimden söz ederken “tek bilim yoktur, farklı sayıda bilim vardır” derseniz, bildiğimiz bu dünyada, bilinmedik başka doğa yasalarının da geçerli olduğunu ileri sürmüş oluyorsunuz! </p>
				<p class="normal2">Oooo Bayım Siz Nerede Yaşıyorsunuz?</p>
				<p class="normal">Kimler bu düşüncede? Söyleyelim: AKP ve Fethullahçıların çevresinde kümelenen, o çevrede ün, unvan, maddi ve manevi yükseliş yaşayan “akademik” çevreden bazıları.</p>
				<p class="normal">Örneğin Prof. Dr. Levent Köker! O kim? Gazi Üniversitesi öğretim üyesi, aynı zamanda Fethullahçı Zaman gazetesi yazarı.<sup class="calibre3"><a href="kitap_split_065.html#footnote-200-8" id="footnote-200-8-backlink" name="footnote-200-8-backlink">[8]</a></sup> AKP ısmarlaması anayasa taslağı hazırlayıcılarından biri (Erol Özbudun vd)! Köker, Altan Öymen’e yanıt verirken pek çok bilimlerin varlığından bahsediyor! Bakın şimdi:</p>
				<p class="normal">Altan Öymen, bu takımın hazırladığı anayasa taslağında 24. maddedeki din ve inanç hürriyeti ile ilgili düzenlemeyi eleştiriyor. Bu kötü ünlü madde, ana babaya, kendi felsefi ve dini inançlarına göre çocuğunun eğitilmesini devletten isteme hakkı tanıyor! Düşünebiliyor musunuz, eğitimin birliği zaten bölünmüş durumda, şimdi bu ukala takım, her inanışa göre, tamamen parçalanmış bir eğitim sistemini gündeme getiriyor... Ki, Türkiye’nin dini inançlara göre parçalanması daha kolaylaşsın! Farklı inançlarda eğitim aldıkları için insanlar birbiriyle ilişki kuramasın, ülkede ortak bir dili konuşamasın; gökyüzü, bilim, hukuk, tarih üzerinde hiçbir ortak yanı bulunmayan insan kümeleri ve gruplar oluşsun... Sonra bunlar birbirilerinin gözünü oysun, bulduğu yerde birbirlerini tepeleyip dursunlar! </p>
				<p class="normal">Öymen bu maddenin, aynı taslağın 45. maddesinde dile getirilen “çağdaş, demokratik, laik bilim ve eğitim” esasları ile çeliştiğini dile getiriyordu.</p>
				<p class="normal">Köker de, Öymen’e diyor ki, ooooo bayım, sen 19. yüzyılın bilim dünyasında yaşıyorsun hâlâ! “Bilimin tekliği inancı, temel kabulleri bakımından büyük ölçüde çürütülmüş ve terk edilmiş bulunan 19. yy hatta erken 20.yy pozitivizminin yerini çoktan almıştır.” </p>
				<p class="normal">Ne utanmazlık! Taslakçı kişi, anayasa maddesine “bilim” yazıyor, ama diyor ki, o bilim kavramının içeriği senin bildiğinden değil. Senin bilim anlayışın öldü! Yaşasın bizim bilim kavramımız! Biz bilim derken, herkesin farklı bilimleri olabileceğini varsayıyoruz...</p>
				<p class="normal">Bilimin tarifini ansiklopedilerden açın okuyun. Ama bunların tarifleri henüz hiçbir ansiklopedide yok! O zaman, anayasa taslağına yazdıkları “laik”, “çağdaş”, “demokratik” kavramlarının da içe-riği bizim bildiklerimizden farklı! Peki hangi ortak dili konuşacağız? Her iktidar, yasa ve anayasalarda yazılan kavramları, maddeleri, kendi inançları, ideolojileri, görüşleri, çıkarları doğrultusunda tarif edecekse! </p>
				<p class="normal2">Bilimi ve Uygarlık Kavramlarını Yıkma Girişimi</p>
				<p class="normal">Diyecekler ki “ooo bayım, senin ‘demokrasi’ kavramından anladığın, yasadakiyle uyuşmuyor. Çok sayıda demokrasi kavramı var... Biz bunlar arasından ‘şu demokrasiyi’ seçiyoruz ve anlatmak istiyoruz...”</p>
				<p class="normal">Bu yandaş “akademik” şüreka, ülkemizde nesneselliği yok ediyor. Bütün kavramların içeriğini boşaltıyor, karşılıkları olmayan kavramlar üretiyorlar! </p>
				<p class="normal">Diyor ki, “dini ve felsefi inanç alanları, tek bir bilimsel görüşün hâkimiyeti alanına alınamayacak kadar çok boyutlu”dur; bunlar “çoğulculuk ilkesine göre ve hür bir zeminde gelişmelidir. Çağdaş bilim, eğitim, eğitim, demokrasi ve laiklik esasları da zaten bunu gerektirir. Bunlara itiraz yoksa, 24. maddedeki hürriyetçi düzenleme ile 45. maddeler arasında çelişki yok, tam bir uyum vardır!”</p>
				<p class="normal">Demek ki, ne kadar farklı dini ve felsefi anlayış ve bu anlayışlardan dünyaya bakış ve dünya yorumu varsa, o kadar da çok çeşitli bilim var! </p>
				<p class="normal">Bu yeni türdeki zihniyeti anlatan ilginç bir örnek yazı ile karşı karşıyayız! Anlıyoruz ki, artık toplumdaki dini ve felsefi inançlar da birer “bilim” dalı (!) olarak, bilime eşit olarak yer alıyor kitaplarında! Dolayısıyla “bilim çeşitlenmiş”, “tekliğini kaybetmiş”tir. Artık dinci bilim, Fetocu bilim, AKP bilimi... var. Tabii ki “Kökerci Bilim” de! Postmodern anlayışın ürettiği bilim düşmanlığı ve toplumsal model, artık her kişi ve cemaatin kendi gerçeği olduğu fikrini ileri sürüyor.</p>
				<p class="normal">*   *   *</p>
				<p class="normal">Köker, bilimin, esas olarak, doğa, evren ve toplum yasalarının ana mekanizmalarını anlama, kavrama, bu çerçevede metodolojik olarak doğru bilgiye ulaşma, “hakikati keşfetme” macerası olduğunu inkâr ediyor! Bu keşif öyküsünde farklı yöntemler, düşünceler olabilir, ama ulaşılmak istenilen bilgi, bu dünya üzerindeki varlığın, varoluşun, nesnel bilgisidir! Hakikatin bilgisi’dir!</p>
				<p class="normal">Felsefi ve dini inançların alanları ise doğrudan bilimin konusu değildir, bunlar “bilimselleşebildikleri” ölçüde bilimin alanına girebilirler. Köker’in bunları bilim olarak nitelendirmesi, çok çeşitli bilimlerin olduğunu ileri sürmesi, son yıllarda bilimin çerçevesi içine sokulmaya çalışılan, yaratılışçılık, zeki tasarım vb gibi, Fethullahçı, Evangelist, dinsel motifli saldırılarının bir parçasıdır. Bu gruplar, dinsel inançlarıyla “farklı bilim” sistemleri oluşturmanın ve gerçek bilimsel düşünceyi yıkmanın peşindeler.</p>
				<p class="normal">Köker, sözde pozitivizme saldırarak, esas olarak bilime saldırıyor. Köker’ler, hangi “paralel dünyanın” yasalarına tabi?!</p>
				</body>
</html>