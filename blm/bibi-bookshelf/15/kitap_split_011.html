<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_13">Eğitimde Reform: <br class="chapter"/>
				‘Kurbağa’nın Sindirimi Tu Kaka...</h2>
				<p class="normal1">Okullarımızda eğitim-öğretimin “saçmalığı”na, basınımızda gösterilen en tipik, belki de tek örnek kurbağanın sindirimidir. Kurbağanın sindirimi, “ezbere” eğitim tartışmasının çarmıhına gerilir, “işte boş ve gereksiz bilgiler” diye yazılır çizilir! Nihayet, eğitimin temel meselesi çözüldü; kurbağanın sindirimini artık öğrenmeyeceğiz! </p>
				<p class="normal">Havuz problemi de kaldırılacak dendi ya! Hani musluktan havuza akan suyla boşalan suyun debilerinin veya miktarlarının farklı olması nedeniyle, havuzun kaç saatte boşalabileceğini veya dolabileceğini soran problem... Nihayet öğrendik ki Missisippi nehrinin boyu posu da sorulmayacak! Herhalde Nil’in timsahları, Alaska’nın bizi ilgilendirmeyen Eskimoları, kutup keşifleri, belki Himalaya’nın yüksekliği falan da... Böylece öğrenim sorununu “ezberden” kurtarıyoruz!</p>
				<p class="normal">Eğitim bakanlığında reform adı altında her yıl onlarca değişiklik üzerinde durulur, bunların bir kısmı yürürlüğe konur, ama eğitimin kalitesinin düşmesi önlenemez! Ezberci eğitim tam gaz gider ve öğrenci testleri çözebilmek için dershanelere taşınır!</p>
				<p class="normal">AKP’li Milli Eğitim Bakanlığı’nın “suçlu” diye gösterdiği kurbağa sindirimi hem önemli, hem laf-ı güzaf! Bu arada yapılan ise eğitimin durmadan bilimsel alandan kaydırılması. “Kuantum”ik eğitime geçileceği üzerine yapılan tartışmalar da bunun bir başka örneğiydi!</p>
				<p class="normal">Bizim eğitimimiz meğerse Newton(ik)miş, ve bu bizim en büyük belamızmış! Ezber oradan geliyormuş, bütün yanlış ve gereksiz bilgiler de! Bu nedenle Newton anlayışını eğitim sistemimizden sepetleyip, kuantum anlayışına geçmekle sorunumuzu çözmeye kalkıştık... Böylece “katı beyinler” değil, her şeyden şüphe eden, eleştirel beyinler üretilecek okullarda!</p>
				<p class="normal2">Newton ve Kuantum</p>
				<p class="normal">Öğreniyoruz ki, çekim yasalarını vb keşfederek bilimde yeni bir dönemi başlatan İngiliz bilim adamı Isaac Newton, meğer eğitimde doğrusal veya düz mantığın temsilcisiymiş... Bu mantığa göre, “Yaya, yeşil ışık yanınca, yolun kendisine ait olduğunu sanır ve karşıya geçer”miş!.. Sağına soluna bakmayı hiç akıl etmezmiş! Isaac Newton umarım bunu duymamıştır, yoksa mezarında döner durur!</p>
				<p class="normal">Halbuki “kuantum mantık” bay yayaya dermiş ki: “Dur, yeşil yandı ama o yeşil olmayabilir, veya arabalar kendilerine kırmızı yandığının farkında olmayabilir veya onu kırmızı kabul etmeyebilir veya buna uymayabilir, sen dikkat etmezsen ezilirsin. O nedenle arabaların durduğunu gör ve öyle geç!..”</p>
				<p class="normal">Bu defa da kuantum mekaniği teorisini geliştiren büyük bilimcilerin mezarlarında döndüklerini görür gibiyim! </p>
				<p class="normal">Doğada kütle çekimi ve maddenin davranışıyla ilgili büyük problemleri çözen Newton Mekaniği ile Kuantum Mekaniği kuramlarının, bütün kavramsal ve bilimsel içeriklerinden kopartılarak, öğretim ve eğitimde bir yöntem sorunu derekesine indirgenmesi ve kendileriyle ilgisiz eğitimde büyük reform olarak sunulması, ayıptır!</p>
				<p class="normal2">Gerçek Olan Hiçbir Şey Yoktur</p>
				<p class="normal">Bilimin yerine bir sahte bilim geçirilmeye çalışılıyor. Bu düşünce, öğrenimden bilimsel düşüncenin dışlanmasını, çocuklarımızın veya gençlerimizin bilimle ilişkili ne varsa hepsinden şüphe etmesini öngörüyor. Eğitim sistemimiz şimdi de rölativizmin çukuruna gömülmek isteniyor: “Kuantum Mekaniği” maddeyi oluşturan parçacıkların davranışlarını betimler. Bu kurama göre, atomik parçacıkların davranışları belirsizlik taşır!</p>
				<p class="normal">Şimdi “reformcular”, kuantum mekaniğinin belirsizlik ilkesini gündeme getirerek, her şeyin aslında “rölativist”, yani göreceli, geçici, belirsiz, değişken olduğu düşüncesini eğitime taşımak istemekte. Bu tavır, hiçbir doğrunun olmadığı ve her şeyden şüphe edilmesi gerektiği düşüncesini içinde taşır.</p>
				<p class="normal">Şüphesiz ki bilimin bakışı eleştireldir. Bilim şüphecidir, kendi bulgularına bile “acaba” gözüyle bakar ve doğruluklarını durmadan test eder. Ama bu demek değildir ki, doğru olan bir şey yoktur ve her şey görecelidir. Eğer her şey göreceli ise bilimsel bulgu, olgu diye de bir şey kalmaz. Bilim, yanlışlığı gösterilinceye kadar, test edilmiş kuramları, bilgileri doğru olarak kabul eder! </p>
				<p class="normal">Trafik ışıkları meselesine gelince! Şüphesiz yeşil ışık yansa bile, hepimiz “insanın alt türünden” birinin gaza basıp geçebileceğini biliriz, hayat bize bunu öğretmiştir, yeşil ışığa rağmen sağa sola bakar öyle geçeriz! Yeşil ışık bir mutlaklık ifade etmez; bu örnekten yola çıkarak, çocukların düşüncelerine Newton mekaniğinin yanlış olduğu gibi bir kavram sokmanın mantığı nedir? Newton büyük cisimlerin hareket yasalarını doğru olarak bulmuştur. Ama kuantum fiziği maddenin en küçük parçacıklarının davranışlarının, Newton yasalarıyla açıklanamayacağını görmüştür. Newton’un maddeleri belirli ve düzenli hareket ederken, kuantum fiziğinin maddeleri belirsizlik taşımaktadır. Bu iki kuram, birbirlerini tamamlar, birbirlerinin yerine geçmezler!</p>
				<p class="normal">Ancak, kuantum fiziğindeki belirsizlik özelliğini, insan davranışlarına, insan ve insan topluluk ilişkilerine uygulamanın anlamı yoktur. Zaten bu mümkün de değildir! İnsan, maddenin en küçük zerresinin davranışını göstermez! Biri makro diğeri mikro düzeyde davranır!</p>
				<p class="normal">Newton fiziğinin “doğrusal” karakteri sadece bir simgedir! Kuantum fiziği ve daha sonra geliştirilen kaos ve karmaşık-kompleks-akışkanlar fizikleri, büyük sistemlerin karmaşık niteliğini göstermişlerdir. Örneğin atmosferde bir kelebeğin kanat çırpışı gibi minik bir girdinin, sistemin çıktılarında büyük değişiklikler yapabileceğini söyler; kelebeğin kanat çırpışı dünyanın başka bir bölgesinde fırtınalara yol açabilir. Ancak bu simgeseldir; bize, olaylara salt neden-sonuç ilişkisi içinde bakmanın yetersiz olduğunu, olaylara çok yönlü bakmamız gerektiğini, gerçeği ancak bu çok yönlü bakışla görebileceğimizi anlatır. Ancak bu bakışın doğrudan kuantum mekaniğiyle ilgisi yoktur, bilimin eleştirel bakışıdır bu!</p>
				<p class="normal2">Dünyaca Pompalanıyor</p>
				<p class="normal">Yetkililer öğrencilere “çok yönlü bakış” kazandırmak istiyorlarsa, bu ancak alkışlanabilir. Hepsini teşvik ederiz, kutlarız. Ama acaba milli eğitimin böyle bir sorunu olmuş mudur? Milli eğitim, tam tersine, tek bakışı dayatmak için özel olarak örgütlenmiş bir bakanlıktır! Bilimi dışlamaya çalışmakta, bütün bilimlerin ekseninde ve belkemiğinde duran Evrim Kuramı’nı reddetmekte, yerine yaratılış teorisini eşdeğerde bilgi diye okutmaktadır!</p>
				<p class="normal">Rölativizme gelince... “Gerçek yoktur, her şey görecelidir” bakışı postmodern bir akımdır. Postmodernciler, dinciler ve yaratılışçılığa inananlar, öteden beri bilimi vurmak için, dünyada rölativizmi, belirsizlik düşüncesini ve buna uygun hayat tarzını pompalıyorlar! </p>
				<p class="normal">Kurbağanın sindirimini unutmadık... Şimdi onu yazacağız.</p>
				</body>
</html>