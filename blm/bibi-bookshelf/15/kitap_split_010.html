<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_12">Normal Zekâlara Yatırım ve<br class="chapter"/>	Toplam Zeki Davranışı Geliştirmek</h2>
				<p class="normal1">Nüfusun çoğunluğunu oluşturan normal zekâ düzeyindeki insanların yeteneklerini son derece artıran eğitim politikalarına öncelik vermek gerekir. Her kademede zeki davranışı artırmanın başka yolu mu yok? Zeki davranışı bir doğal toplumsal refleks haline getirmekten başka çaremiz mi var?</p>
				<p class="normal">Ülkemizde arada sırada dâhi çocuk haberleri gazetelere yansır. 2.5 yaşında okumayı ve yazmayı, 3 yaşında bilgisayar kullanmayı ve ilkokul 1. sınıf kitaplarını okumayı; toplama, çıkartma, çarpma, bölmeyi öğrenmiş, üstelik İngilizceye ve flüt çalmaya merak sarmış çocuk haberleri arada sırada boy gösterir.</p>
				<p class="indentmetin">Bir arkadaşımın çocuğu, daha 3-5 yaşlarındayken 3 haneli sayıların çarpımlarını yapıyordu. Atlas elinde, dünyada bilmediği ülke, kent, deniz, dağ, tepe, nehir yoktu. İlkokulda büyük sorunlar yaşadı. Her şeyi biliyordu, derste okutulanlar ona aptalca görünüyordu! Öğretmenin sorularına yanıt da vermiyordu. Öğretmenlerine ve okula göre asosyal, tembel, belki de “yarı-zekâlı” biriydi. Ancak, örneğin bazı yazılı anlatımları, öğretmenlerini şaşırtacak derecede mükemmeldi.</p>
				<p class="normal">“Bu dünyalı” olmayan bir kişilik, bir dizi “normal” insan arasında, tamamen ayrıksı bir tip. Zaten dâhilerin ortak yönleri bu değil miydi? Bir normal insanın, embesiller arasındaki durumunu, çektiği azabı düşünün! Aynen öyle. Sonra yabancı dilde öğrenim yapan okulda da benzer sorunları daha üst düzeyde yaşadı. Okul müfredatı kendisini zerre kadar ilgilendirmiyordu. Kendi eğilimlerinin ve yeteneklerinin doğrultusunda hareket etti. </p>
				<p class="normal">Hem çevresi hem eğitim-öğrenim kurumları hem de üstelik aileler üstün zekâlılara göre “organize” olmadığı için, bu insanların kaderi hep dışlanmak, kendisi için mükemmel ortama bir türlü sahip olamamaktır. Aileleri de onları ne yazık ki “sosyalleştirmek” ve “düzenlileştirmek” için çırpınır durur. Aslında onlar, kendilerine özgü yalnız dünyalarında çok daha mükemmel işler yapacaklar ve mutlu olacaklardır...</p>
				<p class="normal2">Zekânın Üzerini Örtmeyelim</p>
				<p class="normal">Önceleri, “dehanın üstünü örtemezsiniz” diye düşünürdüm. Bir dâhi, doğmuşsa eğer, gizli-saklı kalamaz. Şu veya bu şekilde ortaya çıkar. İster Hakkâri’nin mezrasında doğsun, isterse Istranca dağlarının tepelerinde... Bu düşünce, saf ve bâkirdi. Gerçeklerden kopuktu... Dâhi’nin kendini şu veya bu şekilde ama mutlaka belli edeceği inancına dayanıyordu. Ama durum hiç öyle değil. Belki de tam tersidir doğru olan: </p>
				<p class="normal">Birincisi, dâhi, biraz keşfedilmeyi bekler. Elinden tutulmayı. Uygun ortamı, uygun koşulları ister. Hatta, kendini dâhi olarak göstermekte de beceriksizdir. İkincisi, özellikle ülkemiz, dehaları “düzleştiren” bir ülke. Beyinleri küçüklükten itibaren geliştiren değil “dumura” uğratan bir sistem iş başında. Dâhi beyin dumura uğratılabilir mi, demeyin. Onların kendi köşelerinde ve yazgıları içinde yok olup gitmesi de başlı başına bir köreltmedir. </p>
				<p class="normal">Aptal düzen veya sistem, bireyler bazında kendisini mi klonluyor? Aptal bir sistem, mümkün olduğunca kendi düzeyini aşmayacak, kendine benzer bireyler mi yetiştiriyor? </p>
				<p class="normal">Hele hele, zekâ üzerindeki araştırmalar, “normal insanların bile gizli kalmış olağanüstü bir yeteneği olabilir” derken...</p>
				<p class="normal">*   *   *</p>
				<p class="normal">Üstün zekâlı bireylerinin yeşereceği ortamları olmalı ülkenin. Dâhi düzeyinde insanlar genetik olarak dünyaya çok sık gelmiyor. “Dünya Zekâ Piramidi”nin en üstteki sakinleri onlar. Dâhilik özellikleri daha çok doğuştan geliyor. Genetik kökenli. Onlara aslında, nüfus içindeki azınlık yerlerine bakarak, bir tür genetik mutasyona uğramış veya genetik özürlü insanlar da diyebiliriz! Beyinlerinin nöron bileşenleri arasında çok özel ve özgün bağlantılar olan insanlar. </p>
				<p class="normal2">Normal İnsanlara Yatırım</p>
				<p class="normal">Ama, toplumu bütün kademelerde dâhiler değil, normal ve ortalama zekâlı –bazen çok düşük de çıksalar– insanlar yönetiyor. Çok iyi eğitim ve ortamlar sağlayarak, normal bireylerin yeteneklerini son derece artırabilirsiniz (üstün zekâlı düzeyine yükseltemezseniz bile). İnsan ki her şeyin başında ve temelinde. Üretici, yaratıcı, örgütleyici, yönetici, sürükleyici... Kurumlara, örgütlere, yaratıcılıklara can veren, insanlarının iyi nitelikleri, yaratıcılık düzeyleri ve üretici kapasiteleridir.</p>
				<p class="normal">Toplumun birinci zenginliği, iyi yetişmiş ve eğitilmiş özgür beyinli insanlardır... Bu nedenle de, nüfusun çoğunluğunu oluşturan normal zekâ düzeyindeki insanların yeteneklerini son derece artıran çok yönlü, yaygın ve hayat boyu sürecek eğitim politikalarına öncelik vermek gerekir. Her kademede zeki davranışı artırmanın başka yolu mu var? </p>
				<p class="normal">Bireylerinin zeki davranışlarını yeterince geliştirememiş toplumların hali haraptır. Zeki davranışı doğal bir refleks haline getirmekten başka çaremiz mi var?</p>
				</body>
</html>