<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_28">Kitlesel Mutluluk veya Mutluluğun Parasal Değeri</h2>
				<p class="normal1">Mutluluk için parasal bir ölçüm çizelgesi olabilir mi? “Mutlu musun?” En sık duyduğumuz söz oldu. Kitleselleşti, merhaba der gibi. Günümüzde mutluluğun kitlesel anlamı öne çıktı. Çünkü dünyayı mutsuz insan yığınları dolduruyor... Böyle olunca mutluluk sorununa “toptan çözüm” arayışları ön plana geldi... Mutluluk, evrimsel bir olgu... Temel ihtiyaçlarınızı karşılayınca mutlu oluyorsunuz. Peki, kültürümüz bunun üzerine hangi mutlulukları inşa etti?</p>
				<p class="normal">Evrim biyologları, aslında mutluluğun evrimsel olarak doğuştan varolduğunu belirtiyor. Onlara göre mutluluk evrimsel sürecin veya gelişmenin olmazsa olmaz koşullarından biri... Sinir sistemimiz, kimyasallar, hormonlar salgılıyor, biz de “yiyecek ve cinsellik peşinde koşuyoruz”. </p>
				<p class="normal">Bu açıdan bakıldığında mutluluk, en temel biyolojik gereksinimlerimizin karşılanması oluyor... Yani yemek yiyerek mide ve bağırsaklarımızı, çiftleşerek de yumurtalık ve erbezlerimizi çalıştırmak, mutluluğun iki temel unsuru. </p>
				<p class="normal">Genlerimizin esiriyiz... Genlerimiz, kendilerini bir sonraki nesle aktarabilmek için, insanı, hoş nörokimyasal maddelerle yönlendiriyorlar ve bize “ne yapmamız gerektiğini” dikte ediyorlar... Evrimsel temelinde bu olmakla beraber, yemek ve çiftleşmek, mutlu olabilmek için yeterli değil... Çünkü hayat, “bu ikili”nin arasında çok geniş bir alana sahip... Sosyal ve toplumsal olarak baktığımızda olaya, mutluluk belki de bu ikilinin dışındaki zaman ve koşullarda en büyük anlamını kazanıyor..</p>
				<p class="normal">Mutlu musunuz, diye sorulduğunda, kastedilen, bu “gri” alanlardaki mutluluklar... Genlerimiz, yemek ve çiftleşmeyi garanti altına alarak, kendi amaçlarına ulaşıyor... Diğer zaman ve alanlardaki “mutluluk” sorunlarını da, çözmemiz için bize bırakıyorlar... İşte sorun o andan itibaren başlıyor... Çocuklar, eşimiz ve işimizde başarılar, bütünsel olumlu duygularla yaşamak isteği..</p>
				<p class="normal">Evrim biyologları, genlerimizin, geride kalan alanlarla ilgili mutluluk durumlarıyla da “ilgilendiği” görüşünde. Çünkü toplumsal, sosyal, ailesel ve kişisel genel mutlulukların, genleri ve doğal ayıklanma mekanizmalarını olumlu etkilediğine işaret ediyorlar.</p>
				<p class="normal">Fakat mutluluğun “temel karakteri”, sürekli olmaması. Hiçbir konuda mutluluk duygusu kalıcı değil, daha çok geçici karakterde... </p>
				<p class="normal">Bu özellik, insanı sürekli mutluluk arayışlarına itiyor. Kapitalizm bir yandan insanı yalnızlaştırırken, bir dizi “sosyal etkinlik” önerileriyle, yalnız insan kitlelerini de kitlesel mutluluk üreten mekanizmaların içine sokuyor... Dev büyük sahnelerde artık mutluluğun ticareti var!</p>
				<p class="normal2">Mutluluğun Ekonomisi</p>
				<p class="normal">Uzun süredir biliniyor ki, para her şeyin karşılığı değil ve her şey parayla satın alınamaz. Einstein ne demişti? Yaklaşık şöyle: Paranın satın alamayacağı şeyler çok daha değerlidir. Para ile satın alınanlar şüphesiz bir ihtiyacımızı karşılar. Parayla ruhumuza iyi gelecek bir bir dizi şeyler de “satın” alırız. Çok güzel bir manzara, bir anlık duygu... O anda veya daha sürekli ruhumuza iyi gelecek her şeye para ödemeye hazırız... </p>
				<p class="normal">Birçoğumuz için inanılmaz şeylere para harcamanın mantığı anlaşılmazdır. Burada zaten mantık değil, duygu var... Ama duygunun mantığını da unutmayalım..</p>
				<p class="normal">Bütün dünyada “mutluluk ekonomisi”nin büyüklüğünü merak etmez misiniz? Bir parfüm de bu ekonominin bir parçası olabilir... Bir şiir dinletisi de... Mutluluk ekonomisine, doğru ve akıllı yatırımların büyük geri dönüşleri var..</p>
				<p class="normal">Peki ruhsal veya manevi her şeyin, kişiyi parasal tatmin edici bir değeri, karşılığı var mı? Örneğin, ölen bir eşin veya kaybedilen bir sevgilinin maddi karşılığı nedir?</p>
				<p class="normal">Saçma mı? Yo hayır... </p>
				<p class="normal">Tazminat davaları ve tazminat değerleri bu karşılıkların arayışı için vardır. Bazı insanlar için, eş veya sevgili kaybının hiçbir karşılığı olamayabilir..</p>
				<p class="normal">Ama büyük çoğunluk için?</p>
				<p class="normal">Örneğin İngiliz ekonomist Andrew Oswald, kaybedilmiş bir eşin “değeri”ni hesap etmeye kalkmış... Bulduğu rakam: Ayda 21 avro! Ona göre bu rakam, ölümün düşürdüğü “iyilik” veya “mutluluk” halini, eski düzeyine yükseltiyor!</p>
				<p class="normal">Ekonomiste göre, insanların duygu dünyası yükselişler ve alçalışlardan oluşuyor. O halde bunları ölçmek mümkün... Tabii, kafadan atmıyor, çünkü elinin altında 750 bin İngiliz’in istatistik bilgileri var. Bu grup 7 yıl boyunca mutlulukları konusunda ona bilgi vermiş... Hemen her alanda kayıpları kazançları incelenmiş; bu bilgilere bağlı olarak yaşadıkları duygu-mutluluk düzeyleri de ... </p>
				<p class="normal">Bu kayıp ve kazançların yol açtığı mutluluk kayıpları veya kazançlarının dip ve tepe eğrilerini bulmuş ekonomistimiz. Ve bunlardan yola çıkarak insanın hayat sevinci veya mutluluk için parasal bir ölçüm çizelgesi geliştirmiş..</p>
				<p class="normal">Özetle, işte size mutluluğun değeri (artı ve eksi etkileyen olgular) üzerine kısa bir liste (avro olarak):</p>
				<p class="indentmetin">Evliliğin değeri             :	(+) 9.000
				</p>
				<p class="indentmetin">Çocuklar                     : 	(±) 0</p>
				<p class="indentmetin">Eşlerin ayrılması           : 	(-)16.000</p>
				<p class="indentmetin">Eşlerden birinin ölümü  : 	(-) 21.000</p>
				<p class="indentmetin">İşsizlik                         :	(-) 34.500</p>
				<p class="indentmetin">Ağır hastalık                :	(-) 61.500</p>
				<p class="ortayazi">Piyasa ekonomisinde paraya vurulmayan bir şey kalır mı?</p>
				</body>
</html>