<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_35">Rastlantılar Hayatın Yol Haritası mı?</h2>
				<p class="normal1">Rastlantılar, hayatın bir parçası. Türkiye’de “şunu bir arayayım” diye düşündüğüm ama fırsat bulamadığım insanlarla, New York veya Berlin caddelerinde karşılaştım! Bugünkü iyi veya kötü durumumuz belki de çok sayıda rastlantısal olaya bağlı. Hayatımızda belirgin olayların ne kadarı “kendi seçimimiz”in, bizzat yarattığımız durumların sonuçları olarak gerçekleşmiştir? </p>
				<p class="normal">Rastlantılar ile bilim ilişkilerini ele alan bazı yazıları okurken, taa Haldun Simavi’nin Günaydın’ında çalıştığım zamanlarda yaşadığım trafik kazası aklıma geldi. Nüfus sayımı yapılan bir pazar günü akşamı, gazeteden beş kişi arabama doluştuk, bomboş caddede konuşa güle gidiyoruz. Harbiye’de İstanbul Radyosu’nu geçtik, birden önüme yola ters girmiş bir askeri kamyon çıktı, üstelik Orduevi sokağına sapacağı için de bizi sıkıştırdı ve sol taraftan arabayı iyice göçertti. </p>
				<p class="normal">Bu olay anılarımda, bomboş İstanbul’da “randevulaşılmış kaza” olarak kayıtlı durur. Aslında, kazaya giden süreçte, kazayı engelleyecek bir dizi olay gerçekleşebilirdi. Yola çıkma kararından itibaren, Harbiye’deki 17:15:20’deki kazayı etkileyecek yüzlerce “olay”, hem de birbirini zincirleme etkileyerek yeni kombinasyonlar ortaya çıkarabilirdi; herhangi bir taraf açısından iki saniyelik bir gecikme, iki arabanın karşılaşmasını, yani “randevu” zamanını en azından bir taraf için değiştirebilirdi ve kaza olmayabilirdi... Belki de iki araba birbirini hiç görmeyebilirdi bile.</p>
				<p class="normal">Ama kazayı bertaraf edecek bu gecikme olayı gerçekleşmedi... Veya belki her iki tarafta da randevuyu geciktirecek kısa olaylar iki taraf için de dengeli gerçekleşti. Sonuçta, boş caddede randevulaşmış gibi, bu kazanın önüne geçilemedi!</p>
				<p class="normal">Bu olay, tamamen “rastlantı”dır, ona tesadüflerin yönetimi ve iktidarı diyebiliriz!</p>
				<p class="normal2">Aaaa New York’tasın!</p>
				<p class="normal">Bu tür rastlantılar, hayatın bir parçası. Türkiye’de “şunu bir arayayım” diye düşündüğüm ama fırsat bulamadığım insanlarla, New York veya Berlin caddelerinde de karşılaştım! O an düşündüğümüz, hakkında konuştuğumuz veya bir telefon etsek dediğimiz bir insanı, o sırada çalan telefonun öbür ucunda bulabiliyoruz!</p>
				<p class="normal">Örneğin Fransız Concord uçaklarının ulaşımdan kaldırılmasına neden olan ünlü Paris uçak kazasına, bir başka uçağın havaalanı pistine düşürdüğü bir metal parçası neden oldu. Sonuçta, lastiğinin patlamasıyla gerçekleşen bir dizi zincirleme reaksiyon sonucu Concord düştü: “Önce lastik patlar, patlayan lastiğin parçalarından biri kanada denk gelir ve çarpışmanın şok dalgası depoyu patlatır. Dışarı sızan kerosen yakıtı soldaki motor tarafından emilince de yangın alarmı çalar. Pilotlar yangın alarmını gördüklerinde uçak, arkasında 200 metrelik bir alev kuyruğu sürüklemeye başlamıştır bile. Pilot motoru durdurma emri verir. Oysa bu işlem uçağın dengesini iyice bozar ve Fransız Hava Yolları’na ait Concorde uçağı 100 yolcusuyla birlikte Paris’teki bir banliyö otelinin üzerine düşer.” (Der Spiegel, 33/2004)</p>
				<p class="normal">Ve uçaklar seferden de kaldırılırlar!</p>
				<p class="normal">Bugünkü iyi veya kötü durumumuz belki de çok sayıda rastlantısal olaya bağlı. Şüphesiz, yaşadıklarımızın hepsi rastlantıdır demiyorum. İçinde bulunduğumuz ilişkiler nedeniyle, olasılık oranı çok daha yüksek “yakın rastlantılar”dan, olasılığı düşük rastlantılara kadar, hiç beklenmedik bir dizi olayın hayatımıza yön verdiğini görebiliriz.</p>
				<p class="normal">Hayatımızda belirgin olan olayların ne kadarı kendi seçimlerimizin, bizzat yarattığımız durumların sonuçları olarak gerçekleşmiştir, ne kadarı “uzak” ve “yakın” rastlantılar ile? Bunun bir hesabını yapsak, acaba nasıl bir “özel hayatların yol haritaları” genellemeleri ortaya çıkar?</p>
				<p class="normal">Ve bu yol haritalarının ortak özelliklerini (pattern – desen) grafiğe döksek, acaba, insan yaşamını yeniden anlamlandırmamızı gerektiren yeni durumlarla karşılaşır mıyız? İnsanları çeşitli gruplara ayırma zorunluluğu ortaya çıkar mı? Ve birtakım yaşam modelleri veya modülleri belirleyebilir miyiz? Yoksa bir “Rastlantılar Determinizmi”nden mi bahsetmemiz gerekir?</p>
				<p class="normal">Ben, özel yaşamların olasılıklar veya rastlantılar haritasının çıkarılmasını, heyecanlı ve cezbedici bir bilim projesi olarak görüyorum... Örneğin herkesin hayatındaki 100 önemli olayı sorgulamakla işe başlanabilir!..</p>
				<p class="normal2">Hayatımızı Biz Yönetmeliyiz, Ama...</p>
				<p class="normal">Tabii ki hayatımızı esas olarak biz yönetmeliyiz. Ama “hepsini biz yönetebiliriz” demek ne kadar doğru ve “bilimsel”? Kendi kararlarımız, seçimlerimiz, kararlıklarımız... Hedeflerimiz, inatçılığımız, irademiz... Bütün bunlar çok önemli... Ama yeterli mi? Bazen kendi kararlılıklarımız, irademiz, rastlantılar karşısında aciz kalmaz mı? Şans, rastlantının bize gülen, bizim yararlandığımız yüzüdür.</p>
				<p class="normal">Bir olay kurgulayalım: Birbiriyle “tam eşit” 10 takımın oynayacağı futbol ligi sonucunda, eşitlerden biri birinci, diğeri sonuncu olacaktır. Matematiksel olarak böyle. Sonuncu olan takım, kötü olduğu için sonuncu değildir; aslında birinci kadar iyidir. Aynı eşit takımlar arasında bir ikinci, üçüncü veya dördüncü turnuvalar düzenlense, birincilerin sonuncu, sonuncuların da birinci olma şansı eşittir!</p>
				<p class="normal">O halde, mutlak eşitler arasındaki bu ilişkide başka bir “belirleyici” söz konusu. Bu belirleyici “şans” veya “rastlantı” mıdır? Bu şans, oyun dinamiği içinde, daha çok bir tarafa mı gülmektedir? Futbolcunun biri beş kez direği nişanlayabilir, diğer takım beşini de ağlara gönderebilir, ama bir başka maçta ise tam tersi olabilir.</p>
				<p class="normal">Gerçek hayat, matematik ilişkiler kadar kesin değil, karmaşıktır. Denetlenmesi zor pek çok etken vardır hayatta. Bu nedenle takımlar işlerini esas olarak “şansa” bırakmayacak önlemler almaya çalışır. Çok çalışma, futbolcuların yeteneklerini geliştirme, iyi taktik ile maçı doğru okuyarak ve oyun sürecinde minik üstünlükler deneyerek ve uygulamaya koyarak, başarma olasılığını veya şansın kendi yönlerinde işlemesini artırmaya çalışır takımlar....</p>
				<p class="normal">Ama yine de bu etkenlerin hepsini tam denetleyebilmeniz olanaksızdır. Rastlantılar da mutlak olarak oradadır. </p>
				<p class="normal">Ve soralım: Rastlantı “bilimsel” midir? </p>
				<p class="normal">Yoksa “doğa”sal mı?!</p>
				<p class="normal2">En Büyük Rastlantı</p>
				<p class="normal">Olayın belki çok daha önemli bir noktası var: Özenle anımsadığımız, üzerinde düşünceler ürettiğimiz ve anlamaya çalıştığımız “rastlantı”yı, niye rastlantı olarak niteliyoruz? </p>
				<p class="normal">Çünkü bize “bu kadar da olmaz ki” dedirtiyor... Milyonda, milyarda bir gerçekleşecek veya asla gerçekleşmeyecek “önemli” bir olayı yaşıyoruz o anda... Aslında, belki de asla gerçekleşmeyecek başka olaylar da gerçekleşiyor hayatımızda, ama onlar dikkatimizi çekmiyor... </p>
				<p class="normal">Ama yaşanan olağanüstü bir olaya, “rastlantı”ya bir bilimsel düzen ve açıklama getirilemediği için, beynimiz olaya doğaüstü güçleri, kaderi vb katıyor, veya bir mantığa oturtabilmek için insan düş gücünü harekete geçiriyor. Bilim, rastlantıyı belirsizlik içinde gördüğü için onu formüle edemiyor. Ama kendi formüllerinin, açıklamalarının hesabı içine “katıyor”... </p>
				<p class="normal">En büyük rastlantıyı evrim yaratmamış mıdır? Bu açıdan birçok bilim insanı, rastlantının gücünü, en büyük devrimci olarak niteliyor...</p>
				<p class="normal">O halde gelin de bizi rastlantıların yönettiğini düşünmeyin! Öyleyse, biraz daha bilimsel yaklaşalım hayatın bu kral oyununa!</p>
				</body>
</html>