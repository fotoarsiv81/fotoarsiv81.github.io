<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_20">“Oyun Teorisi”<br class="chapter"/>
				Türkiye-AB, Kazan Kazan mı?</h2>
				<p class="normal1">AB, Türkiye’nin üyeliğini başarıyla “bakalım görelim” stratejisine bağladı. Türkiye, kendisinin değil, AB’nin bu stratejisini oynuyor... “Oyun Teorisi”ne göre, bu ilişkilerde “kazan-kazan” yok, “çok kazanan-az kazanan” durumu var...</p>
				<p class="normal">“Akıl Oyunları” filmiyle yakından tanıdığımız “matematik dâhisi” John Nash, “Oyun Teorisi”ne yaptığı katkıyla 1994 yılında Nobel Ekonomi Ödülü’nü almıştı. Oyun Teorisi her bakımdan doğurgan bir teori. Teori üzerinde yaptıkları çalışmalar, biri İsrailli diğeri Amerikalı iki bilim insanına da, 2005 Nobel Ekonomi Ödülü kazandırmıştı.</p>
				<p class="normal">Oyun Teorisi, ülkeler, kurumlar ve topluluklar arasında rekabet ve işbirliği konularını ele alır, burada en doğru stratejinin ne olduğunu saptamaya çalışır. Çünkü karmaşık ilişkilerde “doğru” strateji ve kararın belirlenmesi zordur... İşte Oyun Teorisi bu konuda yardımcı olur. Güçlü matematik hesaplara dayanan bilimsel “yol haritaları” çıkartarak, karar verme süreçlerinde önerilerde bulunur. Amaç, elde edilecek yararı ençoklaştırmaya yardımcı olmaktır. </p>
				<p class="normal">Oyun Teorisi’ne, Türkiye’nin çeşitli ilişkileri açısından yaklaşabiliriz. Acaba, Türkiye bu teori uyarınca hareket etseydi, kazançları daha çok olur muydu ve pek çok problemini zarara uğramadan çözebilir miydi? Türkiye-AB ilişkilerine bu açıdan bakma denemesi yapalım.</p>
				<p class="normal">John Nash’in Oyun Teorisi’ne katkısı, “win-win” (kazan-kazan) sözcükleriyle tanınır. “Kazan-kazan” formülü, “Tüm oyuncuların kendileri için en mükemmel stratejiyi geliştirdikleri bir ortamda, her oyuncunun kendisi için en uygun stratejiyi seçme olasılığı yüksektir” fikrine dayanır. Nash’a göre, “denge” durumlarında alternatif stratejilere başvurmak, daha iyi sonuç vermez..</p>
				<p class="normal">“Kazan-kazan”, her iki tarafın da yaklaşık eşitlikte kazançlı çıktığı bir durumu anlatır. Kazan-kazan durumunda tarafların beklentilerine “kavuştuğu” varsayılır, yani iki yönlü bir “memnuniyet” söz konusudur. Ama taraflar açısından başlangıç koşullarında zaten büyük eşitsizlikler varsa, o zaman “kazan-kazan” gibi durumlardan bahsetmek mümkün değildir! </p>
				<p class="normal">Türkiye’nin Avrupa Birliği ile ilişkilerinde 17 Aralık 2004 ve 3 Ekim 2005 tarihlerinde varılan anlaşmaların, “kazan-kazan” teorisine uygun olarak gerçekleştiği, hem başbakanın hem de medyada birçok yazarın ortak kanısı idi. Sıkı pazarlıklardan, Türkiye’nin “rest çekmesi” üzerine AB’nin durumu yeniden değerlendirmesinden sonra, manşetlerde, anlaşmanın her iki taraf için de “kazan-kazan” durumunu yansıttığı okunuyordu. </p>
				<p class="normal">Şüphesiz, bu manşetlerde siyasi tercihler vardı. Çünkü büyük gazeteler AB ile ilişkilerin kopmasını istemiyor. Başbakan da, eğer bir anlaşma yaptıysa, “kaybettiğimizi” söylemez, kazançlı çıktığımızı söyler! Acaba Türkiye gerçekten kazançlı mı çıktı veya her iki taraf için bir “kazan-kazan” durumu mu var?</p>
				<p class="normal">Sorumuz: Nash Kuramı’na göre, AB ve Türkiye, kendileri için en mükemmel stratejiyi geliştirebildi ve uygulayabildi mi? Sonuçlar her iki taraf için de “azami memnuniyet” yarattı mı?</p>
				<p class="normal2">Tam ve Eşit Üyelik, Ama Nasıl?</p>
				<p class="normal">Önce, verili kuralları anımsamak gerekir: AB-Türkiye tam üyelik görüşmeleri yapıyor. AB, 25 (27) üye ülkeden oluşuyor ve kararlarını oybirliğiyle alıyor. Ama hemen hepsinin, Türkiye’nin üyeliği konusunda bazı itirazları ve önerileri var: Türkiye’ye imtiyazlı üyelik verilsin, emeğin serbest dolaşımı engellensin, Türkiye Ermeni soykırımını tanısın, Kürt konusunda federasyon bile düşünülsün... Tabii, Kıbrıs’ta Rumların istekleri de masada... AB’nin “Türkiye’yi hazmetme kapasitesi” bile itiraz olarak masadadır... Ama masada “Türkiye’yi AB’den dışlama” seçeneği yoktur! Ama Türkiye’yi içeri almadan, mümkün olduğunca AB yörüngesinde tutmaktır! Bu, AB’nin temel stratejisidir.</p>
				<p class="normal">Buna karşılık Türkiye ise “tam ve eşit üyelik” istemektedir. Ve her iki taraf ta bu pozisyonlarıyla sürecin içindedir!</p>
				<p class="normal">*   *   *</p>
				<p class="normal">Şimdi sonuca AB açısından bakarsak: Üyelerin tüm itirazlarını içeren hemen her şeyin Müzakere Belgesine girdiğine, hatta bazı ülkeler üyeliğimizi referanduma bile bağladığına göre, bu “oyun”da, AB tarafı beklentilerini “çoklaştırdı”, azami yarara ulaştı. İsteklerini, müzakere belgesinde “gerçekleştirilecekler” listesine koymayı başaran AB oyuncuları, tek tek veya toplu olarak, kendileri için en mükemmel sonuca ulaşmış oldular. 2010’a girerken bile bu temel strateji bütünüyle uygulamadadır!</p>
				<p class="normal">Türkiye açısından ise: Net ve eşit tam üyelik stratejisi ile yola çıktı. İki kazanç var: 1) Müzakere Belgesi içine “hedef tam üyelik” ifadesini koydurttu, 2) Müzakereleri başlattı. Ama hedeflenen “büyük kazanç” yok. Gerçi hedef tam üyelik, ama bu tam üyeliğin gerçekleşmesini engelleyecek bütün itirazlar da belge içinde. Türkiye bütün üye ülkelerin isteklerini yerine getirse bile, AB, kendi koşullarını uygun görmezse, Türkiye’yi eşit tam üye yapmama hakkına sahip. Hedef tam üyelik, ama kesin üyelik değil!</p>
				<p class="normal">Sonuç çıkartırsak: Her iki taraf için de bir “kazan-kazan” var! Ama, kazanılanlar eşit değil! Esas kazançlı AB’dir. Çünkü AB, masaya Türkiye’ye “düşük düzey üyelik” garantisi ile oturdu ve bunu elde etti. Türkiye ise masaya tam üyelik için oturdu ve “düşük düzey üyelik” alternatifi ile yetindi... </p>
				<p class="normal">AB, Türkiye’nin üyeliğini 15-20 yıla yayarak “bakalım görelim” stratejisi uyguladı ve bunda başarılı oldu. Türkiye ise, kendisinin değil, AB’nin bu stratejisini kabul etti!.. “Oyun Teorisi”ne göre, bu ilişkilerde şimdilik “çok kazanan-az kazanan” durumu var... </p>
				<p class="normal">Tabii, “oyun”un bitmediğini ve sürdüğünü de belirtmek gerekir... Şimdi Oyun Teorisi’ni sürdürelim.</p>
				</body>
</html>