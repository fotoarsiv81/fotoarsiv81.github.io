<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_48">Biyolojik Saatimiz ve Kozmolojik Saat</h2>
				<p class="normal1">Beynimizin zaman algısı, eskiden sabah, öğle akşam ve gece ile mevsimler çerçevesindeydi. Bunu son 600 yıl içinde epey incelttik. Saat, dakika, saniye, salise ve nanosaniye (milyarda bir saniye) inceliğine indirdik. Şimdi femto-saniye inceliğinin peşindeyiz.</p>
				<p class="normal">Zaman, felsefi-düşünsel boyutlarıyla, ama esas fiziksel, astro-fiziksel ve bu anlamda jeolojik ve biyolojik boyutlarıyla müthiş zengin bir “sektör”. Yukarıda saydığımız alanlardaki “zaman” kavramı ve ölçeği ile bizim günlük, aylık, yıllık yaşamımızda kullandığımız zaman birimlerinin birbiriyle ilgisi yok... </p>
				<p class="normal">Yok yok, var tabii... </p>
				<p class="normal">Aralarındaki ortaklık, sadece, ikisinin de ileriye doğru bir değişimi-gelişimi kullanmaları’dır. Yani bir ok’un fırlatılış yönünde davranıyoruz. </p>
				<p class="normal">Ama astro-fiziksel zaman ile bizim kullandığımız zaman arasındaki fark, o kadar devâsâ ki, birincisini algılayabilmemizin zorlukları var. Astro-fiziksel veya uzay-zamansal boyutlarıyla zaman fenomeni, milyarlarca yıllık süreçleri içeriyor. </p>
				<p class="normal">Bizim beynimizin ana algılama kapasitesi ve donanımı ise, yaşam süremizle doğrudan ilişkili. Beynimizin zaman algısı, eskiden sabah, öğle akşam ve gece ile mevsimler çerçevesindeydi. Bunu son 600 yıl içinde epey incelttik. Saat, dakika, saniye, salise ve nanosaniye (milyarda bir saniye) inceliğine indirdik. Şimdi femto-saniye inceliğinin peşindeyiz.</p>
				<p class="normal">Ama, zamanımızın ölçek farklılığında aslında hiçbir değişim yok. Sadece zamanın çok daha hassas kullanımında ustalaşıyoruz.</p>
				<p class="normal">İnsan, bin yıl, bir milyon yıl, bir milyar yıl yaşamıyor. Kozmolojik zaman ölçeği ise milyonlar ve milyarlarla anlatılıyor.</p>
				<p class="normal">Bir yanda bu devasa ölçek, öte yanda sadece 70 yıl yaşayan insan. Bireyin yaşam ömrü ile sınırlı bu minik zaman ölçeğimiz, bizim algılama gücümüzü belirliyor. Beyinsel donanımımız daha büyük ölçeklere çok zor uyum sağlayabiliyor. Politikacıların 4 yıllık dönem içinde yaşamaları ve daha uzun vadeye bakmamaları da, bunun bir sonucu olabilir!</p>
				<p class="normal">Zamanı, evrenin döngüsü boyutlarıyla algılayan ve bunun izlerini de dünyamızın fiziksel ve biyolojik özelliklerinde gören insanlar, büyük kuramlara da imza atıyorlar. Örneğin Darwin’in Evrim Kuramı, Einstein’in Görelilik Kuramı... </p>
				<p class="normal">Ama şimdilik, insan yaşamı dışına düşen bu ölçeklerdeki tartışmaları sonraya bırakalım.</p>
				<p class="normal2">Zamanı Dakikleştirme Serüveni</p>
				<p class="normal">Saatin icat edilmesinden sonraki dönemde, zamanı “dakikleştirme”de, yani ince ayarlı saatlerin gelişmesinde dört önemli dönemeç var. </p>
				<p class="normal">Birincisi, zamanı 100 kat daha doğru kestiren, günlük 15 dakikalık zaman sapmalarını haftada bir dakikaya indiren sarkaçlı saatlerin icadı (1600’ler). </p>
				<p class="normal">İkincisi, Alman Siegmund Riefler’in, atmosfer basıncının etkisini en aza indirerek o güne kadarki en hassas aygıtı yapması. 19. yüzyılın sonlarındaki bu icat, hassaslığı günde saniyenin onda biri oranına indirmişti ve tüm saatlerin denetimlerinde ölçü alındı. </p>
				<p class="normal">1920’lerde ise, Alman dakikliği yerini İngiliz dakikliğine bıraktı. Bir İngiliz mühendis, William H. Shortt, Özgür Sarkaçlı Saat icadıyla, zamanı yanlış göstermeyi, yılda bir saniyeye indirdi.</p>
				<p class="normal">Bilimsel ve teknolojik gelişme hızlanmıştı. Shortt’un saatinin pabucu sekiz yıl sonra dama atıldı: Bell Laboratuarları’nda çalışan Warren Morrison zaman ayarında bir devrim gerçekleştirdi ve kuvars kristal kullandı. Bu cihaz, elektrik akımı ile harekete geçiriliyordu ve bu nedenle çok düzenli titreşiyordu. Hata payı ise günde saniyenin iki binde biri kadardı. Radyo yayınında kullanıldı ve 1929’da hata payı otuz yılda bir saniyeye düşürüldü.</p>
				<p class="normal">İnsan beyni bu hata payına da takmıştı ve daha hassas saatin peşinde koştu durdu. </p>
				<p class="normal">Nitekim 1948’de ilk atom saati geliştirildi; bu atomik süreç içinde, 1967’de sezyum ışınlı atom saatleriyle, hata payı daha da düşürüldü. Günde milyarda bir saniye doğruluğa ulaşıldı. Bu referans saat-zaman olarak kabul edildi. Tabii, zamana esas referans, dünyamızın kendi ekseni çevresinde dönüş süresidir. Sezyum saati, bu dönüşteki farklılıkları bile saptayabiliyor.</p>
				<p class="normal">“Zaman” bir derya... Şimdi bu kavram üzerine, nesnellikten uzak, daha öznel, kişisel bir deneme...</p>
				<p class="normal2">Zaman Sınırlı, Ona Sahip Çıkın</p>
				<p class="normal">Zamanımız sınırlı. Herkesin zamanı ömrü kadar. Ömrümüzün tam süresini de bilmiyoruz. Çok önemli mi? Ömür süresinden bahsediyoruz. Ancak bunun da göreceli bir kavram olduğunu düşünür müsünüz? Uzayan ömürleri bir kenara bırakalım, bilim insanlar için “ömür” kavramını anlamsızlaştırmaya çalışıyor. Yüzyıl sonra, genetiğin, hücre bilimcilerin ve moleküler biyologların, insana müdahalelerinin hangi noktaya varabileceğini bugünden görmek mümkün olmasa bile, önümüze konan ipuçları bize umut veriyor.</p>
				<p class="normal">Ortalama ömrümüzün daha uzunluğu ve daha kısalığı, a) bize, b) dışımızdaki etkenlere bağlı. Bize bağlı olan etkenler arasında 1) doğuştan gelen genetik yapımızın özellikleri, 2) bedenimizi hayatımız boyunca nasıl kullandığımız var. </p>
				<p class="normal">Bedene genetik müdahale çağına da girdik, dolayısıyla bir takım genetik “defo”ları düzelten olanaklar giderek artıyor; bedenimizi zaman içinde sağlıklı götürebildiğimiz, ona en büyük özeni gösterebildiğimiz ölçüde, ortalama hayatımızı mümkün olduğunca uzatma olanağı kendi elimizde demektir.</p>
				<p class="normal">Dış etkenlere belirli ölçülerde müdahale edebiliriz. Mümkün olduğunca sağlıklı bir çevrede yaşamaya özen göstermek gibi... Ancak dış etkenler arasında müdahale olanağımızın çok çok sınırlı olduğu büyük bir olgu var: Rastlantılar... Her şey mükemmel gidebilir, ama tercihlerimizde riski en aza indiren seçenekleri kullansak bile, rastlantıların bazen kesin darbelerinden kaçınmamız olanak dışı...</p>
				<p class="normal">En uzun ömrü yakalasak dâhi yine de zamanımızın eni boyu belli. Her dilimini en anlamlı ve güzel kullanmaya özen göstermeliyiz. Hayata, daha doğrusu kendimize böyle bir yaklaşımın anlamı veya sonucu nedir? Herhalde, doya doya yaşamış olmanın getirdiği mutluluk ve doygunluk... Bu yeter mi? Arkamızda kendimiz ve insanlık için anlamlı iz bırakmak mı? İçinde o kadar çok olgu, ayrıntı, kişi, olay vb’nin kayıtlı olduğu tarihçinin kitabına, bir kenarından girebilmiş olmak mı? Küresellik ve bireysellik çağında o kadar da önemli olmaktan çıkan çok şey var. Toplumsal katmanların çok çeşitlendiği ve çok farklı medyaların oluştuğu bir çağda yaşıyoruz. Her katmanda yüzlerce, hiç tanımadığımız insanlar liderlik yapıyorlar... </p>
				<p class="normal">*   *   *</p>
				<p class="normal">Zaman sanki ortada yok gibi, ama bütün evrenin bağlı olduğu en büyük yasa, niye zaman olmasın? Fizikçiler boşuna her şeyi belirleyen en büyük yasayı aramasınlar! Saati biz uydurduk, ama olmayan bir şeyi uydurmadık. O saat içimizde var, çevremizde var, evrende var... O saatin adı, her şeyin değişim içinde akışı... O büyük döngü, veya dönerek “ileriye” büyük akış. Değişerek... Kendisini tekrarladığını sandığımız, ama bence hiçbir şeyin tekrarlanmadığı, her şeyin yeniden oluştuğu ve de mutlak değişime uğradığı... </p>
				<p class="normal">Zaman, durmadan daha küçük dilimlerine ayırdığımız, bitmeden usanmadan daha küçük dilimlerini anlamlandırdığımız ve parasal olarak değerlendirdiğimiz doğanın ta kendisi... Olabilir mi?</p>
				<p class="normal">1. yy’da, 5. yy.’da, 10. yy’da, 20. yy’da ve 21. yy’da zamanının içine neler sığdırıyordu insanoğlu. Bir düşünün. Bugün ne kadar çok anlamlı şey sığdırabilirsek o kadar çok değerli hale gelen zamanımıza sahip çıkmak zorundayız... Çünkü o bizim için sınırlı... Tükenmesi mutlak olan bir şey, tabii biz ölümlüler için... Acaba, internette dolaşan, yazarı belirsiz “Carpe Diem” bunu mu anlatıyor?</p>
				<p class="normal2">Carpe Diem: Günü, Anı Yaşa</p>
				<p class="normal">“Farz edin ki, her sabah hesabınıza 86.400 Amerikan Doları kredi veren bir bankanız var, ama bir günden diğerine hiç bakiye devretmiyor. </p>
				<p class="normal">Tutarı ne olursa olsun, kullanmadığınız bakiye miktarı her akşam iptal ediliyor.</p>
				<p class="normal">Böyle bir durumda ne yapardınız?</p>
				<p class="normal">Tabii ki son kuruşuna kadar çekerdiniz!</p>
				<p class="normal">Aslında, hepimizin böyle bir bankası var. Adı: ZAMAN</p>
				<p class="normal">Her sabah, hesabınıza 86.400 saniye kredi veriyor. </p>
				<p class="normal">Her akşam ise, iyi şeylere yatırım yapamadığınız kısmını silip, hesabınıza zarar kaydediyor.</p>
				<p class="normal">Hiç devretmiyor. Kredi miktarından bir kuruş fazla kullandırmıyor. Her gün size yeni bir hesap açıyor.</p>
				<p class="normal">Her akşam günün bakiyesini yakıyor.</p>
				<p class="normal">Eğer günlük depozitolarınızı kullanmadıysanız, bu zarar sizindir. Geriye dönüş yok. Yarından avans çekmek yok. Bugünü, bugünkü depozitonuzla yaşamalısınız. </p>
				<p class="normal">Ona yatırım yapın ki, size sağlık, mutluluk ve başarı olarak geri dönsün.</p>
				<p class="normal">Zaman akıp gidiyor, gününüzü gün etmeye bakın! </p>
				<p class="normal">BİR SENE’nin değerini anlayabilmek için sınıfta kalan bir öğrenciye sorun.</p>
				<p class="normal">BİR AY’ın değerini anlayabilmek için, prematüre bir bebeği dünyaya getiren anneye sorun.</p>
				<p class="normal">BİR HAFTA’nın değerini anlayabilmek için, haftalık bir derginin editörüne sorun.</p>
				<p class="normal">BİR DAKİKA’nın değerini anlayabilmek için, treni henüz kaçırmış bir kişiye sorun.</p>
				<p class="normal">BİR SANİYE’nin değerini anlayabilmek için, bir kazayı kıl payı atlatmış bir kişiye sorun.</p>
				<p class="normal">BİR MİLİSANİYE’nin değerini anlayabilmek için, Olimpiyatlar’da gümüş madalya kazanan kişiye sorun. </p>
				<p class="normal">Sahip olduğunuz her anı değerlendirin. Daha fazla değer verin, çünkü onu çok özel biriyle, zamanını harcamaya değecek kadar özel biriyle paylaştınız.</p>
				<p class="normal">Şunu unutmayın ki zaman hiç kimseyi beklemez. </p>
				<p class="indentmetin">Dün artık mazi oldu.</p>
				<p class="normal">Yarın ise muamma.</p>
				<p class="indentmetin">Bugün ise avuçlarımızın içinde bize sunulmuş bir armağandır! </p>
				<p class="normal2">Bu hafta, Ulusal Dostluk haftası. </p>
				<p class="normal">Dostlar nadide mücevherlerdir, şüphesiz.</p>
				<p class="normal">Sizi güldürür, başarı için cesaretlendirirler. </p>
				<p class="normal">Size kulak verir, sizinle övgü sözlerini paylaşır ve her zaman kalplerini size açmaya hazırdırlar.</p>
				<p class="normal">Dostlarınıza ne kadar değer verdiğinizi gösterin... </p>
				<p class="normal">Bu yazıyı dost bildiğiniz herkese gönderin. </p>
				<p class="normal">Yazı eğer size geri dönecek olursa, bir dostluk çemberiniz olduğunu göreceksiniz.”</p>
				</body>
</html>