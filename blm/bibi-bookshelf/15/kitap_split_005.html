<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_7">Demokrasi İçin Gelecek Projeleri Zorunlu</h2>
				<p class="normal1">Attali: Geleceğe ilişkin önemli atılım projeleri olmayan ülkelerde demokrasi zayıflar, güçlenmez; dinsel ve milliyetçi öğeler ön plana çıkar ve totalitarizmi besler...</p>
				<p class="normal1">Attali Türkiye’yi tarif ediyor sanki!</p>
				<p class="normal">Çok ilginç bir fikir ve destek, Attali’den! Attali, “Gelecek projesi olmayan, geçmişin dehlizleri arasında birbirini yer; gelecek umut yaratır, umudu ayakta tutar; ekonomiye sürdürülebilir yeni bir nitelik kazandıramazsak, başımız beladan kurtulmaz ve korkularımız gerçekleşir” biçimindeki görüşlerime, başka açıdan önemli bir destek veriyor. Mitterand’ın danışmanlığını yapmış ve şimdi bağımsız aydın olarak gelecek üzerinde dikkati çeken kitaplar yazan Jacques Attali, Le Monde gazetesindeki yazısıyla görüşlerime demokrasi boyutunu kattı!</p>
				<p class="normal">Attali: Geleceğe ilişkin önemli atılım projeleri olmayan ülkelerde demokrasi zayıflar, güçlenmez; dinsel ve milliyetçi öğeler ön plana çıkar ve totalitarizmi besler, diyor.</p>
				<p class="normal">Attali Türkiye’yi tarif ediyor sanki!</p>
				<p class="normal">Türkiye, örneğin 2023’te nasıl bir ülkede yaşayacağımızı bile planlamaktan aciz. Yarınını göremeyen ve planlayamayan bir ülkenin korkular içine düşmesi ve korkularına yenik düşmesi, neyi geliştirecektir? </p>
				<p class="normal">Attali yanıtlıyor: Totaliter eğilimleri!</p>
				<p class="normal">Erdoğan’ın, AKP’nin, cemaatçi güçlerin Türkiye’nin aydınlık geleceği için, toplumu birleştirmek için hiçbir projeleri yok. Projeleri: Liderlerinin giderek daha İslami totaliter eğilime girdiği bir ülke inşa etmek! Öte yandan, bu eğilime refleks olarak gelişen bir aşırı milliyetçilik, içe kapanma, herkesi ve her şeyi düşman gören anlayışın yükselmesi! </p>
				<p class="normal">Bu koşullarda demokrasinin sınırları neden gelişsin ki? Hangi geleceği planladık?</p>
				<p class="normal">Toplum önünü göremeyince, tıpkı karanlıkta yürür gibidir, korkularla cebelleşir. Acaba başımıza yarın ne gelecek, yok mu olacağız!</p>
				<p class="normal">*   *   *</p>
				<p class="normal">Bu bir travmadır! Geçmişle yoğrulmuş, gelecek öngörüsüzlüğünün yarattığı bir travma! </p>
				<p class="normal">Dolayısıyla böyle travmatik ortamlarda, ülkemizdeki gibi “güvenlik” konusu bir numaralı koruma mekanizması olarak ön plana çıkar! Hem askeri güvenlik hem de toplumun her kesiminde güvenlik arayışları...</p>
				<p class="normal">Nasıl bir ülkede yaşıyoruz? Farkında değil misiniz? Bizim gazeteye, ve diğerlerine, x ışınları cihazından geçerek giriyorsunuz ve güvenlik ekiplerinin koruması altındasınız. Bütün kurum ve kuruluşlar böyle! Üniversitelerde bile yüzlerce güvenlikçi var. Güvenlik sektörü büyük bir patlama yaşadı.</p>
				<p class="normal">İstanbul’un önemli bir nüfusu, güvenlikli sitelerde yaşıyor!</p>
				<p class="normal">Hadi bunlar “iç teröre karşı” zorunlu önlemler diyelim, ama ordumuzu güçlendiriyoruz, geleceğe ve korkularımıza karşı en büyük güvencemiz ordumuz! Dünyanın dördüncü veya beşinci büyük ordusu! </p>
				<p class="normal">Düşman kamplar silahlarını kuşanmış! Bu ortamda demokrasinin gelişmesi mümkün olamaz.</p>
				<p class="normal">Aydınlarımız, geçmişi (iyi şeyler dâhil) parçalayarak ve ufalayarak bu karamsarlığı körüklüyor. Sorunu içeride aramaktan acizler! Türkiye’ye karşı dış ülkelerle ittifak kurarak, buradaki sorunlardan kurtulabileceğimiz saplantısı içindeler! </p>
				<p class="normal">Bu tutumları ve bakışları sorun çözmüyor, halkın önünü açmıyor, meşale yakmıyor; ama bugünü bile başarıyla karartıyor!</p>
				<p class="normal">*   *   *</p>
				<p class="normal">Bari Fransız aydını Attali’ye kulak verelim: Gelecek projelerimizi yaratmalıyız ki demokrasi gelişsin!</p>
				<p class="normal">Mesela öncelikle 50 yıldır 18 kez tepetaklak olarak IMF’nin kapısına ülkeyi düşüren ekonomik yapımızı tersine çevirecek projeler aydınlarımızdan hiç gelmiyor!?</p>
				<p class="normal">Geleceğe yönelik ulusal büyük projeler sadece birleştirici olmaz, çalışkan bir ulus yaratır! Yaratıcılığı, bilimselliği, bilimsel üretimi teşvik eder..</p>
				</body>
</html>