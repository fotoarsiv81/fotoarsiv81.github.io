<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_41">Bizler Aslında “Oyun Hamuru” muyuz?</h2>
				<p class="normal1">Genetik yapımız, alınıp değiştirilebilir, bozulup yeniden yapılabilir oldu. Doğa, bizi şimdi göründüğümüz gibi “dizdi”. Ama yapımız her zaman farklı dizilişlere uygun. Canlı klonlanmasıyla hücre, başlangıç koşullarına, yani “sıfır noktasına” geri götürülüyor ve oradan her şey yeniden başlıyor. Bir oyun hamuru değil miyiz?</p>
				<p class="normal">Plastisite’ye, belki “biçimlenebilme özelliği” denebilir. Tabii, hiç yabancımız olmayan bir sözcükle, plastik ile çok yakın akraba. Sözcük, burada amaca uygun olarak “oyun hamuru” anlamında kullanılıyor. Dolly’nin “babası” Dr. Ian Wilmut, bir konuşmasında plastisite kavramını kullanınca ilgimi çekti, ancak plastisite genetikçilerin literatürüne çoktan girmiş durumda. Bazen kavramların, cuk oturduklarında her şeyi ne kadar güzel anlatabildiğine, üstelik yeni fikirlere öncülük de edebildiğine bir kez daha tanık oldum. </p>
				<p class="normal">Genetikçilerin “oyun hamuru” ile ne ilgisi var, diyeceksiniz. Genetikçiler, insan genomuna, bizi biz yapan genetik yapımıza artık “plastisite” kavramı ile yaklaşıyor. Yani “oyun hamuru” gözüyle bakıyorlar gen haritamıza.</p>
				<p class="normal">Wilmut diyor ki, hücrelerimiz DNA dizilişlerine göre bir araya geliyor, organları ve bedenin bütününü oluşturuyor. Bu bir “kil modelidir, şekillendirilerek fırına verilip pişirilmiş”tir. </p>
				<p class="normal">Ama, Dolly bu modelin dışında, yani insan eliyle “pişirilmesi” gerçekleşen ilk canlı. Klonlama ile, “Kil modeli”nden “Plastisite modeli”ne geçildi. Bilim, canlıların bir parçasını (hücresini) aldı ve onu oyun hamuru gibi kullanıp Dolly’yi yarattı. </p>
				<p class="normal">Biz aslında minik bir hücreyiz. Milimetrenin binde biri, mikron ölçeklerinde bir hücrenin içine sıkıştırılmış bir hayatız. Bu minik hücreyi “açtığınızda” metrelerce, kilometrelerce uzunluğunda yapımız ortaya çıkıyor.</p>
				<p class="normal">O minik hücre biziz, kilometre uzunluğundaki yapı da tüm bedenimiz, organlarımız, yani ben ve sen! Biz olan bu minik bir hücreden, hem kendimizi yeniden yaratılabiliriz hem de gen değişiklikleriyle, farklı özelliklerde başka bir insan.</p>
				<p class="normal">Bu anlamda, genetik yapımız, alınıp değiştirilebilir, bozulup yeniden yapılabilir. Doğa, bizi şimdi göründüğümüz gibi “dizdi”. Ama yapımız plastisit. Yani her zaman farklı dizilişlere uygun. Bir geni alabilir, dizilişin başka bir noktasına nakledebilir ve farklı bir oluşum elde edebilirsiniz. Böyle türlü çeşitli araçlar, şimdi biyoteknologların, genetikçilerin, moleküler biyologların ellerine geçmiş durumda.</p>
				<p class="normal">Klonlamayla aslında heyecan verici başka bir olay daha gerçekleşiyor: Bir anlamda hayat veya hücre, başlangıç koşullarına, “sıfır noktasına” “geri götürülüyor” ve oradan her şey yeniden başlıyor.</p>
				<p class="normal">Bir oyun hamuru değil miyiz?</p>
				<p class="normal">Bu konuyu şimdi biyolojimizin bağımlılık ve alışkanlık edinme özelliğiyle sürdürelim...</p>
				</body>
</html>