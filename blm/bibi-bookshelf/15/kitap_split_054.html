<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_54">Dikkat Türkel!</h2>
				<p class="normal1">Sürekli gülmeyi becerebilen insanlara dönüşebildiğimizde, bütün acılarımızın,</p>
				<p class="normal1">bütün kavgalarımızın, bütün ihanetlerimizin, bütün barbarlıklarımızın,</p>
				<p class="normal1">bütün düşmanlıkların, bütün kanlı hırslarımızın, bütün salaklıklarımızın,</p>
				<p class="normal1">bütün geri zekâlıklarımızın, </p>
				<p class="normal1">bütün köleci ruhlarımızın.. biteceğinin müjdecisi olarak yaşadı aramızda...</p>
				<p class="normal">Gülümsemenin insana nasıl da bu kadar yakıştığını, Türkel’i tanımadan önce hiç bilmiyordum. O’nu tanıdıktan sonra hayatım değişti... İnsana bakışım değişti... insanları ikiye ayırır oldum, gülümseyen insanlar-gülümsemeyen insanlar... </p>
				<p class="normal">Aynanın karşısına geçiyordum o çok sevgili yaratığı her gördükten sonra; gülen yüzüyle beni gülen insanlar dünyasına çağırdığını biliyordum çünkü... Ayna’da “gülen yüz” yapıyordum kendime... “Bu yüzden sürekli gülen bir yüz nasıl çıkar” diye umutsuzca bir fikir bulmaya çalışıyordum...</p>
				<p class="normal">Kedilere, köpeklere, atlara, eşeklere, ne kadar canlı varsa yüzlerine dikkatle bakar buldum kendimi çoğu zaman... Gülümsüyor mu gülümsemiyor mu... </p>
				<p class="normal">Bir insan topluluğu arasına düştüğümde de... </p>
				<p class="normal">İstanbul Üniversitesi rektörlük binasındaki anma töreninde, tek gülümseyen bir insan yoktu. Ağlayan insanlar vardı hep...</p>
				<p class="normal">Tam anlayamadım...</p>
				<p class="normal">Zaten hiç gülümsemedikleri için mi ağlıyorlardı...</p>
				<p class="normal">Ağlamaları gülümsemenin yansısı mıydı...</p>
				<p class="ortayazi">Yoksa, ebedi gülümserliğin sahibi aramızdan çekip gittiği için mi...</p>
				<p class="ortayazi">Yoksa ebedi asık yüzlülüğe yeniden cezalandırılacaklarından korktuklarından mı...</p>
				<p class="ortayazi">*   *   *</p>
				<p class="ortayazi">Türkel’ciğimizin gülümsemesinin sırrını araştırma yolculuğumda öğrendim ki...</p>
				<p class="ortayazi">Gülümseyen bir insan karşısında akan sular durur! </p>
				<p class="normal">Buzlar erir..</p>
				<p class="normal">Kalpten gülümseyen insana teslim olursunuz, içinize bir sıcaklık dolar.. engelleriniz yıkılır.. birden insan insana karşı kalır... Yüz yüze... Düşünce düşünceye... El ele... Omuz omuza... </p>
				<p class="normal">Hele iki gülümseyen insan karşı karşıya geldiğinde, bütün bunlar apansız gerçekleşir... </p>
				<p class="normal">*   *   *</p>
				<p class="normal">Türkel’ciğimizin gülümsemesi gözlerimin önünde, ekranımda, düşümde, çevremde.. sarıp sarmalamış...</p>
				<p class="normal">Yazıya değil gülümsemesine bakıyorum, gülümsemesine yazıyorum.</p>
				<p class="normal">Birden anlıyorum Türkel’i ve sırrını, bu hayatımın en büyük keşiflerinden biri:</p>
				<p class="normal">Türkel, gülümsemesiyle aslında bizimle bütünleşiyor... O, ben-biz oluyor... Ben ve biz ise, o... İki tarafı ışıklandırılmış bir camın önüne ve arkasına oturanların yüzlerinin, bedenlerinin birbirine karışması gibi...</p>
				<p class="normal">O bizimle “sen miyim, ben miyim” oyununu oynadı durdu hayatı boyunca..</p>
				<p class="normal">Bunu çoğumuz biliyorduk, anlıyorduk, ama açıklayamıyorduk!</p>
				<p class="normal">*   *   *</p>
				<p class="normal">Başka bir sırrın ışığını daha görüyorum, nihayet, Türkel’de..</p>
				<p class="normal">Biz insanlar gülümsemeyiz, düz ve anlamsız milyonlarca yüzle dolaşırız dururuz... Çünkü bebek değiliz... Büyüdük mü bebeklikten çıkarız, tabii gülümsemekten de... Tıpkı yoldan çıkar gibi... Ebedi ve ezeli yolunu şaşırmış yaratıklara dönüşürüz...</p>
				<p class="normal">Türkel, ebedi bir bebek... Yolunu hiç şaşırmamış... Bebekken mi büyümüş... Bebekliğiyle mi büyümüş... Her neyse işte..</p>
				<p class="normal">Türkel gülmeyen insanların arasına bir gülen insan olarak doğmuş...</p>
				<p class="normal">Bir mesaj olarak... Bir örnek insan bize...</p>
				<p class="normal">Sürekli gülmeyi becerebilen insanlara dönüşebildiğimizde, bütün acılarımızın, bütün kavgalarımızın, bütün ihanetlerimizin, bütün barbarlıklarımızın, bütün düşmanlıkların, bütün kanlı hırslarımızın, bütün salaklıklarımızın, bütün geri zekâlıklarımızın, bütün köleci ruhlarımızın... biteceğinin; senle ben, iç içe, farklı türde sevgi dolu bir insana evrileceğimizin muştusu olarak yaşadı aramızda 56 yıl... </p>
				<p class="normal">*   *   *</p>
				<p class="normal">Dikkat, Türkel!!!!</p>
				<p class="normal">O burada! Bizimle! Her gülümsemenin ardında ☺!</p>
				<p class="normal">Dikkat, Türkel! </p>
				<p class="normal">Gülümseyin!</p>
				</body>
</html>