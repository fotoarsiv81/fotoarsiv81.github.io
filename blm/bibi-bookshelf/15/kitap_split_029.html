<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_30">Bilim ve Toplum,<br class="chapter"/>
				İstikamet Farklı Yönlere mi?</h2>
				<p class="normal">“Bilim ve teknoloji dünyası” ile “toplumların dünyası”... Acaba bu ikili nereye gidiyor? İstikametleri aynı mı, yoksa ayrı mı? Bilimin oku hep ileriyi gösterirken, toplumlar geriye gidebilirler mi? Nereye kadar geriye gidebilirler? Mutlak mı geçici mi? Uygarlığın ana kulvarı dışına düşen toplumlar, varlık sorunu mu yaşarlar?</p>
				<p class="normal">Bilim ve teknoloji dünyasıyla, toplumları birbirinden ayırıyorum. Şüphesiz etkileşim içindeler, ama epey dertli bir etkileşim söz konusu... Gördüğüm kadarıyla bilimin istikameti ile toplumların istikameti sık sık aynı değil... </p>
				<p class="normal">Bilim ve teknoloji dünyası, düz bir istikamette yol alıyor... Okları hep ileri doğru! Birbirini çoğaltarak, ileri doğru hızla giden bir olgudan bahsediyorum... Koşusunu, hareketini izliyoruz, hatta düzenliyoruz, yönlendiriyoruz. Ama bilim ve teknoloji öyle doğurgan iki ayrı alan ki, geleceklerini tam öngörmek, hareketlerinin tüm ayrıntılarını izlemek mümkün değil. Bugün yapılan bir önemli buluşun, yarın hangi buluşları ve teknolojileri doğuracağını bilmiyoruz! Temel bir buluş, gelecekte bir dizi başka çok önemli ve temel buluşlara kuluçkalık edebilmektedir. </p>
				<p class="normal">Ama şunu kesin biliyoruz: Bilimin hareketi, bilimin oku diyelim buna, ileriye doğru gidiyor. Tek istikamet! Gayet fütursuzca, kimseyi ve hiçbir şeyi umursamadan, kendini beğenmiş, aktığı kulvardan milim şaşma niyetinde olmadan!</p>
				<p class="normal">*   *   *</p>
				<p class="normal">Peki, bunu toplumlar için söyleyebilir miyiz? Ben diyemiyorum... Toplumların oku, zaman içinde nereye ve nasıl gidiyor? Toplumlar sanki her yöne hareket edebilirler, bilimin okunu izlemek zorunda değiller; yoksa genellikle de izlemiyorlar mı? Bunu da diyemiyorum, çünkü bilim ve teknolojinin dünyası ile toplumların dünyası arasında müthiş bir etkileşim var. Bu etkileşim, yönlerini öyle çok da ayrık kılamıyor. Üstelik bu etkileşim daha çok tek yönlü! Yani bilim ve teknoloji dünyası, toplumları daha çok etkiliyor, toplumsal hayatı biçimlendiriyor, dahası belirli ölçülerde yönlendiriyor. Bazen toplumlar farklı yönlere gitse de, genellikle bilimin açtığı kulvarda yürümek zorunluluğunu görüyor. Her toplum için söz konusu olmasa bile. 1600’lerin dünyası ile 1800’lerin, 2000’lerin ve bugünün dünyası bir mi? Bilim ve teknoloji, buluşları ile insanların dünyasını değiştiriyor. Bu değişim, şüphesiz öncelikle çalışma hayatında başlıyor. Üretime odaklanıyor. 19. yüzyıl ile 20. yüzyıl ve bugünün çalışma ve üretim hayatı bir mi? (Burada temel bir kaynak çalışma olarak, bkz.1) Üretim ve çalışma hayatındaki yenilikler ve değişimler, insan yaşamını, bakışını, ilişkilerini değiştiriyor. Her aşamada yeni ve değişen-değişmekte olan bir toplumdan bahsedebiliriz. </p>
				<p class="normal">Sadece bu kadar değil. Bilim ve teknoloji dünyası ile, düşünce disiplinleri, sanat, edebiyat, felsefe arasında da büyük bir etkileşim yaşanıyor. Her şeyin birbirini etkilediği, geliştirdiği, dönüştürdüğü, yenilikçi bir uygarlık sistemi, ortaklaşa inşa ediliyor.</p>
				<p class="normal2">Bütün Bunlar Tamam da...</p>
				<p class="normal">Yine de, başta değindiğimiz gibi ciddi bir problematik var... Toplumlar, bilim ve teknolojinin gelişimi ve eleştirel aklın oku yönünde hareket etmek ihtiyacındalar. Ediyorlar mı? Evet, ama gecikerek, bazen zorlukla ve eskinin engellerine takılarak... Yakın tarih bize pek çok toplumun bilim ve teknoloji dünyasındaki gibi “ileriye doğru” gidemediğini, bazen çok farklı bir telden çaldığını gösteriyor. </p>
				<p class="normal">Örneğin, yaşadığımız iki büyük dünya savaşını; 
				bilimsel teknolojik devrim patladıktan sonra bugüne kadar gelen 
				süreçteki bölgesel ve yerel savaşları düşününüz... “Bilimin 
				kalesi” ABD’yi düşünün. Irak’a saldırısını! Hangi akılla 
				yakıyor, yıkıyor ve öldürüyor? ABD’yi yönetenlerin istikameti 
				ile bu ülkedeki bilimin istikameti aynıdır, kim diyebilir? 
				Şüphesiz, bu duruma açıklamalar getirilebilir. Savaşların ve 
				ulus devletlerin çağı olan Sanayi Toplumu politikaları henüz 
				yürürlükte. Bilgi Toplumu ve Bilgi Ekonomisi’ne geçiş krizleri 
				yaşıyoruz.<a id="ust1" name="ust1"/><sup class="calibre3"><a href="kitap_split_062.html#alt1" id="ust1" name="ust1">[5]</a></sup></p>
				<p class="normal">Ama yine de: Bilim ve teknoloji dünyasının aklıyla “toplumların aklı” birbirinden farklı mı çalışıyor? Saatleri de okları da birbirine paralel gitmek zorunda mı! Bilim ve teknoloji dünyasının saati, mesela genellikle bugünü gösterebilirken... “Toplumların saati” ise, iki bin yıl öncesini, bin yıl öncesini, beş yüzyıl öncesini gösterebilir mi?</p>
				<p class="normal">Daha kestirme söyleyelim: İleri teknolojik bir toplum, insanlığın ve uygarlığın aşmakta olduğu dinsel düşüncelere dayalı bir yönetim altında yaşamayı tercih eder mi? Örneğin Türkiye bütünüyle, AKP veya diğer siyasal İslam’ın isteği doğrultusunda gitse... Bu mümkün mü? Mümkünse Türkiye ne kadar “geriye” gidebilir? Acaba dünyadaki toplumsal istikameti esas belirleyen “ana uygarlık akımı” kendi yolunda ilerlerken, diğer ülkeler, bölgeler, başka yöne gidebilirler mi?</p>
				<p class="normal">İnsanı diğer canlılardan ayıran pek çok özellik vardır, iki ayaklılık, alet kullanma, düşünebilme... Ama belki de en önemlisi, biriktirebilme özelliğimiz sayesinde yarattığımız ve sonraki nesillere aktarabildiğimiz kültürdür, en ayırt edici özelliğimiz... Ki biz buna uygarlık diyoruz... Buna bir de “hayal etme” özelliğimizi katabiliriz.</p>
				<p class="normal">Biriktirebilme ve aktarma özelliğimizi aklımızın özgürleşme sürecine borçluyuz. Düşüncelerimiz dogmalardan özgürleştikçe, kültürümüz rafineleşti, yarattığımız değerler nitelik ve nicelik olarak geçmişle kıyaslanamayacak bir artış hızına ulaştı. Şüphesiz ki sadece bilim ve teknolojik birikimden değil, insanın kendisini ve yaratıcılığını dışa vurduğu sanat, edebiyat, felsefe, düşün, hukuk gibi bütün etkinliklerden söz ediyoruz. Ve uygulamada zayıf ve sakat yönleri olsa bile, ulaştığı demokrasi, insan hak ve özgürlükleri alanlarında biriktirdiklerini de bunların üzerine katıyoruz.</p>
				<p class="normal">Bu olgular ışığında tekrar soralım: Bugüne kadarki hemen her alanda ve konuda bu büyük birikime insanlık sırtını dönebilir mi? Birikim, şüphesiz ki, toplumların ana yolunu belirlemektedir. Bu saptama ışığında, şunu söyleyebiliriz: Bazı toplumlar bu “birikim”den sapsa bile, eninde sonunda “yola girecektir”, eğer varoluşunu sürdürmek istiyorsa...</p>
				<p class="normal2">Bir Düş Kurarsak...</p>
				<p class="normal">İnsanı bugün diğer canlılardan ayıran eğer özgürleşen beyin sayesinde yarattığımız uygarlık/kültürse... Gelin bu kültürü, insanlığın üzerinde yaşadığı bir halıya benzetelim... Ve bir güç, birdenbire bu halıyı insanlığın, yani Homo sapiens’in ayakları altından çekip alsın!</p>
				<p class="normal">Kendimizi bulacağımız yer, 50 bin yıl öncesinin koşullarıdır. Her şey o ilkellikle başlayacaktır yeniden... Ne yazık ki, 50 bin yıl öncesine döndüğümüzde, bugünü yaşadığımızın ayırdında bile olamayız. Çünkü genetiğimizde bugünün kültüründen tek bir iz bile yoktur! Öğrenilen ve edinilen kalıtsal değildir. Genetiğimiz, yaşadıklarımızdan veya biriktirdiklerimizden –ne yazık ki– tek bir çizik bile barındırmaz! Bebekler, kültür birikimsiz saf bir genetikle doğuyor!</p>
				<p class="normal">Doğduktan sonra da insanlığın birikiminden/kültüründen herkes aynı payı almıyor. Aramızda, insanlığın birikiminden soyutlanmış, bu birikimin kenarında yaşayan, bazen trene bakar gibi davranan, dahası treni “taşlayan” milyonlar yaşıyor. Ne yazık ki tüm toplumu oluşturanlar arasındaki ortak dil, kültür ve düşünce birliği, yani “uygarlık birikiminden yararlanma derecesi”, bazı toplumlarda en aza inebiliyor, bazı toplumlarda da en yüksek düzeyde seyrediyor!</p>
				<p class="normal">2009 Türkiyesi’nin yurttaşları arasındaki ortak dil zayıflamış durumda. Bu ülkeyi, ortak dili güçlü konuşan ülkelere karşısında, şüphesiz geriye düşürmektedir! İnsanlığın birikiminden uzaklaşanlar geriye, ondan en çok yararlananlar da ileriye doğru gidiyorlar.</p>
				<p class="normal">Sözün özüne dönersek: Şuna inanıyorum: Toplumlar, uygarlığın ana akımından yer yer ayrılsalar, ayrılmış görünseler, geri düşüşler yaşasalar bile, er geç anayola çıkacaklardır, çıkmak zorundalar. Çünkü varoluşları, otobanda seyredebilme yeteneklerine bağlıdır! O halde, tüm insan faaliyetlerinin..</p>
				<p class="normal">...oku, istikameti, hızı, aklı, düşünme kapasitesi ve yaratma gücü ile..</p>
				<p class="normal">..toplumların oku, istikameti, düşünme ve yaratma faaliyeti arasındaki farklılıkların mümkün olduğunca azaltıldığı... </p>
				<p class="normal">...okların zaman içindeki yönlerinin benzer olduğu bir dünyada, insanlık yolunu kaybetmeyebilir!</p>
				<p class="normal">Şimdi “Toplumların Yönü” üzerine iki yazıyla daha konuyu sürdüreceğim.</p>
				</body>
</html>