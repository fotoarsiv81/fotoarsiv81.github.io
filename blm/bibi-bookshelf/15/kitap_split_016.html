<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_18">Türkiye’nin Yönü: Nereye?</h2>
				<p class="normal1">Türkiye, Fas, İran, Cezayir, Endonezya, Pakistan... Özetle dincilerin giderek iktidarı devraldıkları veya devralmaya hazırlandıkları ülkelere benzer mi benzemez mi? İktidardaki Büyük Koalisyon bize diyor ki: Merak etmeyin, Türkiye dinci bir cumhuriyete, yönetime geri dönmez! Öyle mi?</p>
				<p class="normal">Yeni muhafazakârlar, dinciler, bazı liberal aydınlar, özetle iktidardaki “Büyük Koalisyon”, bugün Ortadoğu’da ve diğer İslam ülkelerinden farklı bir yerde durmamızı sağlayan Cumhuriyetimizin “dinsel bir yönetim tarzına dönüşemeyeceği” konusunda güvence veriyorlar: Efendim, Türk halkı laik Cumhuriyetin kazanımlarını artık içselleştirdi! Türkiye, ne Fas ne Endonezya ne İran ne de başka bir İslam ülkesine dönüşebilir! O ülkelerdeki yönetim ve toplum ilişkileri artık Türkiye’de kurulamaz... </p>
				<p class="normal">Neden? İnandırıcı, bilimsel bir gerekçeleri yok! Aslında söyledikleri şu: “Bize güven, gerisini merak etme sen!” Onlara şu yanıtı verebiliriz: “Olur! Baş üstüne!”</p>
				<p class="normal">*   *   *</p>
				<p class="normal">Peki meseleye nasıl yaklaşmalı? Uygarlığımız içinde farklı adacıklar yok mu? Örneğin Afganistan... Veya Afrika ülkeleri! Özellikle de, dünyada sayıları 150’yi bulan İslam karakterli ülkeler! Yemen! Hele hele İran! İran nereden nereye geldi? Şah diktatörlüğünden ve hanedanlığından, köktendinci diktatörlüğe! Tanrı adına yöneten molla rejimine! Kadınlara yeniden kelepçelerin vurulduğu, mollalara karşı çıkan her şeyin ve herkesin “siyonist”, “Amerikancı” ajan ve provokatör ve de suikastçı olarak nitelendirildiği, 5 kişinin bir araya gelemediği bir rejime... Molla yönetiminde, iktidara karşı çıkanlara, Allah’a karşı çıkmış muamelesinin yapılmasını, yani öldürülmesi gerektiğini savunan görüşler öne sürülüyor.</p>
				<p class="normal2">Bu Ülkeler Nereye Gidiyor?</p>
				<p class="normal">Şimdi Şah rejimi mi yoksa Molla rejimi mi “ileri”? İkisi de diktatörlük. Ama Şah rejiminde kadınlar daha özgür! Şah rejimi hanedanlık üzerine kurulu iken, Molla rejiminde sözde bir Cumhuriyet var. Ancak molladan yana veya molla soyundan olanların iktidar olabilecekleri bir uyduruk Cumhuriyet!</p>
				<p class="normal">Şimdi İran ilerledi mi, ilerliyor mu uygarlık otobanında? Dünyada “ana eksen”, daha sivil, daha demokratik, daha katılımcı, daha bir hukuk devleti olmaya özen gösterirken, nasıl oluyor da İran ve pek çok ülkede köktendincilik hortlayıp iktidara gelebiliyor? </p>
				<p class="normal">Pakistan nereden nereye geldi? Kadın, insan ve özgürlük düşmanı köktendinci Taliban’lar ilerliyor, gelişiyor ve ülkeyi esir alıp iç savaşı patlatıyor! Dün “önemsiz” iken köktendinciler, bugün ülkeyi ele geçirecek kadar nasıl güçleniyorlar? Halkın önemli bir kısmını “Talibanlaştıran” bir ortam, nasıl oluyor da oluşuyor bu ülkelerde?</p>
				<p class="normal">Toplumlar sürekli bir değişim yaşar. Kuşaklar arasında derin farklılıklar oluşur, özellikle günümüzde değişimin hızı çok artmıştır. Bu gelişmelere paralel, uygarlığın ortak kültürüne üretimle katılamayan, toplumun sivilleşmesini ve özgürleşmesini başaramayan ülkelerde “Talibanlaşma”, “dincileşme”, “köktendincileşme” süreçleri işliyor.</p>
				<p class="normal">Türkiye, Fas, İran, Cezayir, Endonezya, Pakistan, Filistin, hatta Sudan... özetle dincilerin egemenliklerini artırdıkları ülkelere benzer mi benzemez mi? Toplumun hangi koşullarda eğitileceği ile yakından ilişkili bir sorundur bu. AKP-Fetocu ve destekçilerinin akıl ve politikaları ile, Türkiye bal gibi, egemenliğini tanrıdan satın alanların otoriter rejimine dönüşebilir. Her ne kadar geçici olsa da! </p>
				<p class="normal">Şimdi konuyu bu çerçevede irdeleyelim...</p>
				</body>
</html>