<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_26">Mutluluk Ölçünüz Ne?</h2>
				<p class="normal1">Dünya üzerinde mutluluk kadar göreceli bir kavram var mıdır? Büyük şair Nâzım Hikmet belki de tam bu nedenle “Sen mutluluğun resmini yapabilir misin Abidin?” diye sormuştur. </p>
				<p class="normal">Bir mutluluk tarifi istesek, herkesten ne yanıtlar gelir? Sizin için mutluluk nedir? Çöp bidonlarında ekmek parasını çıkarmaya çalışanlarla, evsizlerin, sevgilisi tarafından terk edilenin, patronu tarafından kapı önüne bırakılanın, ay sonunu getiremeyenin, bankası batanın, şirketi top atanın, çocuğunu uçak kazasında kaybedenin, ağır bir hastalığa yakalananın, iş hayatında en büyük rakibine yenilenin, büyük bir buluş yapanın, 100 yıl sağlıklı yaşayacağını öğrenenin, trilyonlar kazananın, kazada gözünü yitirenin, bir türlü bebek sahibi olamayanın... mutluluk tarifleri farklıdır!</p>
				<p class="normal">Şu anki mutluluk algılamamız, tamamen farklı istekler, düşünceler, duygular üretebilir. “Şu an”ın dışında, kısa, orta ve uzun vadeli mutluluk isteklerimiz de vardır.</p>
				<p class="normal">Dünya ölçeğinde yapılan mutluluk araştırmalarının en çarpıcı sonuçlarından biri, demokrasinin otomatik olarak mutluluk üretmeyeceği gerçeğidir. Örneğin ABD’nin, ekonomik bakımdan yoksul ve yarı demokratik bir ülke için demokrasi istemesi ve dayatmasının, o halk için anlamı nedir? Belki de, örneğin bir milyon kişi için işyeri açmak, o ülke halkını daha mutlu edecektir. </p>
				<p class="normal">Türkiye’de geniş kesimler için mutluluk, en temel biyolojik ve insani, barınma, iş-aş gereksinimlerini karşılayacak ve insanca yaşamasını ve harcamasını sağlayacak şeylerin tümü, değil midir? Şüphesiz, onuruyla yaşamını sürdürmek, belki de büyük bir mutluluktur. Ama onur ile işsizlik-yoksulluk arasında paralel bir ilişki yok mudur?</p>
				<p class="normal">Mutluluk, başını sokacak bir evin olmasıdır. Öncelikle, yaşatacak bir gelirin varlığıdır. Güvenli yaşama koşullarıdır. Hakkı, adaleti gözeten bir sistemdir. </p>
				<p class="normal">Piramidin tepesinde, her ülkenin kendi mutluluk gerçekleri bulunur: Örneğin Almanya’da “mutluluk” piramidinin tepesindeki duygular ve istekler, mutlaka bizden çok farklıdır.</p>
				<p class="normal">Ülkeler ortalamasında, mutluluğun anahtarları saptanmış: Güvenlik, sınıfsal farklılıkların azalması, cinsiyet eşitliği, çağdaşlık... Bu “sübjektif refah” saptamalarının bile, Türkiye’deki önceliklerinin farklı olabileceğini gösteriyor. Bu girişten sonra, şimdi mutluluk olgusuna daha büyük açıdan ve kapsamlı bakalım...</p>
				<p class="normal"> </p>
				</body>
</html>