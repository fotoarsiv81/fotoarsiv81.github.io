<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_32">Bilimde Kesinlik ve Koşulluluk</h2>
				<p class="normal1">Bilgi her zaman kendi geçerli koşullarında doğrudur. Örneğin suyun deniz seviyesinde 100 derecede kaynaması, dünyamızın bugünkü koşullarında geçerli bir olgudur. Sadece deniz seviyesinde! Bugünkü koşullar değiştiğinde, suyun kaynama noktası belki de 90 veya 150 derecede söz konusu olacaktır. </p>
				<p class="normal">Halkın bilimden bekledikleri ile bilimin kendi işleyişi, birbirinden çok farklı şeylerdir. Toplumda şöyle bir inanış veya bekleyiş var: Bilim bize kesin olarak söylesin ve tartışmaya son noktayı koysun!</p>
				<p class="normal">Büyük çoğunluk, “bilim” görüş açıklayınca akan suların duracağına inanır. Tamam!.. Tartışma bitmiştir!.. Bilim son sözü söyledi!..</p>
				<p class="normal">Hayır hiç de öyle değil. Belki de tartışma yeni başladı!</p>
				<p class="normal">Gördüğüm ve bildiğim kadarıyla bilimin son sözü yok. Hem de hiçbir zaman yok. Bilimi öyle, bir mutlaklık aracı olarak görmek yanlış. O zaman bilime dinsel-tanrısal bir araç ve nitelik bahşetmiş oluruz. Tam tersine, bilim çözdüğü, çözdüğünü sandığı soru veya sorunlardan daha büyük sorular-sorunlar yaratır.</p>
				<p class="normal">Bazı “bilim” adamları, toplumda bir kesinlik abidesi gibi dolaşır. Bu tavırları, toplumdaki yanlış inançlardan beslenir... Söylediklerinin yüzde yüz doğru olduğuna inandırmaya çalışırlar. Böyle tavırlar bu tür “bilimci”lerin kazanç ve varlık kapısıdır da!</p>
				<p class="normal">Millet de soru sormayı bilmediği veya bilimin gerçek doğasından habersiz olduğu için ve biraz da bilgiliye büyük saygısından dolayı susar, söylenenleri kabul eder. “Hoca” olmanın, hocalığın bu topraklarda değeri çoktur, hocalık her zaman hürmet ve saygı konusudur. Hocalığın niteliği ise önemli değildir. Bu hocalık, kaynağını dinden de alabilir bilimden de! Millet bir kez “derin insan” olduğuna inandı mı, seni artık hoca mertebesine çıkartır! Seni iyi yaşatır!</p>
				<p class="normal2">Koşullara Bağımlılık</p>
				<p class="normal">Konumuza dönersek: Bilimi, bir bilme-öğrenme, araştırma yöntemi olarak düşünmeliyiz. Bilim insanını da, kendi alanında, bilimsel yöntemi kullanarak araştırma yapan ve bilgi üreten, en azından bilimin ürettiği bilgileri doğru bir şekilde anlayan, yorumlayan, öğreten ve nakleden insan olarak...</p>
				<p class="normal">Bilim insanını, bildiği alanda olan biteni çok yakından izleyen iyi bir uzman olarak da görebiliriz. Söyledikleri, araştırıp buldukları, yazıp çizdiklerinin doğruluğu, şüphesiz koşullar ve zamanla sınırlıdır. Bilgi her zaman kendi geçerli olduğu koşullarında doğrudur. Başka koşullarda geçerli olmayabilir.</p>
				<p class="normal">Örneğin suyun deniz seviyesinde 100 derecede kaynaması bile, dünyamızın bugünkü koşullarında geçerli bir olgudur. Deniz seviyesinde 100 derecede kaynamasını sağlayan yeryüzü koşulları (örneğin havanın bileşenleri vb) değiştiğinde, suyun kaynama noktası belki de 90 veya 150 derece olacaktır. </p>
				<p class="normal">Hele geleceğe yönelik tahminlerde bilimin eli kolu tamamen bağlıdır. Sadece göreceli bilgiler verebilir; değerlendirmeleri de hep “eğer”lerle, “şu ve şu koşullar”la doludur... </p>
				</body>
</html>