<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_31">Bilim Bir Şey Bilmiyor!</h2>
				<p class="normal1">Bilime, “ruhun olmadığını nereden biliyorsun” diye sorarsanız, yanıtı, “Ben, ruhun olduğunu bilmiyorum”dur... “Ruhun olmadığını” kanıtlamak, hiçbir zaman bilimin ilgi alanında değildir... Bilim, “ruh yoktur, insan özel bir yaratık değildir,” de demez... Ama bir bilim insanı ruhun varlığına inanabilir. İnanç, kişisel bir alandır, bilimsel değil...</p>
				<p class="normal">Şüphesiz, “bilgi” nitelikli her şeyi bilime borçluyuz. Bilim insanları, bilimin yöntemlerini kullanarak, bilgiler üretmiştir. Bu sayede yeryüzünün tabi olduğu yasaları büyük ölçüde “biliyoruz” ve bu verileri temel alarak yaşıyoruz. Bütün bu kazançlarımız bilimin nitelikli çalışmaları sayesindedir.</p>
				<p class="normal">Bilime “bilebileceği” şeyleri sorabilirsiniz. Bunlar arasında bilim ancak araştırılarak bilinebilecek nitelikte olanları merak eder, öğrenmeye ortaya çıkarmaya çalışır. Fakat bilime bilemeyeceği, doğrudan uğraş alanı olmayan şeyleri sorarsanız, bilim bir şey bilemez.</p>
				<p class="normal">Örneğin bilime, “ruhun olmadığını nereden biliyorsun” diye sorarsanız, yanıtı, “Ben, ruhun olduğunu bilmiyorum”dur... “Ruhun olmadığını” kanıtlamak, hiçbir zaman bilimin ilgi alanında değildir... Bilim, “ruh yoktur, insan özel bir yaratık değildir” de demez... Ama bir bilim insanı ruhun varlığına inanabilir. İnanç ve bilgi ayrı şeylerdir! Bilime, henüz bize ışığı bile ulaşmayan uzayın ötesinde ne olduğunu sorarsanız, yine yanıt alamazsınız. Bu tür konularla teoloji, metafizik, bilimkurgu ilgilenir! Ama onların yanıtları “bilimsel bilgi” değildir. Doğrulanmamış, doğrulanması da mümkün olmayan yanıtlar, inanç dünyasına girer. </p>
				<p class="normal">Bunlar, bilgi olmayan, “toplumsal olgu” olarak da sınıflandırılabilir. Toplumsal olguların “bilgi olması” şart değildir. Bu açıdan “nesnel gerçek”le bir ilişkisi yoktur. Bir sosyolog araştırır ve toplumda şu şu inançlar yaygındır, der. Örneğin, insanlardan bir kısmı dini törenlerde yerlere çubuklar ve küçük taşlardan evler yapar. Böylece tanrının kendilerini bir ev sahibi yapacağına inanırlar. Bu davranış bir olgudur, toplumda gözlenen bir hareket tarzı, bir inançtır... Ama bilimsel bilgi değildir! Çünkü, bu olgunun doğrulanacak, test edilecek, kanıtlanacak bir yönü bulunmaz. Şimdi yeni türdeki akademisyen unvanlı bazıları, bu toplumsal inanç ve davranışları da başka bir “bilim” olarak sınıflandırıyorlar! Kendilerine kolay gelsin, aman, zaten bilimin öyle çok da üretken olmadığı bu ülkeye, bunu “bilim” diye yutturmasınlar!</p>
				<p class="normal">Bilim insanı ise şunu yapar: Elinde yeterli veri birikmişse, bir teori ortaya atar. Kuramlar, varsayımlar, tezler oluşturur. Akıl yürüterek, mantık kurarak ve çıkarsamalarda bulunarak, deneysel araştırmalar yaparak bu teorileri kanıtlamaya çalışır. Tartışmaları kışkırtır... </p>
				<p class="normal2">Büyük Patlama Gerçek mi?</p>
				<p class="normal">Mesela evrenin Büyük Patlama ile doğduğu/başladığı kuramının doğruluğu kanıtlanmış değildir. Ama bu kuramın üzerinde büyük ölçüde fikir birliği vardır. Çünkü evrenin genişlemesi, Büyük Patlama’dan geride kaldığı varsayılan arka plan radyasyon ışıması gibi pek çok veri, Büyük Patlama’nın varlığına işaret eder. Büyük Patlama, sonuçlarından yola çıkılarak oluşturulan bir kuramdır. Ama şu soru da vardır: “Büyük Patlama öncesinde ne vardı ve Büyük Patlama’ya ne yol açtı? Bazıları, Büyük Patlama kuramını tanrının varlığına bir kanıt olarak da ileri sürer. Ama, Büyük Patlama ile evren doğduysa, o zaman tanrı neredeydi, diye sorular da yöneltebilirsiniz.</p>
				<p class="normal">Bilim kendi sınırlarını bilir; bilimsel veriye, sezgiye, mantığa dayanmadan kuram oluşturulamaz.</p>
				<p class="normal">Bilime bilmediği, bildiğini iddia etmediği konularla ilgili olarak “Nereden biliyorsun?” diye sorarsanız, “Ben bir şey bilmiyorum ki!” der... Bir bilim insanının “insan beyni kainattaki en karmaşık şeydir” dediğini ben hiçbir yerde okumadım. Çünkü böyle bir bilimsel varsayım olmaz... Ciddi bir bilim insanı da böyle bir şey demez! Bunu kim demişse, nerede yazılıysa göstermek gerekir! İnsan beyninin en karmaşık şey olduğunu ileri sürebilmeniz için, evrende başka hiçbir beyin olmadığını kanıtlamanız gerekir. Ama insan beyni yerküre içinde en karmaşık beyin olabilir.</p>
				<p class="normal">Bilim “kainat öncesi”nin olup olmadığını da bilmez. Büyük Patlama’dan öncesi için de bir sürü başka tezler vardır! Örneğin bazıları, belki de ezelden beri evren doğup doğup yok olmaktadır, diyor! Paralel evrenler, sicim teorisi... Bir dizi görüş vardır tartışılan..</p>
				<p class="normal">*   *   *</p>
				<p class="normal">Evren dediğimiz, uzaydaki olayların tümüdür; cisimler, boşluklar, molekül ve atomlar, yıldızlar ve evrende gözlemlenen tüm cisim ve maddenin davranış biçimleri, evrenin tümünü oluşturur... Bilim, bu oluşumların toplam sonuçlarını kestirebilme iddiasında hiçbir zaman olamaz. Bilim, evrende durmadan bir değişimi gözler. Bu değişimin yasalarını, kurallarını anlamaya çalışır.</p>
				<p class="normal">Yeryüzündeki canlı hayatı ile bütün bu fiziksel, kimyasal, biyokimyasal oluşumlar ve değişimler arasında bir ilişki kurmayan kimse, bilimden kopar; akıllı tasarım vb. gibi bilimdışı görüşlere yönelir.</p>
				<p class="normal">Bilim, dogma değildir. Varoluş üzerine kanıtlayamadığı “kesin gerçekler” ilan etmez. Kendisini “dogma”lardan arındırabilmek için, hatta “mutlak rölativizm” gibi, bence uç noktalara varan görüşler bile ileri sürüldüğü olur!.. Her şeyin göreceli olduğu ve hiçbir gerçek olmadığını vazeden mutlak rölativizm, bilimsel olguları ve kuramları reddetmek için türlü çeşitli “kaçak yol” arayan dinsel görüşlerin buluştuğu noktadır! </p>
				<p class="normal">Burası “bilinmezlik kapısı”dır. Bilinmezlik, din bağnazlarının çok sevdiği gri alandır. Her şeyin gri alanda olduğu, hiçbir şeyin kesin bilinmediği inancı, dinsel alanları genişletir ve din bağnazlarının toplum üzerindeki etkisini artırır. Dolayısıyla, türlü çeşitli iktidarlar doğurur. Her türlü iktidar, güç demektir, para, manevi ve maddi otorite demektir! Bilimdışı güçler, astrologlar ve ufocular dâhil, sürekli olarak bilinmezlik alanında at koşturur. Bu alanı mutlak kılmaya çalışır ki, oradan nemalansın!</p>
				<p class="normal2">Hayatın Anlamını Sorgular mı?</p>
				<p class="normal">Bilim, hayatın anlamı var mı yok mu konusunu da doğrudan araştırmaz. Ama bilim insanları, evrimsel biyolojik bütün verilere bakarak, “hayatın anlamı hayatta kalmaktır” veya “hayatın anlamı, üremektir, kendini çoğaltmaktır” gibi sonuçlara varabilir.</p>
				<p class="normal">Ama, bilimsel veriler, bunun sadece yeryüzündeki yaşama özgü söylenebileceğine işaret eder. Kosmos’un “hayatta kalmak” gibi bir derdinin olup olmadığı sorusunun yanıtı ise –şimdilik veya belki de hiç– yoktur!</p>
				<p class="normal">Fakat insanoğlu, hayatını, kendi bireysel yaşam sınırlarının bile çok ötesinde anlamlandırmada büyük mesafe katetmiştir! Yani hayatın anlamı, bilinebildiği kadarıyla, insanın ortaya attığı bir sorundur ve insan için önemlidir... Çünkü, belki de –şimdilik– insan ölümlü olduğu için, hayatın anlamı ve sonrası, kendisi için önem taşımaktadır, bu nedenle de hayatın ötesinde düşler, dünyalar kurmaktadır.</p>
				<p class="normal">Bilime, bilmediği alanlarda iddiası varmış gibi sorular yönelterek “nereden biliyorsun” derseniz, bence yanıtı “bir şey bilmiyorum”dur... Kendi sorunlarımızla bilimin sorunlarını karıştırırsak, bilime haksızlık ederiz!</p>
				</body>
</html>