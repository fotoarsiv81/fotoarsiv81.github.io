<html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kitap.html</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_14">Bilim-Öğrenci ve Matematik Çöpe! </h2>
				<p class="normal1">Sorun, kurbağa konusunu ders kitaplarından kaldırmak değil, öğrencilerin bu konularla nasıl ilgilendirileceğidir. Kurbağanın sindirimi konusunu “gereksiz bilgi”ye, “ezberci sistem”e örnek olarak göstermek ve öğrencilerin dersleri sevmemesini buna bağlamak, çok yanlıştır...</p>
				<p class="normal">Kurbağa sindirimi bir simge. Neyin simgesi? Biyolojinin. Ve biyolojinin alt dalı olarak anatominin ve fizyolojinin. Bu simge, bir “biyolojik makinenin nasıl çalıştığını” anlatıyor. Hepimiz biyoloji dersinde bu tür fizyoloji-anatomi dersleri gördük. Peki, öğrenci olarak ilgimiz neydi “kurbağanın sindirimi” çizimlerine ve bilgilerine?</p>
				<p class="normal">Sanırım sıradan öğrencilerin ilgisi salt “not” zorunluluğundan... Ama, biyoloji dersinde “inek” gözüyle baktığımız meraklı arkadaşlarımızın konuyla fevkalade ilgili olduğunu, pırıl pırıl renkli çizimler yaptığını ve biyoloji öğretmenimizden hep takdir aldığını çok berrak anımsıyorum.</p>
				<p class="normal">Tabii, bu meraklarının veya ilgilerinin onları nereye götürdüğünü bilemiyorum, ama kendim ve sınıfın büyük çoğunluğu için soruyorum: Neden bizler de biyolojiyle, daha simgesel olursak, “kurbağanın sindirimi” ile yeterince ilgilenmedik? Bence ilgilendirilemedik.</p>
				<p class="normal">*   *   *</p>
				<p class="normal">Şimdi bu konuyu açalım: Öğrenciler koşa koşa okula gitmiyor, “zorunlu” olarak okula gönderiliyor. (Bütün öğrenciler için temel olgu!) O halde, derslerin bize öğretilebilmesi ve sevdirilebilmesi, esas olarak “sistem”in bir sorunu. Öğrenimin sorunları konusunda anahtar sözcük arıyorsak, hiç büyük araştırmalara gerek yok, bu “öğrenciyi ilgilendirebilmek”tir. Öğrenimi keyifli hale getireceksiniz, öğrencinin merakını ayakta tutacaksınız, konuyu başarılı sunacaksınız; ilginç, pratikle, hayatla, öyküyle iç içe..</p>
				<p class="normal">Ve beyin araştırmalarından yararlanacaksınız: Beyin-öğrenme ilişkisi konusunda yüzlerce araştırma yapıldı. Sonuç olarak, okulda derslerin en iyi nasıl ve hangi yöntemlerle ele alınması gerektiği konusunda yüzlerce yeni öneri var. Bu amaçla, beyin araştırmacıları ve bilişsel psikologlara kadar çok geniş uzman kadronun çalışmaları, ABD’de bir vakıf tarafından da destekleniyor. Ortaya çıkan önemli bir bulgu şu: Eğitici-öğretici sistemin çoklu kalitesi, öğrenimin başarısında birinci derecede önemlidir. </p>
				<p class="normal">Çok yönlü sistemin uçtaki askeri, öğretmendir. Bu nedenle de çok donanımlı, yönlendirici, iyi bir öğretim ve merakları kamçılayıcı psikolog görevini de üstlenmelidir! Bizde “çok yönlü kalitesiz” sistemin öğretmene verdiği önemi biliyoruz. Generalini maddi ve ma-nevi donatmayan bütün sistemlerde her türlü yenilik, sonuç vermeyecek bir çabadır. Ama bizim üstün akıllı milli eğitimcilerimiz, “sistemi öyle bir yapacağız ki, öğretmene bile gerek kalmayacak” diyor. Yani öğretmen donanımlı, nitelikli olmuş olmamış, hiç önemli değil! Zaten Hüseyin Çelik adındaki bakan da, görevini yenisine devrederken, “size yapacak bir şey bırakmadık, her şeyi otomatiğe bağladık” dememiş miydi?</p>
				<p class="normal">*   *   *</p>
				<p class="normal">Gelelim kurbağanın sindirimine... Biyoloji, biyoteknoloji, moleküler biyoloji, özetle hayat bilimleri, buluşlarıyla ve muazzam ekonomisiyle bu yüzyıla damgasını vuran bilim alanlarıdır. Öğrencilerin, yüzyılın bilimiyle küçük yaştan ilgilendirilmesi, geleceğimiz açısından önemli. Yani, “kurbağanın sindirimi”ne bugün her zamankinden çok daha iş düşüyor!</p>
				<p class="normal">Sorun, kurbağa konusunu ders kitaplarından kaldırmak değil, öğrencilerin bu konularla nasıl ilgilendirileceğidir. Kurbağanın sindirimi konusunu “gereksiz bilgi”ye, “ezberci sistem”e örnek olarak göstermek ve öğrencilerin neden dersleri sevemediğini buna bağlamak, çok yanlıştır..</p>
				<p class="normal">Herkesin sevmediği, ilgilenmediği tonlarca konu var. Herkesin eline bir kalem vererek, “okutulmaması gereken konuları yazın” derseniz, ders kitaplarından atılması gereken binlerce “kurbağanın sindirimi” benzeri liste oluşur. Bunların hepsini atarsanız, zaten ders ve ders kitabı ve öğrenecek konu diye bir şey de kalmaz... Ve böylece eğitim-öğrenim meselemizi de, kestirmeden, kamuoyu yoklamasıyla (!) halletmiş oluruz!</p>
				<p class="normal">Zaten anladığım kadar, milli eğitimin dindar ilgilileri de bu yolu seçmiş durumda... Ve işe, kurbağanın sindirimi benzeri bilgileri okul kitaplarından uzaklaştırmakla başlamışlar bile... </p>
				<p class="normal">Haydi onlara yardımcı olalım: Bu millet başka neleri görmek istemiyor derslerde? Milletin ortak hissiyatını bildiğim için, en başarısız olunan matematikle işe başlıyor ve onu kolundan tuttuğum gibi dipsiz kuyuya atıyorum!..</p>
				</body>
</html>