<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>3-11.html</title>
  <link href="../Styles/template.css" rel="stylesheet" type="text/css"/>
</head>

<body>

  <div id="x3-11.html" xml:lang="tr-TR">

    <div class="Basic-Text-Frame-2">

      <p class="anabaslik" id="toc_marker-12">X - PLATONİK DÜŞÜNÜMLER</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Bak Sır’dan uçuyorlar Matematiğe!</p>

      <p class="paragraf">Nafile! Bakışıyor, sersemliyor, saçmalıyor ve ölüyorlar.</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Mistisizm ve matematik birlikte geriye uzanırlar. Antik devirlerde matematiği bir çıkarsama bilimi olarak icat eden, Pisagor’un mistik kültü olmuştur. “Her şey sayıdır,” diyordu Pisagor; öyle görünüyor ki dünyanın kelimenin tam anlamıyla matematik tarafından kurulduğunu söylemek istiyordu. Pisagorcuların ilahi bir armağan olarak sayılara tapmalarında şaşılacak bir şey yoktur. (Ruhların göçüne inanıyorlar, fasulye yemeyi günah addediyorlardı.)</p>

      <p class="paragraf"></p>

      <p class="paragraf">Aradan geçen iki bin beş yüz yılın ardından bugün matematikte hâlâ mistik bir hava vardır. Bugünkü matematikçilerin çoğunluğu (tartışmalı olsa da genel olarak yaklaşık üçte ikisi diye tahmin edilir) bir tür cennete inanır; melekler ve azizlerle dolu bir cennet değil, inceledikleri mükemmel ve ebedî nesnelerle dolu bir cennet: n-boyutlu küreler, sonsuz sayılar, -1’in kare kökü vb. Ayrıca bir tür duyu ötesi algı sayesinde, bu ebedî varlıklar âleminde yaşadıklarına inanırlar. Bu fanteziye inanan matematikçilere “Platoncular” denir; çünkü onların matematiksel cennetleri Platon’un Devlet’te betimlediği aşkın âleme benzer. Platon, geometricilerin mükemmel bir yuvarlaklığa sahip çemberlerden, mükemmel derecede düz sonsuz doğrulardan bahsettiğini gözlemlemişti. Ne var ki böyle mükemmel oluşumlar, duyularımızla algıladığımız dünyanın hiçbir yerinde bulunmaz. Platon, aynı şeyin sayılar için de geçerli olduğunu söylüyordu. Örneğin 2’nin birbirine mükemmel derecede eşit iki birimden oluşması gerekir; ama duyulabilir dünyada mükemmel derecede birbirine eşit iki şey yoktur.</p>

      <p class="paragraf"></p>

      <p class="paragraf">Platon, matematikçilerin düşündüğü nesnelerin, ebedî ve aşkın başka bir dünyada var olması gerektiği sonucuna varmıştı. Bugünkü Platoncu matematikçiler de onunla aynı kanıdadır. Bunların en seçkinlerinden biri de Collège de France’da Analiz ve Geometri Kürsüsü Başkanı Alain Connes’dur; Connes, “insan zihninden bağımsız olarak, ham ve değişmez bir matematiksel gerçeklik olduğunu”[<span class="dipnot"><a class="footnote-link" href="#footnote-225-137" id="footnote-225-137-backlink">137</a></span>] üstüne basa basa söylemiştir. Bugünkü başka bir Platoncu da René Thom’dur, Thom 1970’lerde felaket kuramının babası olarak ünlü olmuştur. Thom, “Matematikçiler en derin kanılarından cesaret bulmalılar, böylece de matematiksel biçimlerin gerçekten de onları düşünen zihinlerden bağımsız bir varoluşu olduğunu onaylamalılar,”[<span class="dipnot"><a class="footnote-link" href="#footnote-225-138" id="footnote-225-138-backlink">138</a></span>] diye buyurmuştu.</p>

      <p class="paragraf"></p>

      <p class="paragraf">Platonculuğun matematikçiler için baştan çıkarıcı olması anlaşılabilir. Bu, inceledikleri oluşumların sadece insan zihninin eserleri olmadığı anlamına geliyordu: Bu oluşumlar keşfediliyordu, icat edilmiyordu. Matematikçiler daha düşük seviyedeki ölümlülere görünmez olan Platonik soyut biçimler evrenine göz gezdiren görücülere benzer. En sağlam Platonculardan biri olan büyük mantıkçı Kurt Gödel’in dediği gibi: “Biz duyusal deneyimden uzak olmalarına rağmen, matematiksel nesne algısı gibi bir şeye sahibiz.”[<span class="dipnot"><a class="footnote-link" href="#footnote-225-139" id="footnote-225-139-backlink">139</a></span>] Gödel, matematikçilerin algıladıklarını tasavvur ettikleri Platonik âlemin toplu bir halüsinasyon olmadığından emindi. “Bu tür bir algıya, yani matematiksel sezgiye, neden duyusal algıdan daha az güvenmemiz gerekiyor, bunun için bir neden göremiyorum,” demişti. (Gödel hayaletlerin varlığına da inanıyordu; ama bu ayrı bir meseledir.)</p>

      <p class="paragraf"></p>

      <p class="paragraf">Birçok fizikçi de Platon’un bakış açısının cazibesini hisseder. Öyle görünüyor ki matematiksel oluşumlar sadece “var olmakla” (ebedî, nesnel, değişmez) kalmaz, fiziksel evrene hükmediyormuş gibi de görünürler. Fizikçi Eugene Wigner’ın “matematiğin doğa bilimlerindeki akıl dışı etkisi”[<span class="dipnot"><a class="footnote-link" href="#footnote-225-140" id="footnote-225-140-backlink">140</a></span>] dediği şeyi nasıl açıklayabiliriz? Matematiksel güzelliğin, ampirik kanıtların yokluğu halinde bile, fiziksel hakikate güvenilir bir kılavuz olduğu tekrar tekrar kanıtlanmıştır. Richard Feynman, “Hakikati, güzelliği ve basitliğinden tanıyabilirsiniz,”[<span class="dipnot"><a class="footnote-link" href="#footnote-225-141" id="footnote-225-141-backlink">141</a></span>] diyordu. “Doğruyu bulduğunuzda, doğru olduğu bellidir.” Galileo’nun tabiriyle “Doğa’nın kitabı matematik dilinde yazılmıştır,”[<span class="dipnot"><a class="footnote-link" href="#footnote-225-142" id="footnote-225-142-backlink">142</a></span>] bunun tek sebebi doğal dünyanın içkin olarak matematiksel olmasıdır. Astronom James Jeans’in olağanüstü bir biçimde ortaya koyduğu üzere, “Tanrı matematikçidir.”[<span class="dipnot"><a class="footnote-link" href="#footnote-225-143" id="footnote-225-143-backlink">143</a></span>]</p>

      <p class="paragraf"></p>

      <p class="paragraf">Ne var ki sadık bir Platoncuya göre, Tanrı’ya bu şekilde başvurulması biraz lüzumsuz şairanedir. Matematik tek başına bir evren yaratıp ayakta tutma yetisine sahipken, bir yaratıcıya kimin ihtiyacı olur? Matematik gerçekmiş gibi gelir, dünya da matematikselmiş gibi gelir. Matematik, varlık gizeminin anahtarını sunuyor olabilir mi? Platoncuların inandığı üzere, matematiksel oluşumlar varsa, zorunlu olarak, ezelden beridir var olmaları gerekir. Herhalde bu ebedî matematiksel zenginlik bir şekilde fiziksel bir kozmosa saçılmıştır, bu o kadar karmaşık bir kozmostur ki nihayetinde ortaya çıktıklarında Platonik dünyayla temas kurabilecek bilinçli varlıkların doğmasına yol açmıştır.</p>

      <p class="paragraf"></p>

      <p class="paragraf">Güzel bir tablodur bu. Ama nilüfer yaprağı yeme alışkanlığında olmayan biri bunu ciddiye alabilir mi?</p>

      <p class="paragraf"></p>

      <p class="paragraf">En azından hayli kuvvetli bir düşünürün, bu fikri ciddiye aldığı izlenimine sahiptim: Oxford’da Rouse Ball Matematik Profesörü olan Sir Roger Penrose ciddiye alıyordu. Penrose, yaşayan en sağlam matematiksel fizikçilerden biriydi. Başta Kip Thorne olmak üzere fizikçi dostları, iki alanın iletişimi kestiği uzun bir dönemin ardından, yüksek matematiği kuramsal fiziğe tekrar dahil ettiği için Penrose’u takdir ediyorlardı. Penrose, 1960’larda Stephen Hawking’le birlikte çalışmış, evrenin Büyük Patlama sonrasındaki genişlemesinin bir yıldızın kara deliğe dönüşme sürecinin tam olarak tersine çevrilmiş hali olduğunu göstermek için sofistike matematiksel teknikler kullanmıştı. Başka bir deyişle, evrenin bir tekillik olarak başlamış olması gerekiyordu. Penrose, 1970’lerde, “kozmik sansür hipotezi”ni geliştirmişti; bu hipotez, her tekilliğin, evrenin geri kalanını fizik kanunlarının bozulmasından koruyan bir “olay ufku” tarafından örtüldüğünü söylüyordu. Penrose, genel göreliliği kuantum mekaniğiyle uzlaştıran güzel bir yeni yaklaşımın, “twistor kuramı”nın da öncülerinden biriydi. Kraliçe Elizabeth, 1994’te, bu başarılarından ötürü Penrose’a şövalyelik ünvanı bahşetmişti.</p>

      <p class="paragraf"></p>

      <p class="paragraf">Penrose’un tuhaflıklara da meyli vardı. Yüksek lisans öğrencisi olarak “imkansız nesnelere”, üç boyutlu uzayın mantığına ters düşüyormuş gibi görünen fiziksel nesnelere kafayı takmıştı. Bugün “Penrose tribarı” olarak bilinen böyle bir imkansız nesne “kurmaktaki” başarısı, M. C. Escher’in en ünlü baskılarından ikisini yaratmasına esin kaynağı olmuştu: Hiçbir yere gitmeyen bir merdivende sürekli yukarı çıkan (ya da aşağı inen?) bir grup keşişin görüldüğü Ascending and Descending ile sürekli aşağı doğru inen bir su dolaşımının görüldüğü Waterfall. (Duyduğuma göre filozof Arthur Danto, bütün felsefe bölümlerinde metafiziksel bir alçak gönüllülük hissi vermek için imkansız bir nesnenin bulunması gerektiğini söylemişti.)</p>

      <p class="paragraf"></p>

      <p class="paragraf">Penrose’un utanmaz bir Platoncu olduğunu biliyordum. Yıllar içinde, yazılarında ve konferanslarında, matematiksel oluşumların en az Everest Dağı kadar gerçek ve insan zihninden bağımsız olduğunu düşündüğünü açıkça ortaya koymuştu. Platon’un adını anmaktan da çekinmiyordu. 1989 tarihli yeni kitabı The Emperor’s New Mind’da, “Zihnin, matematiksel bir fikir algıladığında, Platon’un matematiksel kavramlar dünyasıyla temasa geçtiğini düşünüyorum,”[<span class="dipnot"><a class="footnote-link" href="#footnote-225-144" id="footnote-225-144-backlink">144</a></span>] diye yazmıştı. “Bu Platonik teması kurarken, her matematikçinin zihnindeki imgeler her durumda biraz farklı olabilir; ama iletişim mümkündür; çünkü her biri, ebediyen var olan aynı Platonik dünyayla doğrudan temas halindedir!”</p>

      <p class="paragraf"></p>

      <p class="paragraf">Benim asıl ilgimi çekense, Penrose’un zaman zaman bizim dünyamızın bu Platonik dünyanın bir yavrusu olduğunu ima etmesiydi. Bu gibi imalarını ilk kez popüler okur kitlesi için yazdığı, 1994’de yayınlanan, entelektüel bakımdan göz yıldıran önceki kitabı gibi inanılmaz derecede iyi satan Shadows of the Mind’da fark etmiştim. Penrose, Gödel’in eksiklik teoremine dayanarak, insan zihninin olası herhangi bir bilgisayarın güçlerini aşan matematiksel keşif güçlerine sahip olduğunu savunuyordu. Bu gibi güçlerin, esas nitelikleri itibarıyla kuantum oldukları kanısındaydı. Penrose’a göre, bunlar ancak fizikçiler bir kuantum kütleçekim kuramı, yani çağdaş fiziğin kutsal kasesini keşfettiklerinde anlaşılabilirdi. Böyle bir kuram, nihayetinde kuantum dünyasıyla klasik gerçeklik arasındaki tuhaf arayüzü anlamlandıracak, buna karşılık insan beyninin mekanik hesaplamanın sınırlarından eksiksiz Technicolor bilince nasıl sıçradığını ortaya koyacaktı.</p>

      <p class="paragraf"></p>

      <p class="paragraf">Penrose’un bilinç hakkındaki fikirleri, beyinle ilgili birçok bilim insanını etkilememişti. Merhum Francis Crick’in huzursuzca, “Argümanı şöyle: Kuantum kütleçekimi gizemli, bilinç de gizemli, ikisinin birbirini açıklaması harika olmaz mıydı?”[<span class="dipnot"><a class="footnote-link" href="#footnote-225-145" id="footnote-225-145-backlink">145</a></span>] diye sokuşturuyordu. Ne var ki Penrose’un gündeminde bundan fazlası vardı. Kitabının başlığı, Shadows of the Mind (Zihnin Gölgeleri) çift anlamlıydı. Penrose bu başlıkla bir yandan, beyin hücrelerimizde gerçekleşen, genellikle zihinsel hayatımızın nedeni olduğu düşünülen elektriksel faaliyetlerin, beyinde olup biten, bilincin gerçek kaynağı olan daha derindeki kuantum süreçlerinin “gölgeleri”nden ibaret olduğunu ileri sürüyordu.</p>

      <p class="paragraf"></p>

      <p class="paragraf">Bir yandan da “gölgeler” sözcüğüyle Platon’a, özellikle de Devlet’in yedinci kitabındaki Mağara Alegorisi’ne göndermede bulunuyordu. Platon, bu alegoride bizleri bir mağarada zincirlenmiş ve sadece önlerindeki kaya duvara bakmaya mahkum edilmiş mahkumlara benzetir. Mahkumlar bu duvarda gölgelerin oyununu görür, bu oyunu gerçeklik zannederler. Bu gölgelerin ardında, o görüntülerin kaynağı olan gerçek şeylerden oluşan bir dünya olduğunu pek fark edemezler. Mahkumlardan biri mağaradan çıkacak olsa, başta dışarıdaki gün ışığı yüzünden gözleri kör olur. Ama gözleri alıştıkça yeni çevresini anlamaya başlar. Mağaraya dönüp diğer mahkumlara gerçek dünyanın nasıl olduğunu anlatırsa ne olur? Gün ışığında geçirdiği zamanın ardından mağaraya döndüğünde, gölgeleri gerçeklik olarak kabul edemez. Dışarıdaki gerçek dünyayı anlatması, mağarada “kahkaha koparacaktır”. Diğer mahkumlar, “yolculuğundan gözleri mahvolmuş bir halde döndüğünü”, “yükselme girişiminde bulunmaya değmeyeceğini” söyleyecektir.</p>

      <p class="paragraf"></p>

      <p class="paragraf">Mağara Alegorisi’ndeki dış dünya, hakiki gerçekliğin bulunduğu ebedî Formlar âlemini temsil eder. Platon’a göre, bu âlemin sakinleri arasında; İyilik ve Güzellik gibi soyutlamaların yanı sıra mükemmel matematik nesneleri de vardır. Penrose, gerçeklik zannettiğimiz şeyin, böyle bir âlemin “gölgeleri”nden oluştuğunu ileri sürerken, sırf neo-Platonik mistisizme mi kalkışmıştı? Yoksa kuantum kuramı ve göreliliğe, tekillikler ve kara deliklere, yüksek matematik ve bilincin niteliğine ilişkin neredeyse rakipsiz kavrayışı, ona varoluşun gizemiyle ilgili sahici bir kavrayış mı kazandırmıştı?</p>

      <p class="paragraf"></p>

      <p class="paragraf">Bu konuda aydınlanmak için yollara düşmeme gerek kalmadı. Bir gün New York Üniversitesi’nin matematik binasının lobisinde asansör beklerken, Penrose’un kısa süre sonra Manhattan’a geleceğini bildiren bir ilan gördüm. Kuramsal fiziğe katkılarından ötürü bir dizi konferans vermek için davet edilmişti. Eve geldiğimde, Penrose’la bir söyleşi ayarlamanın mümkün olup olmadığını anlamak için, Oxford University Press’teki yayıncısını aradım. Birkaç gün sonra, yayıncı beni geri arayıp “Sir Roger”ın felsefe hakkında sohbet etmek için bana biraz zaman ayırmayı kabul ettiğini bildirdi.</p>

      <p class="paragraf"></p>

      <p class="paragraf">Anlaşıldığı üzere, Penrose, benim Greenwich Village’daki evimden birkaç adım ötede, Washington Meydanı’nın batı yakasına bakan muhteşem bir apartmanda ağırlanıyordu. Randevu günü, meydana doğru yola koyuldum; muhteşem bir bahar havası estiğinden, tipik bir curcuna yaşanıyordu. Şurada bir seyyar bir caz grubu, çimlere serilmiş kalabalığa çalıyor; burada geleceğin Bob Dylanlarından biri, gitarının üzerine eğilmiş ağıt yakıyordu. Meydanın ortasındaki çeşmenin yakınında, banjee-jumpingle uğraşan çocuklar, düzgün görünümlü Avrupalı turistlere doğaçlama bir jimnastik gösterisi sunuyor; yakınlardaki bir köpek parkındaki köpekler de sıçrayıp havlıyordu.</p>

      <p class="paragraf"></p>

      <p class="paragraf">Kuzeybatı köşesinden meydandan ayrıldım, burada satranççılar açıkhavaya kurulmuş satranç masalarının başında toplanmışlar, yoldan geçen safların onlarla bir oyun oynayıp para kaybetmesi için bekliyorlardı. Köşenin yakınındaki eski Earl Hotel’e doğru bakıp, bir yerlerde, Mamas and the Papas’ın hit şarkıları “California Dreamin’”i yıllarca önce bu otelde kaldıkları sırada yazdıklarını okuduğumu hatırladım. Penrose’un kaldığı binanın lobisine girdiğimde, bu melodi engellenemez bir şekilde zihnimden geçiyordu; lobinin dekorasyonunda belli belirsiz bir Mağrip havası esiyordu. Üniformalı kapıcı, çatı katına çıkmak için asansöre binmemi söyledi.</p>

      <p class="paragraf"></p>

      <p class="paragraf">Kapıyı Sir Roger bizzat açtı. Kestane rengi gür saçlarıyla, yaşına rağmen çok daha genç gösteren elf misali biriydi. (Doğum tarihi 1931’di.) Kaldığı daire, savaş öncesi New York tarzı, bir hayli geniş bir daireydi. Dairenin yüksek tavanları, ayrıntılı kabartmalarla süslenmişti; ağır çerçeveli geniş pervazlı pencereler Washington Meydanı’ndaki ağaçların tepesini görüyordu. Hoşbeş esnasında, Manhattan’daki en yaşlı ağaç olarak anılan devasa bir karaağacı işaret ettim, Sir Roger’a, on sekizinci yüzyılın sonlarında idamlarda kullanıldığı için “idam ağacı” olarak bilindiğini anlattım. İstenmeden verilen bu bilgi kırıntısına nazikçe baş salladı ve sonra da bana bir fincan kahve getirmek için mutfağın yolunu tuttu.</p>

      <p class="paragraf"></p>

      <p class="paragraf">Kanepeye yerleşirken merak ettim, acaba neden benim dışımdaki herkes, iş varoluşun gizemine kafa yormaya gelince, kafeinli içecekleri alkolden daha yararlı buluyordu.</p>

      <p class="paragraf"></p>

      <p class="paragraf">Sir Roger döndüğünde, ona Platonik dünyaya, fiziksel dünyasının ötesinde ve üstünde var olan bir dünyaya inanıp inanmadığını sordum. Böyle iki dünyalı bir bakış açısı, ontolojik bir dille söylenirse, biraz müsrifçe değil miydi?</p>

      <p class="paragraf"></p>

      <p class="paragraf">“Aslında üç dünya var,” diye cevapladı beni, ortaya koyduğum zorluğa ısınarak. “Üç dünya! Hepsi de birbirinden ayrı. Platonik dünya var, fiziksel dünya var, bir de zihinsel dünya var, bilinçli algılarımızın dünyası. Bu üç dünya arasındaki iç bağlantılar, gizem perdesinin arkasında. Benim ele almaya çalıştığım gizemse, sanırım, zihinsel dünyanın fiziksel dünyayla nasıl bir ilişkisi olduğu: Yüksek bir düzene sahip belli tipteki nesnelerin, (beyinlerimizin) nasıl oluyor da bilinçli farkındalık yaratıyormuş gibi görünüyor. Ama, matematiksel bir fizikçi için bir o kadar derin olan bir başka gizem de Platonik dünyayla fiziksel dünya arasındaki ilişkidir. Dünyaların nasıl davrandığına ilişkin en derin olası anlayışa ulaşmaya çalışırken, matematiğin alanına sürükleniriz. Sanki fiziksel dünya matematikten kurulmuş gibidir!”</p>

      <p class="paragraf"></p>

      <p class="paragraf">Yani Penrose, Platoncu olmaktan öteye geçiyordu, Pisagorcuydu! Ya da en azından Pisagor’un, dünyanın matematikle kurulduğunu söyleyen, “Her şey sayıdır,” diyen mistik öğretisiyle flört ediyordu. Ne var ki bu üç dünya arasında, Penrose’un henüz ele almadığı bir bağlantı olduğunu fark ettim. Penrose, zihinsel dünyanın fiziksel dünyayla nasıl bir bağlantısı olabileceğine, fiziksel dünyanın Platonik soyut matematiksel fikirler dünyasıyla nasıl bir bağlantısı olabileceğine değinmişti. Peki ama Platonik dünyayla zihinsel dünya arasında olduğu varsayılan bağlantı nasıldı? Zihinlerimiz, bu cisimsiz Platonik Formlar dünyasıyla nasıl bağlantı kuruyordu acaba? Matematiksel oluşumların bilgisine sahip olursak, Gödel’in dediği gibi bir şekilde onları “algılamamız” gerekirdi. Bir nesneyi algılamak da onunla nedensel bir alışveriş içinde olmak anlamına gelir genellikle. Örneğin kilimin üstündeki kediyi algılıyorum; çünkü kediden gelen fotonlar, gözlerimdeki retinaya çarpıyor. Ama Platonik Formlar, kilimin üstündeki kediye benzemez. Uzay ve zaman dünyasında yaşamazlar. Onlarla bizler arasında gidip gelen fotonlar yoktur. Bu yüzden de onları algılayamayız. Matematiksel nesneleri algılayamazsak, nasıl olur da onlar hakkında bilgi sahibi olabiliriz?</p>

      <p class="paragraf"></p>

      <p class="paragraf">Platon, böyle bir bilginin, doğumumuzdan önceki, ruhlarımızın doğrudan Formlarla birlikte yaşadığı daha önceki bir varoluştan geldiğine inanıyordu; dolayısıyla matematik hakkında (bu yüzden Güzellik ve de İyilik hakkında) bildiklerimiz, dünyevi hayatlarımızdan önceki bu cisimsiz varoluşun “kalıntıları”ndan oluşuyordu. Artık kimse bu fikri ciddiye almıyor. Peki ama alternatifi nedir? Penrose, matematiksel nesneleri düşündüğümüzde, insan bilincinin bir şekilde Platonik dünyaya “geçtiğini” yazmıştı. Ama bilinç, beyindeki fiziksel süreçlere dayanır ve bu tür süreçlerin fiziksel olmayan gerçeklikten nasıl etkilenebileceklerini anlamak zordur.</p>

      <p class="paragraf"></p>

      <p class="paragraf">Penrose’a bu itirazı getirdiğimde kaşlarını çattı ve bir an sustu. “Bunun filozofları kaygılandıran bir şey olduğunu biliyorum,” dedi sözlerini uzatarak. “Ama aslında bu argümanı anlayıp anlamadığımdan emin değilim. Platonik dünya orada işte, biz de ona erişebiliyoruz. Nihayetinde beyinlerimiz Platonik matematik dünyasıyla yakından ilişkili malzemeden yapılmış.”</p>

      <p class="paragraf"></p>

      <p class="paragraf">Yani beyinlerimiz bir şekilde matematiksel gerçekliğin bir parçası olduğu için mi o gerçekliği algılayabildiğimizi söylüyordu?</p>

      <p class="paragraf"></p>

      <p class="paragraf">Sir Roger, “Bundan biraz daha karmaşık,” diyerek beni düzeltti. “Üç dünyanın her biri, fiziksel dünya, bilinç dünyası ve Platonik dünya diğerlerinin küçük bir parçasından doğar. O parça da her zaman en mükemmel parçadır. İnsan beynini ele alın. Fiziksel kozmosun tamamına bakarsanız, beyinlerimizin onun küçük, minicik bir parçası olduğunu görürsünüz. Ama en mükemmel şekilde örgütlenmiş parçadır. Bir beynin karmaşıklığıyla karşılaştırıldığında, bir galaksi atıl bir yığından ibarettir. Beyin fiziksel gerçekliğin en incelikli, en mükemmel parçasıdır; zihinsel dünyayı, bilinçli düşünce dünyasını ortaya çıkaran da sadece bu parçadır. Aynı şekilde bilinçli düşüncemizin ancak küçük bir parçası bizi Platonik dünyaya bağlar; ama bu en saf parçadır, matematiksel hakikati düşündüğümüzde oluşan parça. Son olarak, Fiziksel dünyanın tamamını betimlemek için, Platonik dünyanın sadece birkaç küçük parçasına ihtiyaç vardır; ama onlar da en güçlü, en olağanüstü parçalardır!”</p>

      <p class="paragraf"></p>

      <p class="paragraf">Gerçek bir matematiksel fizikçinin sözleri diye düşündüm kendi kendime. Peki ama bu “güçlü ve olağanüstü” matematik parçaları, Penrose’un zihnini meşgul eden parçalar kendi başlarına fiziksel bir dünya ortaya çıkaracak kadar güçlü olabilirler miydi? Matematik kendi ontolojik nüfuzunu mu taşıyordu?</p>

      <p class="paragraf"></p>

      <p class="paragraf">“Biraz öyle bir şey, evet,” dedi Sir Roger. “Herhalde filozoflar, daha önemsiz konulara çok fazla kafa yoruyor, şunun belki de en büyük gizem olduğunu fark etmiyorlar: Platonik dünyanın fiziksel dünyayı nasıl ‘kontrol’ ettiğinin”.</p>

      <p class="paragraf"></p>

      <p class="paragraf">Bir an durup düşündü ve sonra ekledi: “Bu gizemi çözebileceğimi söylemiyorum.”</p>

      <p class="paragraf"></p>

      <p class="paragraf">Gödel’in eksiklik teoremleri, kuantum hesaplaması, yapay zeka, hayvan bilinci hakkında biraz hoşbeşin ardından (Penrose, “Deniz yıldızının bilinçli olup olmadığına dair hiçbir fikrim yok; ama gözlenebilir bazı emareler olması gerekir,” dedi.) Sir Roger’a yaptığım ziyaret son buldu. Bu Platonik idealar çatı katından ayrıldım, asansörle çabucak zemin kata indikten sonra, yeniden aşağıdaki duyusal görünümlerin gelip geçici dünyasına girdim. Geldiğim yoldan Washington Meydanı’na dönerken, “idam ağacı”nın altından geçtim; satranççıların ardından, merkezdeki çeşmenin çevresindeki kalabalık meydana daldım; canlılıkla dolup taşan, parlak renklerin, keskin kokuların ve garip seslerin uçuştuğu aynı kargaşayla karşılaştım. “Şu insanlar!” diye düşündüm. “Sükunetin hakim olduğu ebedî Platonik âlem hakkında ne biliyorlar ki? İster turist olsunlar, ister sokak çalgıcısı, ister dilenci, ister ergen anarşist, hatta bir konferansa giderken kestirme olsun diye meydandan geçen New York Üniversitesi kültürel incelemeler profesörü olsunlar, bilinçleri gerçekliğin asıl kaynağı olan matematiksel soyutlamanın ebedî âlemine hiç dokunmuyor. Bol gün ışığına rağmen, Platon’un mağarasının alegorik karanlığında zincirli olduklarını, bir gölgeler dünyasında yaşamaya mahkum olduklarını pek fark edemiyorlar. Gerçekliğe dair hiçbir gerçek bilgileri yok. Orası sadece ebedî Formları anlayanlara, Penrose gibi gerçek filozoflara açık.”</p>

      <p class="paragraf"></p>

      <p class="paragraf">Ama Sir Roger’ın bana yaptığı büyü, yavaş yavaş etkisini yitirmeye başlamıştı. Platon’un cennetindeki ulvi matematiksel soyutlamalar, nasıl olup da Washington Meydanı’ndaki hayatın canlılığını doğurmuştu? Bu tür soyutlamalar gerçekten de “Neden Hiçbir Şey olmayacağına Bir Şey var?” sorusunun gizemine cevap verebilir miydi?</p>

      <p class="paragraf"></p>

      <p class="paragraf">Penrose’un benim için toparladığı varlık şeması, neredeyse mucizevi bir şekilde kendi kendini yaratıyormuş, kendi kendini ayakta tutuyormuş gibi görünüyordu. Üç dünya vardır: Platonik dünya, fiziksel dünya ve zihinsel dünya. Bu dünyaların her biri bir şekilde diğerlerini de doğurur. Platonik dünya, matematiğin büyüsü sayesinde fiziksel dünyayı ortaya çıkarır. Fiziksel dünya, beyin kimyasının büyüsü sayesinde zihinsel dünyayı ortaya çıkarır. Zihinsel dünya, bilinçli sezginin büyüsü sayesinde Platonik dünyayı doğurur, bu da fiziksel dünyayı, o da zihinsel dünyayı vs. şeklinde devam edip gidiyordu. Bu kendi içine kapalı nedensel çevrim sayesinde (matematik maddeyi yaratır, madde zihni yaratır, zihin matematiği yaratır), üç dünya karşılıklı birbirlerini destekliyor, Penrose’un imkansız nesnelerinden biri gibi, Hiçlik uçurumunun üzerinde havada asılı duruyorlardı.</p>

      <p class="paragraf"></p>

      <p class="paragraf">Gelgelelim bu tablo ne düşündürürse düşündürsün, bu üç dünya ontolojik olarak birbirinin dengi değildi. Penrose’un düşüncesine göre, gerçekliğin fons et origo’su Platonik dünyaydı. “Bana kalırsa, mükemmel formlar dünyası asaldır, varlığı neredeyse mantıksal bir zorunluluktur, diğer dünyaların ikisi de onun gölgeleridir,”[<span class="dipnot"><a class="footnote-link" href="#footnote-225-146" id="footnote-225-146-backlink">146</a></span>] diye yazmıştı Shadows of the Mind’da. Başka bir deyişle, Platonik dünya sadece mantık gereği var olmak zorundaydı; rastlantısal dünya, madde ve zihin dünyası, gölgesel bir yan ürün olarak ondan doğuyordu. Varoluş muammasına Penrose’un getirdiği çözüm buydu.</p>

      <p class="paragraf"></p>

      <p class="paragraf">Bu da bende iki tereddüt uyandırıyordu. Platonik dünyanın varlığını gerçekten de mantığın kendisi mi garanti ediyordu? Diyelim ki öyle, bu dünyanın gölgeler düşürmesine neden olan neydi?</p>

      <p class="paragraf"></p>

      <p class="paragraf">İlk tereddüdümle ilgili olarak, Penrose’u zorluyormuş gibi görünen bir noktayı fark etmemezlik edemiyordum. Platonik dünyanın varlığıyla ilgili olarak, “neredeyse mantıksal bir zorunluluk” olduğunu söylemişti. İyi de neden “neredeyse” diyordu? Mantıksal zorunluluk, bir derece kabul eden bir şey değildir. Ya vardır ya yoktur. Penrose, Platonik matematik dünyasının “ebediyen var olduğu”[<span class="dipnot"><a class="footnote-link" href="#footnote-225-147" id="footnote-225-147-backlink">147</a></span>] gerçekliğinin “derin ve ebedî”[<span class="dipnot"><a class="footnote-link" href="#footnote-225-148" id="footnote-225-148-backlink">148</a></span>] olduğu iddiasına çok başvuruyordu. Ama aynı şey Tanrı için de geçerli olabilirdi; fark edilebileceği üzere, eğer Tanrı var olsaydı. Ama Tanrı, mantıksal olarak zorunlu bir varlık değildir; varlığı çelişkiye düşmeksizin inkar edilebilir. Neden matematiksel nesnelerin bu bakımdan Tanrı’dan üstün olması gerekiyordu ki?</p>

      <p class="paragraf"></p>

      <p class="paragraf">Saf matematik nesnelerinin mutlaka var olduğu inancı “kadim ve şanlı”[<span class="dipnot"><a class="footnote-link" href="#footnote-225-149" id="footnote-225-149-backlink">149</a></span>] bir inanç olarak anılmıştır; ama yakından incelendiğinde pek de geçerliliği kalmaz. Öyle görünüyor ki iki öncüle dayanır bu inanç: (1) Matematiksel hakikatler mantıksal zorunluluklardır; (2) Bu hakikatlerin bazıları, soyut nesnelerin varlığını dayatır. Örneğin, Öklit’in Elementler’indeki yirminci önermeyi değerlendirelim. Bu önerme, sonsuz derecede çok sayıda asal sayı olduğunu söyler. Hiç kuşku yok ki bu bir varlık iddiasıdır. Ayrıca mantıken doğru görünmektedir. Hatta Öklit asal sayıların sonsuz sayıda olduğunun inkar edilmesinin doğrudan saçmalığa yol açtığını kanıtlamıştı. Diyelim ki sadece sonlu sayıda asal sayı bulunuyor. Bu durumda, bunların hepsini çarpıp 1 ekleyerek bütün asal sayılardan daha büyük, ama hiçbirine bölünmeyen yeni bir sayı elde edersiniz, işte size çelişki!</p>

      <p class="paragraf"></p>

      <p class="paragraf">Öklit’in asal sayıların sonsuz sayıda olduğuna dair reductio ad absurdum kanıtına, matematik tarihindeki gerçekten zarif ilk akıl yürütme denmiştir. Ama bu kanıt, sayıların ebedî Platonik oluşumlar olarak var olduğuna inanmamız için bir gerekçe sunar mı? Hiç de değil. Aslına bakarsanız, sayıların varlığı kanıtla, önceden varsayılır. Öklit’in aslında gösterdiği şey, 1, 2, 3... sayıları gibi davranan sonsuz sayıda çok şey varsa, o halde bunlar arasında asal sayılar gibi davranan sonsuz sayıda çok şey olması gerektiğiydi. Matematiğin tamamı, böyle eğer-o halde önermelerinden oluşuyormuş gibi düşünülebilir: Eğer böyle-böyle-böyle bir yapı belli koşulları karşılıyorsa, o halde bu yapının başka bazı koşulları da karşılaması gerekir. Bu eğer-o halde hakikatleri gerçekten de mantıksal olarak zorunludur. Ama soyut ya da maddi herhangi bir nesnenin varlığını gerektirmezler. Örneğin “2+2 = 4” önermesi, eğer iki tek boynuzlu atınız varsa, bunlara iki tek boynuzlu at daha eklerseniz, o halde dört tek boynuzlu atınız olacağını söyler. Ama bu eğer-o halde önermesi tek boynuzlu atların olmadığı bir dünyada, hatta hiçbir şeyin olmadığı bir dünyada bile geçerlidir.</p>

      <p class="paragraf"></p>

      <p class="paragraf">Matematikçiler esasen karmaşık kurgular oluştururlar. Bu kurguların bazılarının fiziksel dünyada benzerleri vardır; “uygulamalı matematik” dediğimiz şeyi oluştururlar. Diğerleri, daha yüksek sonsuzlukların koyutlanması gibi tümüyle varsayımsaldır. Matematikçiler, kendi hayalî evrenlerini yaratırken, sadece mantıken tutarlı olma ve güzel bir şey yaratma gereğiyle dizginlenirler. (Büyük İngiliz sayı kuramcısı G. H. Hardy, “’Hayalî evrenler’[<span class="dipnot"><a class="footnote-link" href="#footnote-225-150" id="footnote-225-150-backlink">150</a></span>] aptalca kurulmuş ‘gerçek’ evrenden çok daha güzeldir,” demişti.) Bir aksiyomlar topluluğu bir çelişkiye yol açmadığı sürece, bir şeyi tanımlıyor olması en azından mümkündür. Sonsuzluk kuramının öncüsü olmuş Georg Cantor’a göre, “Matematiğin özünün özgürlük”[<span class="dipnot"><a class="footnote-link" href="#footnote-225-151" id="footnote-225-151-backlink">151</a></span>] olmasının nedeni budur işte.</p>

      <p class="paragraf"></p>

      <p class="paragraf">Bu yüzden de, Penrose’un görünüşe bakılırsa inandığı üzere,, matematiksel nesnelerin varlığını mantık buyurmaz. Mantık buna yalnızca izin verir, biraz daha zayıf bir sonuçtur bu. Nihayetinde her şeye mantık izin verir. Ama çok daha radikal bir damardaki bazı modern zaman Platoncularına göre, bu yeterli bir izindir. Onları ilgilendirdiği kadarıyla, iç tutarlılık matematiksel varoluşu garantiler. Yani bir aksiyomlar kümesi bir çelişkiye yol açmadığı sürece, betimlediği dünya mümkün olmakla kalmaz, gerçek olur.</p>

      <p class="paragraf"></p>

      <p class="paragraf">Böyle radikal Platonculardan biri de MIT’de ders veren genç bir İsveçli-Amerikalı kozmolog olan Max Tegmark’tı. Tegmark da Penrose gibi, evrenin içkin olarak matematiksel olduğuna inanıyordu. Penrose gibi, matematiksel oluşumların soyut ve değişmez olduğuna da inanıyordu. Tegmark’ın Sir Roger’ı geride bıraktığı nokta, tutarlı olarak tanımlanabilen bütün matematiksel yapıların gerçek fiziksel anlamda var olduğuna inanmasıydı. Bu soyut yapıların, her biri, paralel bir dünya oluşturur; bu paralel dünyalar da hep birlikte matematiksel bir çoklu evren oluşturur. Tegmark, “Bu çoklu evrenin unsurları, aynı uzayda bulunmazlar, ama uzay ve zamanın dışında var olurlar,”[<span class="dipnot"><a class="footnote-link" href="#footnote-225-152" id="footnote-225-152-backlink">152</a></span>] diye yazmıştı. “Onlara hükmeden fiziksel kanunların matematiksel yapısını temsil eden durağan heykeller” olarak düşünülebilirlerdi.</p>

      <p class="paragraf"></p>

      <p class="paragraf">Tegmark’ın aşırı Platonculuğu, varoluş gizemine çok ucuz bir çözüm getirir. Bu çözüm, kendisinin kabul ettiği üzere, temelde Robert Nozick’in doğurganlık ilkesinin matematiksel bir versiyonudur; gerçekliğin olabildiğince zengin ve çeşitli bütün mantıksal olasılıklardan oluştuğunu söyler. Mümkün olan her şeyin fiilen var olması gerekir, bu yüzden de Bir Şey Hiçbir Şey’e baskın çıkar. Böyle bir ilkeyi Tegmark açısından zorunlu kılan şey, matematiğin sahip göründüğü tuhaf ontolojik kuvvettir. Tegmark, matematiksel yapılarda “tekinsiz bir gerçeklik hissi”[<span class="dipnot"><a class="footnote-link" href="#footnote-225-153" id="footnote-225-153-backlink">153</a></span>] olduğunu söyler. Taahhüt edilmemiş, üstünde resmen uzlaşılmamış biçimlerde verimli olurlar, bizi şaşırtırlar, “ısırırlar”. Onlardan, onlara veriyormuş gibi göründüğümüzden daha fazlasını alırız. Bir şey bu kadar gerçek geliyorsa, gerçek olmalıdır.</p>

      <p class="paragraf"></p>

      <p class="paragraf">Peki ama ne kadar tuhaf, tekinsiz olursa olsun, neden bu “gerçeklik hissi”nin etkisine girmemiz gerekiyor ki?</p>

      <p class="paragraf"></p>

      <p class="paragraf">Tegmark ve Penrose böyle bir etki altına girebilirler, ama başka bir büyük fizikçi Richard Feynman kesinlikle girmemişti. Bir keresinde, matematik nesnelerinin bağımsız bir varlıklarının olup olmadığı sorusu karşısında, dikkate almaz bir tavırla, “Bir his işte,”[<span class="dipnot"><a class="footnote-link" href="#footnote-225-154" id="footnote-225-154-backlink">154</a></span>] deyip geçmişti.</p>

      <p class="paragraf"></p>

      <p class="paragraf">Bertrand Russell, bu tür bir matematiksel romantizme karşı daha sert bir yaklaşım benimsiyordu. 1907’de, nispeten genç olduğu otuzlu yaşlarındayken, matematiğin aşkın zaferlerine coşkun bir methiye düzmüştü. “Doğru bakıldığında,” diye yazıyordu, matematik “hakikate sahip olmakla kalmaz, üstün bir güzelliğe de sahiptir, soğuk ve ağırbaşlı, bir heykelin güzelliği gibi.”[<span class="dipnot"><a class="footnote-link" href="#footnote-225-155" id="footnote-225-155-backlink">155</a></span>] Ama seksenli yaşlarının sonuna geldiğinde, bu toy methiyeyi “büyük ölçüde saçma”[<span class="dipnot"><a class="footnote-link" href="#footnote-225-156" id="footnote-225-156-backlink">156</a></span>] olarak görmeye başlamıştı. Yaşlanmış Russell “Matematik bana konusu itibarıyla insan dışıymış gibi gelmiyor artık. İstemeye istemeye de olsa, totolojilerden oluştuğuna inanmaya başladım. Korkarım, matematik tümüyle, yeterince entelektüel güce sahip bir zihne önemsiz görünecektir, dört bacaklı bir hayvanın hayvan olduğu ifadesi kadar önemsiz.”</p>

      <p class="paragraf"></p>

      <p class="paragraf">Penrose, Tegmark ve diğerlerinin romantik Platonculuğu, Russell’ın soğuk sinizmi karşısında nasıl ayakta kalır? Mantık da hisler de ebedî matematiksel Formların varlığını desteklemiyorsa, belki bilim destekleyebilir. Dünyaya ilişkin en iyi bilimsel kuramlarımız, nihayetinde epeyce matematik içerir. Einstein’ın genel görelilik kuramına bakalım. Einstein’ın kuramı, uzayzamanın şeklinin madde ve enerjinin dağılım biçimiyle nasıl belirlendiğini betimlerken, “fonksiyonlar”, “manifoldlar” ve “tensörler” gibi bir dizi matematiksel oluşuma başvurur. Görelilik kuramının doğru olduğuna inanıyorsak, bu oluşumların varlığına da inanmıyor muyuz? Dünyaya dair bilimsel anlayışımız açısından vazgeçilmezlerse, gerçek değillermiş gibi yapmak, entelektüel bakımdan dürüstlükten uzak değil midir?</p>

      <p class="paragraf"></p>

      <p class="paragraf">Matematiksel varoluşu savunan Vazgeçilmezlik Argümanı kısaca budur işte. İlk kez, yirminci yüzyıl Amerikan felsefesinin duayeni olan Willard Van Orman Quine tarafından ortaya atılmıştır. “Olmak, bir değişkenin değeri olmaktır,”[<span class="dipnot"><a class="footnote-link" href="#footnote-225-157" id="footnote-225-157-backlink">157</a></span>] sözüyle meşhur Quine, nihai “naturalist” filozoftu. Ona göre, bilim, varoluşun nihai hakemidir. Bilim kaçınılmaz olarak matematiksel soyutlamalara atıfta bulunuyorsa, o halde bu soyutlamalar vardır. Onları doğrudan gözlemesek de, gözlediğimiz şeyleri açıklamaları için onlara ihtiyacımız vardır. Bir filozofun ortaya koyduğu üzere, “Sayılara ve başka matematiksel nesnelere inanırken kullandığımız akıl, dinozorlar ve karanlık maddeye inanırken kullandığımız aklın aynısıdır”.[<span class="dipnot"><a class="footnote-link" href="#footnote-225-158" id="footnote-225-158-backlink">158</a></span>]</p>

      <p class="paragraf"></p>

      <p class="paragraf">Vazgeçilmezlik Argümanı, matematiksel varoluşu kanıtlamaya yönelik, ciddiye alınmaya değer tek argüman olarak nitelenmişti. Ama geçerli bile olsa, Penrose ve Tegmark gibi Platoncuları pek rahat ettirmez. Matematiksel formların aşkınlığını çekip alır. Matematiksel formlar, gözlemlerimizi açıklamaya yarayan kuramsal koyutlamalardan ibaret hale gelirler. Atomaltı parçacıklar gibi fiziksel oluşumlarla aynı düzeydedirler, çünkü aynı açıklamalarda ortaya çıkarlar. Matematiksel formlar, bu dünyanın dokusunun bir parçasıysalar, fiziksel dünyanın varoluşundan nasıl sorumlu olabilirler?</p>

      <p class="paragraf"></p>

      <p class="paragraf">Platoncular açısından durum daha da kötüleşir. Öyle anlaşılıyor ki matematik, bilim açısından vazgeçilmez olmayabilir. Soyut matematiksel oluşumlara başvurmaksızın, fiziksel dünyanın nasıl işlediğini açıklamamız mümkün olabilir, tıpkı Tanrı’ya başvurmaksızın fiziksel dünyayı açıklamayı öğrendiğimiz gibi.</p>

      <p class="paragraf"></p>

      <p class="paragraf">Bu olasılığı ilk gündeme getirenlerden biri, Amerikalı filozof Hartry Field olmuştu. Field, 1980 tarihli kitabı, Science without Numbers’da, Newton’ın kütleçekim kuramının (bu kuram en ince ayrıntısına kadar matematikseldir) matematiksel oluşumlara hiç başvurmayacak şekilde nasıl yeniden formüle edilebileceğini göstermişti. Ne var ki Newton kuramının sayılardan bağımsız versiyonu, biraz daha yuvarlak bir biçimde de olsa aynı tahminleri ortaya koyar.</p>

      <p class="paragraf"></p>

      <p class="paragraf">Bilimi “nominalleştirme” programının, yani onu matematiksel tuzaklardan kurtarmanın kuantum mekaniği ve görelilik gibi kuramlara uygulanması durumunda, Quine’in yanılmış olduğu anlaşılacaktır. Matematik “vazgeçilmez” değildir. Soyutlamalarının fiziksel dünyaya dair anlayışımızda bir rol oynaması gerekmez. Bunlar sadece şanlı bir hesaplama aygıtıdırlar pratikte hoş (çünkü kısa türevlere götürürler) ama kuramsal olarak vazgeçilebilirdirler. Kozmosun başka bir yerinde daha büyük zekaya sahip varlıklar için hiç de gerekli olmayabilirler. Sayılar ve başka matematiksel soyutlamalar, ebedî ve aşkın olmanın ötesinde, sadece dünyevi yaratılar olarak ortaya serilebilir. Bunları, Bertrand Russell’ın “Bir Matematikçinin Kabusu” adlı hikayesinin kahramanı gibi, ontolojimizden çıkarabiliriz, “Defolun! Sadece Sembolik Uygunluklarsınız!”[<span class="dipnot"><a class="footnote-link" href="#footnote-225-159" id="footnote-225-159-backlink">159</a></span>]</p>

      <p class="paragraf"></p>

      <p class="paragraf">Peki ama bu, varoluş gizeminin çözümü olarak Platonculuğun sonunu getirir mi? Getirmeyebilir. Roger Penrose’un Platoncu şemasında bir şeylerin eksik olduğunu hatırlayalım. Penrose, madde ve bilinç dünyalarının, Platonik matematik dünyasının “gölgeleri”nden ibaret olduğuna inanıyordu. Peki ama bu metaforda, Formların gölgelerini düşürmelerini mümkün kılan aydınlanmanın kaynağı nedir? Sir Roger’a göre, matematiksel soyutlamaların yaratıcı bakımdan etkili olabilmeleri bir “gizem”di. Bu gibi soyutlamaların nedensel olarak atıl oldukları varsayılır: Ne ekerler ne biçerler. Ne kadar mükemmel ve ebedî olsalar da, sadece edilgin örüntüler nasıl olur da uzanıp bir dünya oluştururlar?</p>

      <p class="paragraf"></p>

      <p class="paragraf">Platon’un şemasında böyle bir boşluk yoktu. Ona göre bir ışık kaynağı, metaforik bir Güneş vardı. Bu da İyi Formu’ydu. Platon’un metafiziğinde, İyilik, matematiksel formlar da dahil olmak üzere, daha önemsiz Formlar’ın üstünde yer alır. Hatta Varlık Formu’nun da üstündedir: Platon’un Devlet’inin VI. kitabında Sokrates, “İyi, başlı başına varoluş değildir, ama soyluluğuyla varoluşun ötesine geçer,” der. “Şeyleri varoluşla donatan”, İyi Formu’dur; özgür tercihle, Hristiyan Tanrısının yaptığı sanıldığı gibi değil, mantıksal zorunlulukla. İyilik, ontolojik Güneş’tir. Daha düşük Formların üzerine Varlık ışığını düşürür, onlar da gölge bir Olma oyunu sergiler, yaşadığımız dünya budur.</p>

      <p class="paragraf"></p>

      <p class="paragraf">Platon İyi’yi işte böyle, güneşe benzer bir gerçeklik kaynağı olarak görüyordu. Uçuk şairane bir aldatmaca olarak bir kenara mı bıraksak? Öyle görünüyor ki, bunun varoluş gizeminin çözülmesine Penrose’un matematiksel Platonculuğu kadar bile katkısı olmayacak. Soyut İyiliğin, birçok bakımdan iyi olmayan bizimkisi gibi bir kozmosun ortaya çıkmasında yaratıcı sorumluluk taşıdığını kim tasavvur edebilir? Gelgelelim şaşkınlıkla gördüm ki, tam da böyle bir şeyi düşünen en az bir düşünür bulunuyor. Onun, bu düşüncesiyle, dünyanın önde gelen bazı filozoflarını tümüyle keçileri kaçırmış olmayabileceğine ikna edebilmiş olmasına daha da hayret ettim. Ama Kanada’da yaşadığını öğrenince nedense hiç şaşırmadım.</p>

      <p class="arabaslik-orta" id="toc_marker-12-1">Fasıla - It from Bit? (Enformasyondan Varoluşa)</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Matematiksel Platonculuğun, varlığın nihai açıklaması olarak bir başlangıç noktası olmadığı anlaşılmıştı. Ama kusurları bizi gerçekliğin doğası hakkında daha derin düşünmeye davet ediyordu.</p>

      <p class="paragraf"></p>

      <p class="paragraf">Gerçeklik en temel düzeyde neden oluşur? Bu soruya klasik cevabı veren kişi Aristoteles olmuştu:</p>

      <p class="paragraf"></p>

      <p class="paragraf">Gerçeklik = Malzeme + Yapı</p>

      <p class="paragraf"></p>

      <p class="paragraf">Aristotelesçi öğreti, Yunanca hyle (malzeme) ve morphe (biçim, yapı) sözcüklerinden “hilomorfizm” olarak bilinir. Bir yapı ve malzeme bileşkesi değilse, hiçbir şeyin gerçekte var olmadığını söyler. Yapısız malzeme kaostur, Antik Yunan imgeleminde hiçliğe tekabül eder. Malzemesiz yapı da sadece bir varlık hayalidir, ontolojik bakımdan Cheshire Kedisi’nin tebessümü kadar inceciktir.</p>

      <p class="paragraf"></p>

      <p class="paragraf">Acaba öyle midir?</p>

      <p class="paragraf"></p>

      <p class="paragraf">Geçen birkaç yüz yıl içinde, bilim bu Aristotelesçi gerçeklik anlayışını insafsızca yerle yeksan etmiştir. Bilimsel açıklamalarımız iyileştikçe, “malzeme” tablodan düşme eğilimi gösterir. Doğanın gayrimaddileştirilmesi, kütleçekim kuramıyla görünürde okült bir “uzaktan eylem” mefhumuna başvuran Isaac Newton’la başlamıştır. Newton’ın sisteminde, aralarında boş uzaydan başka bir şey olmasa da, Güneş uzanıyor, Dünya üzerinde kütleçekim etkisini kullanıyordu. İki cisim arasındaki etkinin mekanizması ne olursa olsun, öyle görünüyor ki araya giren bir “malzeme” gerektirmez. (Newton bunun nasıl olabileceği sorusu karşısında çekingendi, Hypothéses non fingo, yani “Hiçbir varsayım çerçevelemiyorum” demişti.)</p>

      <p class="paragraf"></p>

      <p class="paragraf">Newton doğayı en büyük ölçeklerde, Güneş Sistemi’ne doğru gayrimaddileştirmişse, modern fizik aynısını en küçük ölçekler için, atomdan aşağıya doğru yapmıştır. Michael Faraday 1844’te, maddenin ancak, üzerinde etkili olan kuvvetlerce tanınabileceği gözleminde bulunarak, “Zaten var olduğunu varsaymak için ne gerekçe var?”[<span class="dipnot"><a class="footnote-link" href="#footnote-225-160" id="footnote-225-160-backlink">160</a></span>] diye sormuştu. Faraday, fiziksel gerçekliğin aslında maddeden değil alanlardan, yani noktalar ve sayılarla tanımlanan tümüyle matematiksel yapılardan oluştuğunu ileri sürüyordu. Yirminci yüzyılın başlarında, uzun zamandır mükemmel katılık örnekleri olarak görülen atomların büyük ölçüde boş uzaydan oluştuğu keşfedildi. Kuantum kuramı da atomaltı parçacıkların (elektronlar, protonlar ve nötronların) küçük bilardo toplarından ziyade, soyut özellik demetleri gibi davrandığını ortaya koydu. Daha derin her açıklama düzeyinde, malzeme olduğu düşünülen şey, yerini saf yapıya bırakıyordu. Doğanın gayrimaddileştirilmesi yönünde yüzyıllardır devam eden bu eğilimde en son gelişme, saf geometriden madde çıkaran sicim kuramıdır.</p>

      <p class="paragraf"></p>

      <p class="paragraf">Maddi dünyaya ilişkin gündelik kavrayışımız açısından bu kadar temel önemde olan nüfuz edilebilirlik mefhumunun, matematiksel yanılsama benzeri bir şey olduğu anlaşılmaktadır. Neden düştüğümüzde yeri delip geçmiyoruz? Dr. Johnson taşa vurduğunda, neden taş geri dönüyor? Çünkü iki katı birbirine nüfuz edemez; nedeni bu işte. Ama bunu yapamamalarının nedeninin, içkin bir malzeme benzeri katılıkla hiçbir ilgisi yoktur. Daha ziyade bir sayı meselesidir. İki atomu çarpıştırmak için, bu atomlardaki elektronları sayısal olarak aynı kuantum haline sokmanız gerekir. Bu da kuantum kuramında “Pauli dışlama ilkesi” denilen bir şeyle engellenir; bu ilke, iki elektronun, ancak spinleri ters yöndeyse, doğrudan birbirlerinin tepesine oturmasına izin verir.</p>

      <p class="paragraf"></p>

      <p class="paragraf">Tek tek atomların fiziksel kuvvetine gelince... Bu da esasen matematikseldir. Bir atomdaki elektronların çekirdekle çarpışmasını engelleyen şey nedir? Elektronlar çekirdeğin tam tepesinde duruyor olsalardı, her elektronun nerede olduğunu (atomun tam merkezinde) ve ne kadar hızlı hareket ettiğini kesin olarak bilirdik. Bu da, bir parçacığın konumu ve momentumunun aynı anda belirlenmesine izin vermeyen Heisenberg belirsizlik ilkesini ihlal ederdi.</p>

      <p class="paragraf"></p>

      <p class="paragraf">Bu yüzden de bizi çevreleyen sıradan maddi nesnelerin (masalar, sandalyeler, kayalar vs.) katılıkları, Pauli dışlama ilkesi ve Heisenberg belirsizlik ilkesinin ortak bir sonucudur. Başka bir deyişle, iş bir çift soyut matematiksel ilişkiye gelip dayanır. Şair Richard Wilbur’un yazdığı üzere, “Vur taşa Sam Johnson, kır kemiklerini: / Ama bulutludur, bulutludur taşların malzemesi.”[<span class="dipnot"><a class="footnote-link" href="#footnote-225-161" id="footnote-225-161-backlink">161</a></span>]</p>

      <p class="paragraf"></p>

      <p class="paragraf">En temelde, bilim, gerçeklik elementlerini birbirleriyle ilişkileri itibarıyla tanımlar; bu elementlerin sahip olabileceği malzeme benzeri özellikleri görmezden gelir. Örneğin, bize bir elektronun belli bir kütlesi ve yükü olduğunu, ama bunların sadece başka parçacıklar ve kuvvetlerin belli şekillerde elektronu etkilemesini sağlayacak özelliklerden ibaret olduğunu söyler. Kütlenin enerjiye eşdeğer olduğunu söyler, ama enerjinin aslında ne olduğuna dair bize hiçbir fikir vermez; doğru hesaplandığında bütün fiziksel süreçlerde korunan sayısal bir nicelik olduğu dışında. Bertrand Russell’ın 1927 tarihli kitabı The Analysis of Matter’da belirttiği üzere, iş dünyayı oluşturan oluşumların içkin niteliğine geldiğinde, bilim sessiz kalır. Bize sunduğu şey, büyük bir ilişkisel ağdır: Hep yapıdır, hiç malzeme yoktur. Fiziksel dünyayı oluşturan oluşumlar, bir satranç oyununun parçalarına benzer: Önemli olan her parça için, nasıl hareket edeceğini söyleyen bir kurallar sistemi tarafından tanımlanan roldür; parçanın yapıldığı malzeme değil.</p>

      <p class="paragraf"></p>

      <p class="paragraf">Bu arada fizikçinin gerçekliğe bakışı, modern dilbiliminin babası Ferdinand de Saussure’ün bir yüzyıl önce önerdiği dile bakışa, dikkat çekici derecede benzer. Saussure, dilin tümüyle ilişkisel bir sistem olduğunu ortaya koymuştu. Kelimelerin içkin bir özü yoktur. Konuşurken çıkardığımız seslerin içkin niteliğinin iletişimle bir ilgisi yoktur; önemli olan şey, sesler arasında tezatlar sistemidir. Saussure “Dilde olumlu itibar olmaksızın sadece farklılıklar vardır,”[<span class="dipnot"><a class="footnote-link" href="#footnote-225-162" id="footnote-225-162-backlink">162</a></span>] derken bunu kastediyordu. Saussure’ün yapıyı malzemenin üstüne çıkarması, Fransa’da 1950’lerin sonunda, varoluşçuluğu bir kenara iten yapısalcı hareketin esin kaynağı olmuştu. Bu eğilimi antropolojide Claude Lévi-Strauss, edebiyat kuramında da Roland Barthes temsil etmişti. Yapısalcılığın bir bütün olarak evreni de kapsamasına, pekala “kozmik yapısalcılık” denilebilir.</p>

      <p class="paragraf"></p>

      <p class="paragraf">Gerçeklik gerçekten de katışıksız yapıysa, bu onu yepyeni biçimlerde düşünmenin kapısını aralayacaktır. Penrose ile Tegmark’ınkidir. Onların bakış açısına göre, gerçeklik, özü itibarıyla matematikseldir. Matematik nihayetinde yapı bilimidir, malzemeyi bilmez de umursamaz da. Yapısal olarak birbirinin aynı olup farklı malzemeden yapılmış dünyalar, matematikçinin gözünde aynıdır. Bu gibi dünyalara, Yunanca isos (aynı) ve morphe (form) kelimelerinden hareketle, “izomorfik” denir. Evren baştan aşağı yapıysa, o halde kapsamlı olarak matematikle nitelenebilir. Eğer matematiksel yapıların nesnel bir varoluşu varsa, evrenin de bu yapılardan biri olması gerekir. Öyle görünüyor ki Tegmark’ın “Bütün matematiksel yapılar fiziksel olarak vardır,”[<span class="dipnot"><a class="footnote-link" href="#footnote-225-163" id="footnote-225-163-backlink">163</a></span>] dediğinde kastettiği şey en azından budur. Gerçekliğin nihai bir malzemesi yoksa, matematiksel yapı fiziksel varlığa denk düşer. Kemikler yeterliyken kimin ete ihtiyacı olur ki?</p>

      <p class="paragraf"></p>

      <p class="paragraf">Malzemesiz gerçekliğe ilişkin biraz daha farklı bir yaklaşım, onun matematikten değil, enformasyondan oluştuğunu da düşünür. Bu bakış açısı, merhum fizikçi John Archibald Wheeler’ın ortaya attığı “It from bit” (“Enformasyondan varoluşa”) sloganında özetlenir. (Albert Einstein’la birlikte çalışan, Richard Feynman’ın ders aldığı Wheeler, bu tür icatlara yatkındı: “kara delik”, “kurt deliği” ve “kuantum köpüğü” onun icatlarıydı.)</p>

      <p class="paragraf"></p>

      <p class="paragraf">“It from bit” hikayesi şöyle ilerler. Bilim en temelde bize sadece farklılıklardan bahseder: Örneğin, kütle/enerjinin dağılımındaki farklılıkların uzayzamanın şeklindeki farklılıklarla nasıl ilişkili olduğundan, bir parçacığın elektrik yükündeki farklılıkların hissettiği ve uyguladığı kuvvetlerdeki farklılıklarla nasıl ilişkili olduğundan. Dolayısıyla evrenin halleri, katışıksız enformasyon halleri olarak görülebilir. İngiliz astrofizikçi Sir Arthur Eddington’ın bir zamanlar ileri sürdüğü gibi, “Fizikte ele alınan nesnelerin doğasına ilişkin bilgimiz sadece aygıtların göstergelerindeki işaretlerin okunmasından ileri gelmektedir.”[<span class="dipnot"><a class="footnote-link" href="#footnote-225-164" id="footnote-225-164-backlink">164</a></span>] Ne var ki bu enformasyon hallerinin gerçekleştiği “ortam” ne olursa olsun, fiziksel fenomenlerin açıklamasında hiçbir rol oynamaz. Dolayısıyla ondan tümüyle vazgeçilebilir, Occam’ın kılıcıyla kesilip atılabilir. Dünya, temelinde hiçbir madde bulunmayan katışıksız bir farklılık akışından başka bir şey değildir. Enformasyon (“bit”) varoluş (“it”) için yeterlidir.</p>

      <p class="paragraf"></p>

      <p class="paragraf">Bazı “it from bit” savunucuları, bu mantığı daha da ileri götürür. Evreni devasa bir bilgisayar simülasyonu olarak alırlar. Bu bakış açısını benimseyenler arasında, evrenin basit bir program kullanarak karmaşık fiziksel sonuçlar üreten “hücresel bir otomat” olduğu varsayımında bulunan Ed Fredkin ve Stephen Wolfram da vardır. Kozmosu bilgisayara benzeten bakış açısının herhalde en radikal savunucusu, Amerikalı fizikçi Frank Tipler’dır. Tipler’ın bakış açısında çarpıcı olan nokta, gerçek bir bilgisayar içermemesidir: Onun kozmosu tümüyle yazılımdır, donanıma yer yoktur. Nihayetinde bir bilgisayar simülasyonu sadece programın yürütülmesinden ibarettir, bir bilgisayar programıysa özü itibarıyla bir sayı dizisi girdisini bir sayı dizisi çıktısına dönüştüren bir kuraldır. Dolayısıyla herhangi bir bilgisayar simülasyonu (diyelim ki fiziksel evrenin bir simülasyonu) sayı dizileri sırasına tekabül eder: katışıksız matematiksel bir oluşum işte. Matematiksel oluşumların da ebedî bir Platonik varoluşu varsa, Tipler’ın bakış açısına göre, dünyanın varoluşu tam anlamıyla açıklanmış olur: Tipler, “en temel ontolojik düzeyde, fiziksel evren bir kavramdır,” der.[<span class="dipnot"><a class="footnote-link" href="#footnote-225-165" id="footnote-225-165-backlink">165</a></span>]</p>

      <p class="paragraf"></p>

      <p class="paragraf">Peki ya bir şekilde bu “kavram”ın bir parçası olan simüle edilmiş varlıklar, bizim gibi varlıklar? Onlar, zamanın bir yanılsama olduğunu, ebedî bir Platonik video kaydının donmuş parçacıklarından ibaret olduklarını fark ederler mi? Tipler’a göre hiç fark etmezler. Gerçekliklerinin “bir sayı dizisi” olmaktan ileri geldiğini bilmelerinin bir yolu yoktur. Ama tuhaftır, bir parçası oldukları matematiksel kavramın tamamına fiziksel varoluş kazandıran şey, onların simüle edilmiş zihinsel halleridir. Çünkü Tipler’ın belirttiği üzere, “Varoluşla kastettiğimiz şey kesinlikle budur, düşünen ve hisseden varlıkların var olduklarını düşünüp hissetmeleri”.</p>

      <p class="paragraf"></p>

      <p class="paragraf">Bazı düşünürler, soyut bir program olarak evren tablosunda (it from bit) çarpıcı, tuhaf bir güzellik bulur. Öyle görünüyor ki bu, bilimin doğayı bir matematiksel ilişkiler ağı olarak temsil etme biçimiyle de tutarlıdır. Peki ama gerçekten de olanların tamamı bundan mı ibarettir? Dünya nihai malzemeden yoksun mudur? Gerçekten de baştan sona yapı mıdır?</p>

      <p class="paragraf"></p>

      <p class="paragraf">Gerçekliğin bu matematiksel tabloda bir yeri yokmuş gibi görünen bir yönü vardır: Bizim bilincimiz. Bir çimdiğin verdiği hissi, bir mandalinanın tadını, bir çellonun sesini, günbatımında gülkurusu gökyüzünün görünümünü bir düşünün. Bu gibi niteliksel deneyimlerin (filozoflar bunlara “qualia” derler, Latince quale’nin çoğuludur), nedensel ağdaki rollerinin ötesine geçen bir iç niteliği vardır. En azından Thomas Nagel gibi filozoflar böyle olduğunu savunur. Nagel, “Bilinçli zihinsel süreçlerin öznel yönleri, tümüyle fiziksel nedenleri ve sonuçlarının tersine, görünümlerin ardındaki fiziksel dünyayla uğraşmaya uygun olan katışıksız düşünme biçimiyle yakalanamaz,”[<span class="dipnot"><a class="footnote-link" href="#footnote-225-166" id="footnote-225-166-backlink">166</a></span>] diye yazar.</p>

      <p class="paragraf"></p>

      <p class="paragraf">Avustralyalı filozof Frank Jackson, bu noktayı canlı kılmanın bir yoluna dikkat çeker. Jackson, Mary adında, renk hakkında bilinebilecek her şeyi bilen bir bilim insanı düşünelim der: rengi algıladığımız nörobiyolojik süreçleri, ışık fiziğini, tayfın bileşimini vs. Bir de Mary’nin bütün hayatını siyah beyaz bir ortamda geçirdiğini, aslında hiç renk görmediğini düşünelim. Renge dair bilimsel kavrayışı eksiksiz olsa da, Mary’nin bilmediği bir şey vardır: Renklerin neye benzediğini bilmez. Kırmızı rengi deneyimlemenin ne demek olduğundan habersizdir. Buradan da mantıken, bu deneyimde bilimin nesnel, niceliksel olgularıyla yakalanmayan bir yönü (öznel ve niceliksel bir yön) olduğu sonucu çıkar.</p>

      <p class="paragraf"></p>

      <p class="paragraf">Gerçekliğin bu öznel yönü, bir bilgisayar simülasyonuyla da yakalanabilirmiş gibi görünmüyor. Zihin hallerinin esasen hesaplanabilir haller olduğunu savunan “işlevselcilik” denilen kurama bakalım. İşlevselciliğe göre, bir zihinsel hali tanımlayan şey, içkin niteliği değil, bir bilgisayar akış grafiğindeki yeridir: Algısal girdilerle, başka zihinsel hallerle, davranışsal çıktılarla nedensel ilişkide olma biçimidir. Örneğin acı, doku hasarının neden olduğu, geri çekilme davranışı ve “ah” gibi birtakım sesli tepkiler doğuran bir hal olarak tanımlanır. Nedensel bağlantıları ortaya koyan böyle bir akış haritası, bir yazılım programında uygulanabilir; bu yazılım bir bilgisayarda yürütüldüğünde acı içinde olmayı simüle edecektir.</p>

      <p class="paragraf"></p>

      <p class="paragraf">Peki bu simülasyon, acı hakkında bize çok gerçekmiş gibi görünen şeyi, insana ne kadar berbat hissettirdiğini kopyalar mı? Bu fikir, filozof Jean Searle’a “hakikaten, hayli çılgınca”[<span class="dipnot"><a class="footnote-link" href="#footnote-225-167" id="footnote-225-167-backlink">167</a></span>] görünür. Searle, “Neden aklı başında biri, zihinsel süreçlerin bir bilgisayar simülasyonunun, fiilen zihinsel süreçlere sahip olduğunu varsayar?” diye sorar. Searle, acı deneyimini simüle eden programın, sicimle birbirine bağlanmış eski bira kutularından oluşan ve rüzgar değirmeninden enerji alan bir bilgisayarda yürütüldüğünü varsayalım, der. Böyle bir sistemin gerçekten de acı hissedeceğine inanabilir miyiz, diye sorar.</p>

      <p class="paragraf"></p>

      <p class="paragraf">Filozof Ned Block da aynı çizgide başka bir düşünce deneyi geliştirmiştir. Bizi, Çin nüfusu beynin programını simüle ettiğinde neler olacağını tahayyül etmeye davet eder. Diyelim ki her Çinli belli bir beyin hücresinin faaliyetini taklit ediyor. (Çinli sayısı, insan beynindeki hücre sayısının yüzde biri kadardır; ama burası önemli değil.) Farklı hücreler arasındaki sinaptik bağlantılar, Çinliler arasındaki cep telefonu bağlantısıyla simüle edilsin. Çin nüfusu, bu şekilde beynin yazılımını taklit ederse, bireylerinin bilinç hallerinin üstünde bilinç hallerine sahip olabilir mi? Örneğin karabiberin tadını deneyimleyebilir mi?</p>

      <p class="paragraf"></p>

      <p class="paragraf">Bu düşünce deneylerini geliştiren filozofların bizi yöneltmek istedikleri sonuç, bilincin bilgi işlemekten fazlasını yaptığıdır. Bu doğruysa eğer, bilim, dünyayı enformasyon hallerinin bir oyunu olarak tarif etmekle gerçekliğin bir parçasını dışarıda bırakmış gibi görünmektedir: Öznel, indirgenemez niteliksel kısım.</p>

      <p class="paragraf"></p>

      <p class="paragraf">Elbette ki gerçekliğin böyle öznel bir yönü olduğu reddedilebilir. Bunu reddeden filozoflar da vardır, örneğin Daniel Dennett bunlardan biridir. Dennett, bilincin niteliksel olarak içkin unsurlar içerdiğini kabul etmeye yanaşmaz. Onu ilgilendirdiği kadarıyla, “qualia” felsefi bir mittir. Bir şey, tümüyle niceliksel ve ilişkisel bir biçimde tanımlanamıyorsa, gerçekliğin bir parçası değildir. Dennett, “Özel ve içkin olarak değerli olmakla kalmayıp, doğrulanamaz ve araştırılamaz özel iç nitelikler koyutlamak, cehalet taraftarlığından başka bir şey değildir,”[<span class="dipnot"><a class="footnote-link" href="#footnote-225-168" id="footnote-225-168-backlink">168</a></span>] der.</p>

      <p class="paragraf"></p>

      <p class="paragraf">Böyle yadsıyıcı bir tavır, Searle ve Nagel gibi filozofların inandırıcılığını sarsar. Bilinçli olmanın ne anlama geldiğinin özünü, bile isteye görmezden geliyormuş gibi görünür. Nagel şöyle yazar: “Dünya, son derece soyut bir bakış açısına görünen dünya değildir işte.”[<span class="dipnot"><a class="footnote-link" href="#footnote-225-169" id="footnote-225-169-backlink">169</a></span>] O soyut bakış açısı bilimsel bakış açısıdır.</p>

      <p class="paragraf"></p>

      <p class="paragraf">Bilincin iç niteliği, dünyanın katışıksız yapıdan fazlası olduğunu düşünmemizi sağlayacak bir gerekçe sunar. Ama bilinç meselesi bir tarafa, kozmik yapısalcılığın bir gerçeklik tablosu olarak yetersiz kaldığından şüphelenmemize neden olacak daha genel gerekçeler de mevcuttur. Tek başına yapı, sahici varlık için yeterli görünmez. İngiliz idealist filozof T. L. S. Sprigge’nin ortaya koyduğu üzere, “Yapısı olan bir şeyin, yapıdan fazla bir şeyinin olması gerekir.”[<span class="dipnot"><a class="footnote-link" href="#footnote-225-170" id="footnote-225-170-backlink">170</a></span>] Herhalde Aristoteles haklıydı, malzemeye de ihtiyacınız vardır. Malzeme, yapıya varoluş kazandıran şeydir, onu gerçekleştiren şeydir.</p>

      <p class="paragraf"></p>

      <p class="paragraf">Ama bu doğruysa, gerçekliğin nihai malzemesi hakkında nasıl bilgi sahibi olabiliriz? Bilim, gördüğümüz gibi, sadece malzemenin nasıl yapılandırıldığını ortaya koyar. Bize betimlediği niceliksel farklılıkların, temeldeki niteliksel malzemedeki farklılıklara nasıl dayandığını söylemez. Dolayısıyla gerçekliğe ilişkin bilimsel bilgimiz, Sprigge’nin deyişiyle, “sağır doğan birinin bir müzik parçası hakkında, tümüyle müzik notalarının çalışılmasına dayanan bir müzik eğitiminden edinebileceği bilgiye benzer daha çok”.[<span class="dipnot"><a class="footnote-link" href="#footnote-225-171" id="footnote-225-171-backlink">171</a></span>]</p>

      <p class="paragraf"></p>

      <p class="paragraf">Ne var ki gerçekliğin, bilimin aracılığı olmaksızın bilebileceğimiz bir kısmı daha vardır: Kendi bilincimiz. Bilinç hallerimizin içkin niteliklerini doğrudan, içerden deneyimleriz. Bilinç hallerimize, filozofların “ayrıcalıklı erişim” dediği şeyle ulaşırız. Varoluşundan bu kadar kesinlikle emin olduğumuz başka bir şey daha yoktur.</p>

      <p class="paragraf"></p>

      <p class="paragraf">Şimdi, bu, ilginç bir olasılığı gündeme getiriyor. Belki de gerçekliğin bilim sayesinde dolaylı olarak bildiğimiz kısmı, fiziksel kısmı, içebakış yoluyla doğrudan bildiğimiz kısımla, bilinç kısmıyla aynı iç niteliğe sahiptir. Başka bir deyişle, belki de gerçekliğin tamamı (öznel ve nesnel) aynı temel malzemeden yapılmıştır. Bu, hoşa giden basit bir hipotezdir. Ama biraz da çılgınca, değil mi? Eh, Bertrand Russell’ı bu biçimde etkilememiş. Aslına bakarsanız, Russell’ın The Analysis of Matter’da vardığı sonuç esasen budur. Büyük fizikçi Sir Arthur Eddington’a da o kadar çılgınca gelmemişti. Eddington, The Nature of Physical World’de (1928), “dünyanın malzemesi zihin malzemesidir,”[<span class="dipnot"><a class="footnote-link" href="#footnote-225-172" id="footnote-225-172-backlink">172</a></span>] diyordu. (Bu arada, “zihin malzemesi terimi William James tarafından 1890 tarihli kitabı Principles of Psychology’nin ilk cildinde geliştirilmiştir.)</p>

      <p class="paragraf"></p>

      <p class="paragraf">Çılgınca olsun olmasın, gerçekliğin temel malzemesinin zihin malzemesi olduğu fikrinin çok tuhaf bir açılımı vardır. Eğer doğruysa, bilincin fiziksel doğanın tamamına nüfuz etmesi gerekir. Öznel deneyimler, bizim gibi varlıkların beyinleriyle sınırlı olmayacaktır, maddenin her parçasında var olacaktır: Galaksiler ve kara delikler gibi büyük şeylerde, kuarklar ve nötrinolar gibi küçük şeylerde, çiçekler ve taşlar gibi orta büyüklükteki şeylerde.</p>

      <p class="paragraf"></p>

      <p class="paragraf">Bilincin gerçekliğe nüfuz etmesi öğretisine, “pan-psişizm” denir. Animizm gibi ilkel batıl inançları, ağaçlar ve derelerin ruhları olduğu inancını hatırlatıyormuş gibi görünür. Ne var ki bugünkü filozoflar arasında bir parça ilgi çekmiştir. Yirmi otuz yıl önce, Thomas Nagel, panpsişizmin görünürdeki bütün budalalığına rağmen, hayli akla yatkın bazı öncüllerin kaçınılmaz sonucu olduğunu göstermişti. Beyinlerimiz maddi parçacıklardan oluşur. Bu parçacıklar, belli düzenlemelerle öznel düşünceler ve hisleri oluşturur. Sadece fiziksel özellikler, öznelliği açıklayamaz. (Bir çilek tatmak gibi kelimelere dökülemeyecek bir deneyim nasıl olur da fizik denklemlerinden doğar?) Şimdi, beyin gibi karmaşık bir sistemin özellikleri hiç yoktan durup dururken ortaya çıkmaz; bu sistemin nihai bileşenlerinin özelliklerinden geliyor olmalıdırlar. Dolayısıyla da bu nihai bileşenlerin de öznel özellikleri vardır, doğru bileşimler halinde iç düşüncelerimiz ve hislerimizi oluştururlar. Ama beyinlerimizi oluşturan elektronlar, protonlar ve nötronlar, dünyanın geri kalanını oluşturanlardan farklı değildir. Dolayısıyla bütün evrenin küçük bilinç parçalarından oluşması gerekir.</p>

      <p class="paragraf"></p>

      <p class="paragraf">Panpsişizmi ciddiye alan çağdaş düşünürlerden biri de Avustralyalı filozof David Chalmers’tır. Chalmers’ı panpsişizme çeken şey, bir taşla iki kuş vurması ve iki metafiziksel problemi birden çözmesiydi: Malzeme problemini ve bilinç problemini. Panpsişizm, fiziğin betimlediği tümüyle yapısal dünyayı ete kemiğe büründürebilecek temel malzemeyi (zihin malzemesini) sunmakla kalmaz. Aksi takdirde, gri olan fiziksel dünyanın neden Technicolor bilinçle dolup taştığını da açıklar. Bilinç, evrende belli madde parçacıklarının şans eseri doğru düzenlemeyle bir araya gelmesi sonucu gizemli bir biçimde “ortaya çıkmış” değildir. Dolayısıyla, zihinlerimizdeki öznel-enformasyon halleriyle fiziksel dünyadaki nesnel-enformasyon hallerinin temelinde tek bir ontoloji vardır; Chalmers’ın sloganı da buradan gelir: “Deneyim, içerden gelen bilgidir; fizik, dışardan gelen bilgidir.”[<span class="dipnot"><a class="footnote-link" href="#footnote-225-173" id="footnote-225-173-backlink">173</a></span>]</p>

      <p class="paragraf"></p>

      <p class="paragraf">Bu metafiziksel anlaşma gerçek olamayacak kadar güzel geliyorsa, panpsişizmin de bazı sorunları olduğuna işaret etmem gerekir. Bunların arasında en öne çıkana, Kombinasyon Problemi denilebilir: Zihin malzemesinin birçok küçük parçası nasıl olur da bir araya gelerek daha büyük zihni oluşturur? Örneğin, beyniniz çok sayıda temel parçacıktan oluşur. Panpsişistlere göre, bu temel parçacıkların her biri, kendine özgü (muhtemelen çok basit) zihinsel halleri olan küçük bir proto-bilinç merkezidir. Bütün bu mikro-zihinleri birleştirip sizin makro-zihniniz haline getiren şey nedir?</p>

      <p class="paragraf"></p>

      <p class="paragraf">Kombinasyon Problemi, panpsişizme yakın duran William James’e göre, sendelemeye neden olacak bir engeldi. James, hayret içinde, “Nasıl olur da birçok bilinç aynı anda tek bir bilinç olabilir?”[<span class="dipnot"><a class="footnote-link" href="#footnote-225-174" id="footnote-225-174-backlink">174</a></span>] diye soruyordu. Bu noktayı bir örnekle canlı bir biçimde ortaya koyuyordu. “Bir düzine kelimeden oluşan bir cümle alalım, on iki kişi bulalım ve her birine bir kelime söyleyelim. Sonra hepsini bir sıraya dizelim ya da karıştıralım, her biri olabildiğince bilinçli bir şekilde kendi kelimesini düşünsün; cümlenin tamamının bilinci, hiçbirinde olmayacaktır... Özel zihinler birleşip yüksek bir zihin oluşturmaz.”[<span class="dipnot"><a class="footnote-link" href="#footnote-225-175" id="footnote-225-175-backlink">175</a></span>]</p>

      <p class="paragraf"></p>

      <p class="paragraf">James’in vurguladığı bu nokta, bugün birçok panpsişizm yanlısı tarafından da dile getirilir. Elektronlar ve protonlar gibi şeylerin mikro-zihinlerinin nasıl birleşip de tam anlamıyla gelişmiş insan zihnini oluşturduğuna dair elinizde bir ipucu yoksa, bunların içkin olarak zihinsel olduğunu varsaymanın ne anlamı var, derler.</p>

      <p class="paragraf"></p>

      <p class="paragraf">Ama ellerinde bir ipucu olduğunu söyleyen bazı gözüpek düşünürler vardır. Bu ipucu da, şaşırtıcı belki ama, kuantum kuramından gelmektedir. Kuantum kuramının çarpıcı yeniliklerinden biri, dolaşıklık mefhumudur. İki farklı parçacık, bir kuantum dolaşıklık haline girdiklerinde, bireysel kimliklerini kaybedip birleşik bir sistem gibi hareket etmeye başlar. Birinde olan bir değişiklik, diğeri tarafından derhal hissedilir, birbirlerinden ışık yılları kadar uzak olsalar bile. Klasik fizikte buna benzer bir şey yoktur. Kuantum dolaşıklığı ortaya çıktığında, bütün parçaların toplamından daha fazlası haline gelir. Bu, dünyayı gündelik anlayışımıza o kadar ters düşmektedir ki, Einstein “tekinsiz” diye nitelemiştir.</p>

      <p class="paragraf"></p>

      <p class="paragraf">Şimdi, kuantum kuramı, parçacıklar ve alanlardan oluşan fiziksel ontolojiye geleneksel olarak uygulansa da, zihin malzemesinden oluşan ontolojiye de uygulanamaması için belirgin bir gerekçe yoktur. Aslına bakarsanız, böyle bir “kuantum psikolojisi”, Descartes ve Kant’ın zihinsel olanın ayırıcı bir özelliği olarak gördüğü bilincin birliğini anlamanın anahtarını sunabilir. Fiziksel oluşumlar bireysel kimliklerini yitirip tek bir bütün haline gelebiliyorlarsa, proto-zihinsel oluşumların da benzer bir şey yapabileceği ve William James’in tabiriyle “birleşip daha yüksek bir zihin oluşturabileceği” en azından düşünülebilirdir. Dolayısıyla kuantum dolaşıklığı, Kombinasyon Problemi’nin çözümü açısından en azından bir ipucu sunar.</p>

      <p class="paragraf"></p>

      <p class="paragraf">Roger Penrose, beyinlerimizdeki fiziksel faaliyetlerin nasıl bilinçlilik yarattığını açıklamak için bu tür kuantum ilkelerine başvurmuştu. Shadows of the Mind’da “Tek bir zihnin birliği, ancak beynin hatırı sayılır bir kısmına yayılan bir tür kuantum tutarlılığı varsa... doğabilir,”[<span class="dipnot"><a class="footnote-link" href="#footnote-225-176" id="footnote-225-176-backlink">176</a></span>] diye yazmıştı. O tarihten beri de, beynin atomik bileşenlerinin, fiziksel evrenin geri kalanıyla birlikte zihin malzemesinden oluştuğu yönündeki panpsişist kavrayışı destekleyerek daha da ileri gitti. Bir konferansta mesele açıldığında Penrose, “Bu nitelikte bir şeyin aslında zorunlu olduğunu da sanıyorum,”[<span class="dipnot"><a class="footnote-link" href="#footnote-225-177" id="footnote-225-177-backlink">177</a></span>] diye konuştu.</p>

      <p class="paragraf"></p>

      <p class="paragraf">Panpsişizm herkese göre değildir. Örneğin John Searle hiç tartışmaksızın sadece “saçma”[<span class="dipnot"><a class="footnote-link" href="#footnote-225-178" id="footnote-225-178-backlink">178</a></span>] olduğunu söyleyerek panpsişizmi bir kenara bırakmaktadır. Ama panpsişizmin yadsınamaz bir erdemi vardır: Ontolojik tutumluluk. Nihayetinde kozmosun tek bir tür malzemeden oluştuğunu söyler. Bu yüzden de gerçekliğe monistik bir yaklaşımı vardır. Varoluşun gizemini çözmeye çalışıyorsanız, monizm uygun bir metafiziksel konumdur; çünkü sizi nasıl olup da tek bir maddenin ortaya çıktığını açıklama zorunluluğuyla baş başa bırakır. Düalistin işi, görünüşe bakılırsa, daha zordur: Hem maddenin neden var olduğunu hem zihnin neden var olduğunu açıklaması gerekir.</p>

      <p class="paragraf"></p>

      <p class="paragraf">Yani gerçeklik nihayetinde zihin malzemesinden mi oluşuyor? Muazzam, sonsuz derecede bükülmüş, hatta bir hayalden başka bir şey değil midir? Kulağa biraz çılgınca gelen bu sonucu biraz daha otoriteyle desteklemek için şimdiye kadar suçlanamaz bir kaynak olduğu ortaya çıkan The Devil’s Dictionary’ye (Şeytanın Sözlüğü) baktım. Orada, şu yerinde tanımı buldum:</p>

      <p class="paragraf"></p>

      <p class="paragraf">Gerçeklik, isim. Deli bir filozofun hayali.</p>

      <div class="footnotes">

        <div class="footnote">

          <p class="dipnot"><a class="footnote-anchor" href="#footnote-225-137-backlink" id="footnote-225-137">137</a> Alain Connes ve Jean-Pierre Changeux, Conversations on Mind, Matter, and Mathematics (Oxford University Press, 1995), s. 26.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-138-backlink" id="footnote-225-138">138</a> Aktaran Thomas Tymoczko, New Directions in the Philosophy of Mathematics (Princeton University Press, 1998), s. 26.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-139-backlink" id="footnote-225-139">139</a> Kurt Gödel, “What Is Cantor’s Continuum Problem?”, Philosophy of Mathematics’te, yayına hazırlayan Paul Benacerraf ve Hilary Putnam (Cambridge University Press, 1983), s. 484.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-140-backlink" id="footnote-225-140">140</a> Eugene Wigner, “The Unreasonable Effectiveness of Mathematics in the Natural Sciences”, Communications in Pure and Applied Mathematics içinde, cilt 13, no. 1 (Şubat 1960), s. 1-14.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-141-backlink" id="footnote-225-141">141</a> Richard Feynman, The Character of Physical Law (MIT Press, 1967), s. 171.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-142-backlink" id="footnote-225-142">142</a> Galileo, Saggiatore, Opere VI, aktaran The Penguin Book of Curious and Interesting Mathematics, yayına hazırlayan David Wells (Penguin Books, 1997), s. 151.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-143-backlink" id="footnote-225-143">143</a> Aktaran John D. Barrow, Pi in the Sky (Oxford University Press, 1992), s. 292.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-144-backlink" id="footnote-225-144">144</a> Roger Penrose, The Emperor’s New Mind (Oxford University Press, 1989), s. 428.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-145-backlink" id="footnote-225-145">145</a> Aktaran Matt Ridley, Francis Crick (Eminent Lives, 2006), s. 197</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-146-backlink" id="footnote-225-146">146</a> Roger Penrose, Shadows of the Mind (Oxford University Press, 1994), s. 417.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-147-backlink" id="footnote-225-147">147</a> a.g.e., s. 428.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-148-backlink" id="footnote-225-148">148</a> Penrose, Emperor’s New Mind, s. 95</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-149-backlink" id="footnote-225-149">149</a> W. D. Hart, The Evolution of Logic (Cambridge University Press, 2010), s. 277</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-150-backlink" id="footnote-225-150">150</a> G. H. Hardy, A Mathematician’s Apology (Cambridge University Press, 1940) s. 135.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-151-backlink" id="footnote-225-151">151</a> Aktaran Loren Graham ve Jean-Michel Kantor, Naming Infinity (Harvard University Press, 2009), s. 199.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-152-backlink" id="footnote-225-152">152</a> Max Tegmark, “Parallel Universes”, Scientific American, Mayıs 2003, s. 50</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-153-backlink" id="footnote-225-153">153</a> a.g.e., s. 49</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-154-backlink" id="footnote-225-154">154</a> Aktaran Davies, Mind of God, s. 145</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-155-backlink" id="footnote-225-155">155</a> Bertrand Russell, Mysticism and Logic (Doubleday, 1957), s. 57</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-156-backlink" id="footnote-225-156">156</a> BasicWritings of Bertrand Russell, s. 255.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-157-backlink" id="footnote-225-157">157</a> Willard Van Orman Quine, From a Logical Point of View (Harper Torchbooks, 1953), s. 15</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-158-backlink" id="footnote-225-158">158</a> Hart, Evolution of Logic, s. 279.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-159-backlink" id="footnote-225-159">159</a> Bertrand Russell, Nightmares of Eminent Persons (Touchstone, 1955), s. 46</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-160-backlink" id="footnote-225-160">160</a> Aktaran Marc Lange, Introduction to the Philosophy of Physics (Blackwell, 2002), s. 168</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-161-backlink" id="footnote-225-161">161</a> Richard Wilbur, “Epistemology”, New and Collected Poems (Harcourt Brace Jovanovich, 1988), s. 288</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-162-backlink" id="footnote-225-162">162</a> Aktaran Jonathan Culler, Saussure (Fontana, 1985), s. 18.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-163-backlink" id="footnote-225-163">163</a> Tegmark, “Parallel Universes”, s. 50.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-164-backlink" id="footnote-225-164">164</a> Arthur Eddington, The Nature of Physical World (Cambridge University Press, 1928), s. 258.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-165-backlink" id="footnote-225-165">165</a> Frank Tipler, The Physics of Immortality (Anchor Books, 1997), s. 209.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-166-backlink" id="footnote-225-166">166</a> Thomas Nagel, The View from Nowhere (Oxford University Press, 1986), s. 15</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-167-backlink" id="footnote-225-167">167</a> John R. Searle, Mind (Oxford University Press, 2004), s. 217.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-168-backlink" id="footnote-225-168">168</a> Daniel Dennett, Conciousness Explained (Little, Brown, 1991) s. 450.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-169-backlink" id="footnote-225-169">169</a> Nagel, View from Nowhere, s. 15.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-170-backlink" id="footnote-225-170">170</a> T. L. S. Sprigge, Theories of Existence (Penguin, 1984), s. 156.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-171-backlink" id="footnote-225-171">171</a> T. L. S. Sprigge, “Panpsychism”, Routledge Encyclopedia of Philosophy, yayına hazırlayan Edward Craig (Routledge, 1988), cilt 7, s. 196</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-172-backlink" id="footnote-225-172">172</a> Eddington, Nature of Physical World, s. 276.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-173-backlink" id="footnote-225-173">173</a> David Chalmers, The Concious Mind (Oxford University Press, 1996), s. 305.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-174-backlink" id="footnote-225-174">174</a> William James, Writings, 1902-1910 (Library of America, 1988), s. 723.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-175-backlink" id="footnote-225-175">175</a> William James, Principles of Psychology (Dover, 1950), cilt 1, s. 160.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-176-backlink" id="footnote-225-176">176</a> Penrose, Shadows of the Mind, s. 372</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-177-backlink" id="footnote-225-177">177</a> Roger Penrose, The Large, the Small, and the Human Mind (Cambridge University Press, 1997), s. 175</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-178-backlink" id="footnote-225-178">178</a> John R. Searle, The Mystery of Conciousness (New York Review of Books, 1997), s. 156</p>

        </div>

      </div>

    </div>

  </div>

</body>

</html>