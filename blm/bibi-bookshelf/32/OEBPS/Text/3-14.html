<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>3-14.html</title>
  <link href="../Styles/template.css" rel="stylesheet" type="text/css"/>
</head>

<body>

  <div id="x3-14.html" xml:lang="tr-TR">

    <div class="Basic-Text-Frame-2">

      <p class="anabaslik" id="toc_marker-15">XIII - HİCVİN BİR PARÇASI OLARAK DÜNYA</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Manhattan’da kış sonu. Öğleden sonra. Uzakta bir siren sesi. (Uzakta her zaman bir siren sesi vardır.) Telefon çalıyor. John Updike.</p>

      <p class="paragraf"></p>

      <p class="paragraf">Bu telefonu bekliyordum. O ayın başlarında, Updike’a varoluşun gizemine duyduğum ilgiden bahseden bir mektup göndermiştim. Onun da aynı ilgiyi paylaştığı kanısında olduğumu, bu mesele hakkında sohbet etmeyi ister mi merak ettiğimi söylemiştim. İsterse arayabilmesi için telefon numaramı da yazmıştım.</p>

      <p class="paragraf"></p>

      <p class="paragraf">Bir hafta sonra, ön tarafında Updike’ın adresinin yazılı olduğu, arka tarafında daktiloyla yazılmış uzun bir paragraf bulunan bir kartpostal aldım. Daktilo yazısı, dolmakalemle, redaktörlere özgü “silinsin” ya da “çıkarılsın” işaretleriyle düzeltilmişti. Altta mavi mürekkeple “J. U.” imzası bulunuyordu.</p>

      <p class="paragraf"></p>

      <p class="paragraf">“Sizinle hiçbir şey yerine bir şeyden sohbet etmek beni memnun eder,” diye yazmıştı Updike daktiloyla: “Yalnız uyarayım, bu konuda hiçbir fikrim yok.” Sonra kısa kısa üç cümleyle gerçekliğin boyutlarından, olumlu ve olumsuz varlık olasılığından ve antropik ilkeden bahsetmiş, sonuncu cümlesine esrarengiz bir havayla “Bir ölçüde bir şeyliğe yarar,” diye eklemişti. Sonra bütün bunların gizemiyle ilgili bir yorum olarak, asıl bombayı patlatmıştı:</p>

      <p class="paragraf"></p>

      <p class="paragraf">“Beni aşar aslında; ama evreni kim sevmez ki?”</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Updike’ın evreni sevdiği, benim uzun zamandır bildiğim bir şeydi. Romanları ve hikayeleri, varlığın keskin tatlılığıyla doludur çünkü. Gençliğine ilişkin hatıralarında, “Gözümüz başka bir şey görmediği için, görmediğimiz yoğun bir ışıltının üzerinde kayarız,”[<span class="dipnot"><a class="footnote-link" href="#footnote-225-201" id="footnote-225-201-backlink">201</a></span>] diye yazmıştı. “Aslında tuğlalardan örülmüş bir duvar ya da küçük bir taş gibi hareketsiz şeylerin doğrularmış gibi göründüğü bir renk, sessiz ama yorulmak bilmez bir iyilik vardır.”</p>

      <p class="paragraf"></p>

      <p class="paragraf">Bu yönüyle Updike anti-Woody Allen’dı.</p>

      <p class="paragraf"></p>

      <p class="paragraf">Ama başka bir yönden Woody Allen’la birdi. Ebedî hiçliğin dehşetini paylaşıyordu, o da seksin bu dehşete karşı psikolojik bir önlem sunduğu kanısındaydı. Aslına bakılırsa, bu yokluk fobisinin tensel coşkusuna ters orantılı olduğunu görmüş, bunu 1969 tarihli şiiri “Midpoint”te matematiksel bir biçimde özlü olarak ifade etmişti:</p>

      <p class="paragraf"></p>

      <p class="paragraf">ASS = 1 / ANGST</p>

      <p class="paragraf"></p>

      <p class="paragraf">Ama hiçliğin korkusuna karşı Updike’ı güçlendiren şey sadece Eros değildi. Dinden, özellikle de Hristiyanlığın bir inanç sıçraması versiyonundan, dinin her şeyi kucaklayan lütuf ve kişisel kurtuluş için önerdiği umuttan da teselli bulduğunu teslim ediyordu. Kahramanları Pascal, Kierkegaard, özellikle de Karl Barth’tı. Bir keresinde, “Öyle görünüyor ki hayatımın bir döneminde, Barth’ın teolojisi hayatımı tek başına destekliyordu,”[<span class="dipnot"><a class="footnote-link" href="#footnote-225-202" id="footnote-225-202-backlink">202</a></span>] şeklinde tespit etmişti. Barth’ın, Tanrı’nın totaliter aliter (tümüyle öteki) olduğu, ilahi gizemlere akılcı düşünceyle yaklaşılamayacağı inancını paylaştığını itiraf ediyordu. Barth’ın, biraz mistik bir biçimde, hiçliği kötülükle bir tutmasını da çekici buluyordu. Picked-up Pieces adlı ilk düzyazı seçkilerinden birinde kasvetle “Şeytani hiçlik”[<span class="dipnot"><a class="footnote-link" href="#footnote-225-203" id="footnote-225-203-backlink">203</a></span>] fikri üzerinde durmuş; sonra metafizik bir teselli ararmış gibi, doğruca golf hakkında bir denemeye girişmişti.</p>

      <p class="paragraf"></p>

      <p class="paragraf">Updike’ın seks ve ölüme, varlığın iyiliğine, yok-varlığın kötülüğüne kafayı takmış olması, edebiyat âleminde olağan dışı değildir herhalde. Ama sadece Updike’ta, varoluş gizemi doğrudan ve açıkça kurgusal olarak karşımıza çıkar. 1986 tarihli romanı Roger’s Version’da, neşeli bir teoloji, bilim, seks oyunu, yaklaşık on sayfa boyunca, “şeylerin nasıl olup da hiçlikten çıktığını” anlatan virtüözce kaleme alınmış bir pasajda zirveye çıkar. Bu açıklama, bir kokteyl parti sırasında yapılır. Amacı da, Büyük Patlama’nın bilgisayarda yürütülen sayısal bir analizi sayesinde Tanrı’nın varlığını kanıtlama küstahlığında bulunan 28 yaşındaki İsa hastası ve yazılım sihirbazı Dale Kohler karakterinin inancını ve ruhunu dağıtmaktır. Dale, romanın anlatıcısı ve başkarakteri olan orta yaşlı ilahiyat profesörü Roger Lambert’ın karısıyla yatma küstahlığında da bulunmuştur.</p>

      <p class="paragraf"></p>

      <p class="paragraf">Boynuzlu Roger da tıpkı Updike gibi “başından beri Barthçı” olmuştur. Genç adamın cinsel bakımdan atletik eşinin sınırlarını cinsel organıyla ihlal etmesine içerlemekle kalmamış, onun esrarengiz olanın alanına “mütecaviz kozmolojik merakın”dan da rahatsızlık duymuştur. Parmak izini Büyük Patlama’nın her yerinde bırakmış bir Tanrı bir tarafa, varlığı bilimsel olarak kanıtlanabilecek bir Tanrı, Tanrı olamazdı, en azından Barth’ın totaliter aliter Tanrısı olamazdı. Bu yüzden de romanın sonunda, Dale çifte bir cezaya çarptırılır. Dale’in yoldan çıkmışlığının teolojik cezasını bizzat Robert verir. Bir dostunu, Dale’e bilim alanında pusu kuracak Myron Kriegman adında bir moleküler biyoloğu ayarlar. Kriegman, yukarıda bahsettiğimiz kokteylde Dale’e yanaşıp fiziksel evrenin, ilahi yardıma pek ihtiyaç olmaksızın kendi kendisini hiçlikten yarattığını göstermeye yönelik argümanlarıyla onun huzurunu kaçırarak verir cezasını.</p>

      <p class="paragraf"></p>

      <p class="paragraf">“Biliyorsun, Planck uzunluğu ve Planck süresinin içinde, maddeden madde dışına kuantum akışlarının matematiksel olarak pek anlamlı olmadığı şu uzayzaman köpüğü vardır. Sahte bir boşluk halindeki enerji bariyeri üzerinden bir kuantum dalgalanmasına tünelleyen bir Higgs alanı vardır; sonra negatif basınçla katlanarak genişleyen kırık bir simetri baloncuğu olur; birkaç saniye içinde de bir şeyin, hemen hemen hiçbir şeyken, gözlenebilir mevcut evrenin büyüklüğü ve kütlesine eriştiğini görürsün. Bir kadeh içkiye ne dersin? Rengin kaçmış sanki, öyle dikilip kaldın.”</p>

      <p class="paragraf"></p>

      <p class="paragraf">Kriegman, kulak tırmalayıcı sesiyle böyle hızlı hızlı konuşmayı sürdürür. Evrenin nasıl olup da “hemen hemen hiçbir şeyden” doğduğunu gösterdiğini varsayarak, kafası karışmış Dale’e bu hemen hemen hiçbir şeyin mutlak hiçlikten doğduğunu açıklamaya girişir.</p>

      <p class="paragraf"></p>

      <p class="paragraf">“Hiçbir şeyi gözünün önüne getir; tam bir boşluk. Ama dur biraz! İçinde bir şey var! Yapısı olmayan noktalardan oluşan bir tür toz...” Kriegman, işte bu noktacıklardan girdaplar oluşturan tozun şans eseri bir “dokumayla” ya da “donmayla”, yapılı uzayzamanın küçük bir parçasına döndüğünü söyleyerek devam eder. “Evrenin tohumu oluşmuştu,” der. O tohum çıktıysa ortaya, “Bom! Büyük Patlama oracıktadır işte.”</p>

      <p class="paragraf"></p>

      <p class="paragraf">Peki bu ilksel noktacık tozu nereden doğmuştur? Hiçbir şeyden tabii ki! Nokta ve karşıt nokta boşluktan ayrışmıştır; tıpkı -1 ve +1’in 0’dan ayrışması gibi. “Şimdi elinde bir şey var; elinde bir zamanlar hiçbir şey yokken şimdi iki şey var,” der Kriegman. Bir karşıt nokta sadece, zamanda geriye giden bir noktadır.</p>

      <p class="paragraf"></p>

      <p class="paragraf">“Doğum tozu zamanı doğurur, zaman da nokta tozunu doğurur,” diye sözlerini noktalar Kriegman. “Ne zarafet, öyle değil mi, hı?”</p>

      <p class="paragraf"></p>

      <p class="paragraf">Zarif bir döngü, demek ister insan, sesi soluğu kesilmiş Dale adına. İlksel nokta tozuna varlık kazandırmak için zamana gerek vardır. Ama zamanı oluşturan, bu noktaların aldığı örüntüdür!</p>

      <p class="paragraf"></p>

      <p class="paragraf">Updike’ın bu fikirleri çok ciddiye almamızı istemediğine hiç kuşku yok. Nihayetinde, romandaki bir karakterin, kovulacak kadar saçma bir karakterin ağzından dökülen sözlerdir bunlar. (Updike, gönderdiği kartpostalda, bu sözlerin büyük bir bölümünü, ateist olduğunu açıkça dile getiren İngiliz kimyager Peter Atkins’ten aldığını yazmıştı. Ama sonradan keşfettiğime göre, Atkins, noktalara hayat vermek için zamanın, zamana hayat vermek için noktaların gerektiği kozmogonik şemasının döngüselliğinden haberdardı. Bu şemaya “kozmik özyükleme”[<span class="dipnot"><a class="footnote-link" href="#footnote-225-204" id="footnote-225-204-backlink">204</a></span>] demiş, meseleyi bu noktada bırakmıştı.) Yine de Updike’ın, varlık gizemine, teolojik açıdan olduğu kadar bilimsel açıdan da kafa yorduğu açıktı. Bu da onun düşüncelerini araştırmak için yeterli bir gerekçe oluşturuyordu.</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Updike beni, Boston’un bir saat kuzeyinde Massachusetts sahillerindeki Ipswich kasabasında uzun zamandır yaşadığı evinden aramıştı. Arkada ziyaretine gelmiş torunlarının oyun oynarkenki sesleri duyuluyordu. Kendine özgü yumuşak ve zengin tonlarla bezenmiş sesiyle konuşurken, onu gözümde canlandırabiliyordum: Gür, karışık gri saçlar, ucu kavisli bir burun, sedef lekeleriyle dolu bir yüz, gözleri ve ağzı, Martin Amis’nin bir keresinde dediği gibi, “enfes esprilerin mahcubiyetinin rahat vermediği”[<span class="dipnot"><a class="footnote-link" href="#footnote-225-205" id="footnote-225-205-backlink">205</a></span>] bir adamın ifadesini, her zamanki ifadesini çiziyor.</p>

      <p class="paragraf"></p>

      <p class="paragraf">Updike’la sohbetime, Karl Barth’ın teolojisinin gerçekten de hayatının zor bir döneminde onu ayakta tutup tutmadığını sorarak başladım.</p>

      <p class="paragraf"></p>

      <p class="paragraf">“Bunu kesinlikle telaffuz etmiştim, doğru görünüyordu,” dedi. “Bir teselli kaynağı olarak Kierkegaard’dan usandığımda, daha önce de Chesterton’a başvurduğumdan, yolum Barth’a düşmüştü. Barth’ı The Word of God and the Word of Man başlıklı bir dizi konferans ve konuşma sayesinde keşfettim. İncillere tarihsel belgeler ya da başka bir şey gibi bakmak anlamında başka birinin oyununu oynamaya kalkmıyordu. Esasen sadece bunun bir inanç olduğunu söylüyordu; yersen yersin, yemezsen gidersin. Yani evet, Barth’ı rahatlatıcı buldum; ilk romanlarımın bazıları, aslında o kadar da ilk değil, biraz Barthçıdır. Rabbit Run’da Lutherci bir rahibin duruşuyla, Barthçı bir bakış açısı ortaya konur. Roger’s Version’da, Barthçılık insanı inancından yoksun bırakacak bütün kuşatıcı unsurlara, yani hem Dale’in teist bakış açısı adına kullanmaya çalıştığı bilime hem de teolojinin liberal değerlerle sulandırılmasına rağmen, Roger için hemen hemen tek limandı. Öte yandan, o kitap Barthçılığın bir eleştirisidir de bir anlamda; çünkü nihayetinde, bu bakış açısı korkunç derecede kurak ve kendi içine kapalıdır. Dale en azından, Hristiyanlığını mevcut haliyle bilimle uzlaştırmaya çalışmak gibi bir meziyete sahipti. Bir de bütün kitap, bir tür aşk üçgenini anlatıyordu, Roger haklı ya da haksız, karısının, stüdyosunda genç Dale’le bir ilişki yaşadığını sanıyordu. Bu yüzden iki adam arasındaki çatışma biraz da.... kadının adını unutuyorum... onun için girilmiş bir çekişmedir.”</p>

      <p class="paragraf"></p>

      <p class="paragraf">“Esther,” diye araya girdim.</p>

      <p class="paragraf"></p>

      <p class="paragraf">“Evet, Esther... Beğenirim onu... Bal arısı tarzı bir elbiseyle çıkagelir... Şeritler, büyük geniş şeritler kalçalarını sarar. İşte Roger da, kıvrak dilli birkaç bilim insanı gelsin, Dale’in doğal teolojisini parça pinçik etsin diye bu partiyi düzenler.”</p>

      <p class="paragraf"></p>

      <p class="paragraf">Evrenin kökeninin hiçlik olduğuna dair bilimsel anlatılarının ikna edici olmasını amaçlamış mıydı acaba?</p>

      <p class="paragraf"></p>

      <p class="paragraf">“Tümüyle değil, bu da bilim adına bir mahcubiyet kaynağıdır. Bilim, teolojinin eskiden yaptığı gibi, mutlaka her şeyi açıklamaya heves eder. Ama hiçbir şey ile bir şey arasındaki o muazzam uçurumu nasıl aşabilirsiniz? O kadar geniş ki... Demek istediğim evren çok büyük. Ugh! Doğru dürüst tahayyül edilemeyecek kadar büyük!”</p>

      <p class="paragraf"></p>

      <p class="paragraf">Updike’ın sesi gerçek bir hayret perdesine yükselmişti bunları söylerken.</p>

      <p class="paragraf"></p>

      <p class="paragraf">“Bazı filozofların herhangi bir şeyin var olmasına bu kadar hayret etmeleri, bu kadar hayranlık duymaları ilginç,” dedim. “Wittgenstein gibi, Tractatus’ta, gizemli olanın dünyanın ortaya çıkma biçimi değil, var olması olduğunu söylemişti. Heidegger de tabii bundan ağır bir fırtına koparmıştı. Neden hiçbir şey olmayacağına bir şey olduğunu hiç düşünmeyen insanların bile, fark etseler de etmeseler de bu soruya “teğet geçtikleri”ni ileri sürmüştü: Örneğin sanki hiçbir şeyin yokmuş gibi geldiği sıkıntı anlarında ya da her şeyin şekil değiştirdiği, dünyayı sanki ilk kez görüyormuş gibi yeni bir ışıkta gördükleri anlarda. Ama varoluşta hayret uyandıracak bir şey görmeyen filozoflara da rastladım. Bazı yönlerden onlara katılıyorum. “Neden hiçbir şey olmayacağına bir şey var?” sorusu kimi zaman bana anlamsız görünüyor. Ama bazı durumlarda da çok derin bir soruymuş gibi geliyor. Sizi nasıl etkiliyor? Bu soruya kafa yormaya çok vakit harcadığınız oldu mu?”</p>

      <p class="paragraf"></p>

      <p class="paragraf">“Yani ‘kafa yormak’ demek, bu soruyu yüceltmek anlamına gelir,” dedi Updike. “Ama ben de dünyanın varoluşunun bir tür mucize olduğunu düşünenlerin cephesinde yer alıyorum. Bu gerçekten de doğalcı teolojinin son çaresi. Başka birçok varsayım, doğalcı teolojinin altında kalmıştır... Aristoteles’in ileri sürdüğü ilk ilke argümanı, Aquinaslı’nın asal hareket ettiricisi... Hepsi de gitti; ama muamma kaldı: Neden hiçbir şey olmayacağına bir şey var? George Steiner, Wittgenstein’dan daha geri bir düşünürdür; ama hatırladığım kadarıyla, bu meseleyi gündeme getiren oydu. Kulağıma gelen son habere göre, Steiner, dünyanın varlığını hayret verici, bir tür inancı ayakta tutacak kadar gizemli buluyordu.”</p>

      <p class="paragraf"></p>

      <p class="paragraf">“Steiner hakkında bir fikrim yok,” dedim.</p>

      <p class="paragraf"></p>

      <p class="paragraf">“Aynen, ben de onun bu meseleyi kafaya taktığını bilmiyordum,” diye devam etti Updike. “Bu meseleyi nerede gündeme getirdiğini de hatırlamıyorum. Steiner’ın, yazdığı her şeyde açıkça ortada olmayan teolojik bir yönü vardı. Ama konu dışından, bilime yatkınlığı olan birine göre, ‘hiçbir şeyden bir şeyin’ doğmasını açıklamakta en büyük umudu, boşluktan doğup kaybolan şu sanal parçacıklardan bahseden kuantum fiziği vaat etmektedir. Bu parçacıklar, mucizevi derecede kısa süreler boyunca varolurlar; ama yine de orada oldukları su götürmez.”</p>

      <p class="paragraf"></p>

      <p class="paragraf">“Su götürmez”in her hecesini üstüne basa basa söylemeye özen göstermişti.</p>

      <p class="paragraf"></p>

      <p class="paragraf">Updike’a, Roger’s Version’da, evrenin kuantum mekaniksel dalgalanmalar sayesinde nasıl doğmuş olabileceğini açıklayan bir karaktere yer vermesini beğendiğimi söyledim. O kitabı yazmasından beri geçen zaman içinde, fizikçilerin, kuantum kanunlarına göre hiçbir şeyden bir şeyin doğmasını mümkün kılan çok şık bazı senaryolar geliştirdiklerini de ekledim. Ama tabii sonra bir gizemle karşı karşıya kalıyordunuz: Bu kanunlar nerede yazılıdır? Onlara boşluğa hükmetme gücünü ne verir?</p>

      <p class="paragraf"></p>

      <p class="paragraf">“Eh, bir de kanunlar komik bir biçimde, ‘Hiçbir şey bir şeye denktir,’ demeye varıyor,” dedi Updike kahkahaya boğularak. “QED! (ç.n.: Latince “Kanıtlanmıştır” anlamına gelen “Quad erad demonstratum”un ya da İngilizcede “Kuantum elektrodinamiği” anlamına gelen “Quantum electrodynamics”in kısaltması) Rastladığım görüşlerden biri, hiçbir şeyden bir şeye varmak, zamanı gerektirdiğinden, zaman da bir şey olmadan önce var olmadığından, bu sorunun anlamsız olduğunu, sormaktan vazgeçmemiz gerektiğini söylüyordu. Bir tür olarak bizim, entelektüel sınırlarımızı aşıyor. Kendinizi bir köpeğin yerine koyun. Köpek tepki verir, sezgilerini gösterir, bize ardında bir tür zekanın pırıldadığı gözlerle bakar; ama köpek, insanların yaptığını gördüğü bir çok şeyi anlamıyor olsa gerektir. Sözgelimi, insanların neden içten yanmalı motoru icat ettiğine dair bir fikri olmasa gerektirir. Belki de yapmamız gereken şey, köpek olduğumuzu, anlayışımızın ötesine geçen alanlar olduğunu teslim etmektir. Bu görüşe katılıp katılmadığımdan emin değilim; ama varlık gizeminin, en azından insan beyninin mevcut hali dikkate alınırsa, daimi bir gizem olduğunu söylemek anlamına geliyor. Sizi biraz rencide edecek ama, evrenin neredeyse hiçbir şeyden nasıl hızla geliştiğine dair standart bilimsel açıklamaya inanmakta bile sıkıntı çekiyorum. Bir düşünün, bu gezegen, gördüğümüz bütün yıldızlar, gördüklerimizden binlerce kat daha fazla sayıda yıldız, bütün bunlar bir noktacık ya da bir üzüm tanesi büyüklüğünde bir noktada sıkışmış, öyle mi? Nasıl olur da böyle bir şey olabilir diye soruyorum kendime. Bunu dedikten sonra da bir şekilde geçip gidiyorum.”</p>

      <p class="paragraf"></p>

      <p class="paragraf">Updike yumuşak bir tonla güldü. Ruh hali hafiflemiş gibi görünüyordu.</p>

      <p class="paragraf"></p>

      <p class="paragraf">“Şişmeye dayalı genişleme fikri, bir gülümseme takınıp ayakkabılarını parlatmış gibi görünüyor. Evet, elbette bizi mahcup eden çok sayıda kozmolojik problemi de çözüyor...”</p>

      <p class="paragraf"></p>

      <p class="paragraf">Bir dakika, bir dakika... Bir gülümseme takınmış ve ne?</p>

      <p class="paragraf"></p>

      <p class="paragraf">“Bir gülümseme takınıp ayakkabılarını parlatmış...”</p>

      <p class="paragraf"></p>

      <p class="paragraf">Bu ifadeyi hiç duymadığımı söylüyorum. Büyüleyici.</p>

      <p class="paragraf"></p>

      <p class="paragraf">“Satıcının Ölümü’ndeki Willy Loman sahneye çıktığında söylenir. Cenaze töreninde arkasından dendiği gibi, ‘Bir gülümseme takınıp ayakkabılarını parlatmıştır.’ Hiç duymadınız mı?”</p>

      <p class="paragraf"></p>

      <p class="paragraf">Tiyatro cahili olduğumu itiraf ediyorum.</p>

      <p class="paragraf"></p>

      <p class="paragraf">“Sarsamadığım bir ifade; çünkü bir bakıma bir yazar da bir gülümseme takınıp ayakkabılarını parlatır. Gerçi insanlar artık ayakkabılarını eskisi kadar sık parlatmıyor. Spor ayakkabıları parlatmak zor.”</p>

      <p class="paragraf"></p>

      <p class="paragraf">Ayakkabılarımı parlattığımda kendimi hep erdemli hissettiğimi söylüyorum Updike’a.</p>

      <p class="paragraf"></p>

      <p class="paragraf">“Her neyse,” diye devam ediyor. “Düşünürseniz, biz akılcılar, bir ölçüde hepimiz akılcıyızdır, bizler evrenin ilk dönemlerine dair insanın kafasını kutsal kitaptaki mucizelerden çok daha fazla karıştıran varsayımları kabul ederiz. Zihniniz, ölmüş bir adamın dirilmesi fikrini sezgisel olarak kavrayabilir, derin komadaki insanların başına bazen gelir ya da her sabah derin uykulardan uyanırız. Ama evrenin, göründüğü kadarıyla ölçülemeyecek kadar geniş olan evrenin bir zamanlar minicik bir uzayda, minicik bir noktada sıkışmış olduğunu düşünmek, aslında inanması çok zor bir şeydir. Bunu destekleyen denklemlerin aksini kanıtlayabileceğimi söylemiyorum. Sadece, bunu kabul etmenin de bir inanç meselesi olduğunu söylüyorum.”</p>

      <p class="paragraf"></p>

      <p class="paragraf">Bu noktada itiraz etmeye davrandım. Evrenin ilk dönemlerine ait böyle bir tablo çizen kuramların (genel görelilik, parçacık fiziğindeki standart model vs.) hepsi de gayet güzel işleyerek bugünkü gözlemlerimizi tahmin ediyordu. Kabul etmek gerekir ki biraz varsayımsal olan kozmik şişme kuramı bile, Hubble uzay teleskobuyla ölçüldüğü kadarıyla kozmik arka plan ışınımının şekliyle doğrulanmıştı. Bu kuramlar bugün gördüğümüz kanıtları açıklamakta bu kadar iyilerse, zamanda geriye doğru evrenin başlangıcına dair çıkarımlarda bulunurken bu kuramlara neden güvenmeyecektik?</p>

      <p class="paragraf"></p>

      <p class="paragraf">“Ben sadece güvenemediğimi söylüyorum,” diye cevap verdi Updike. “Sürüngen beynim izin vermiyor. Evrenin tamamını bırakın, Dünya’nın bile bir zamanlar bir bezelye tanesi büyüklüğüne sıkışmış olduğunu tahayyül etmek zor.”</p>

      <p class="paragraf"></p>

      <p class="paragraf">Tahayyül etmesi zor olan bazı şeyleri matematiksel olarak betimlemenin hayli kolay olduğuna dikkat çektim.</p>

      <p class="paragraf"></p>

      <p class="paragraf">Updike, “Yine de,” dedi tartışmaya ısınarak “insanlık tarihinde başka ayrıntılı sistemler de olmuştu. Orta Çağdaki skolastik, entelektüel kurguları itibarıyla çok ayrıntılıydı, hatta Batlamyusçu dış çemberleriyle de... İşte bütün bunlar büyük bir zekayı ve kuramsal tutarlılığı gösteriyor; ama sonunda çöktüler. Ama dediğiniz gibi, kanıtlar birikiyor. Standart fizik modelinin ortaya atılmasının üzerinden yıllar geçti; on ikinci ondalık basamağa kadar tahminlerle uyuşuyor. Ama şu sicim kuramı meselesine ne demeli? Ortada hiç kanıt yok, sadece matematiksel formüller var, öyle değil mi? Adamlar bütün meslek hayatlarını var olmayabilecek bir şeyin kuramı üzerinde çalışmaya harcıyor.”</p>

      <p class="paragraf"></p>

      <p class="paragraf">Öyle bile olsa, bu süreçte güzel bir saf matematik ortaya çıkardıklarını söyledim.</p>

      <p class="paragraf"></p>

      <p class="paragraf">“Boşlukta güzel!” diye gürledi Updike. “Nihayetinde doğru değilse, neresi güzel olabilir ki? Güzellik hakikattir, hakikat de güzelliktir.”</p>

      <p class="paragraf"></p>

      <p class="paragraf">Updike’a, doğal teolojiye yaklaşımının Barth’ınki kadar horgörülü olup olmadığını sordum. Bazı insanlar, dinî bir tecrübeleri olduğu için Tanrı’nın var olduğunu düşünür. Bazıları da rahibe inandıkları için Tanrı’nın var olduğunu düşünür. Ama bazıları kanıt isterler; akla hitap edecek kanıtlar. Doğal teolojinin çevremizdeki dünyaya ilişkin gözlemlerin Tanrı’nın var olduğu sonucunu destekleyebileceğini göstererek ulaşabileceği insanlar da bunlardır işte. Updike, sırf kendi kendisinin “entelektüel olarak tuzağa düşürülmesine” izin veren bir Tanrı fikrini beğenmediği için, bu insanları dışarda soğukta bırakmayı istiyor muydu gerçekten de?</p>

      <p class="paragraf"></p>

      <p class="paragraf">Updike, bir iki saniye düşündükten sonra şöyle dedi: “Bir keresinde This I Believe adlı bir radyo programına davet edildim. Bir kurgu yazarı olarak neye inandığımı formüle etmekten hoşlanmıyorum; çünkü bir kuantum fenomeni gibi günden güne değişiyor; her halükarda kendinizi çok açıkça ortaya koymanın getirdiği bir talihsizlik de var. Ah... bir dakika... eşim büyük bir termometre gösteriyor... Her tarafta rakamlar var... Ne diyordum? Ama evet, o radyo programında doğal teolojiyi dışarda bırakmanın, insanlığın ve insan deneyiminin çok büyük bir bölümünü dışarda bıraktığı sonucuna varmıştım. Sanırım sıkı bir Barthçı bile, doğal teolojinin en azından bir parçasına, İsa’nın ‘Onları meyvelerinden bileceksin’ sözüne sarılabilir; erdem ve kahramanlık olarak bildiğimiz şeylerin çoğu inançtan gelir. Ama inancı soyut bir bilimsel önermeye çevirmek, inananların hepsini bırakın, hiç kimseyi memnun etmemek demektir. İnancı kabul etme konusunda entelektüel bir zorlama yoktur. İnanç, aşık olmak gibidir. Barth’ın dediği gibi, Tanrı’ya en kısa merdivenle ulaşılır, en uzun merdivenle değil. Barth’ın sürekli vurguladığı nokta şudur: Arayı kapatan şey, insanın çabası değil, Tanrı’nın hareketidir.</p>

      <p class="paragraf"></p>

      <p class="paragraf">Peki neden Tanrı’nın hareket etmesi gereksin ki? Neden bir evren yaratmış olması gereksin ki? Hatırlıyordum; Updike bir yerlerde, Tanrı’nın dünyayı manen yorgun olduğu için yarattığını, gerçekliğin bir “ilahi umursamazlık” ürünü olduğunu söylemişti. Bunun hangi anlama çekilebileceğini sordum ona.</p>

      <p class="paragraf"></p>

      <p class="paragraf">“Ben mi demişim öyle? Tanrı dünyayı sıkıntıdan yarattı demişim, ha? Aquinaslı, Tanrı’nın dünyayı ‘oynarken’ yarattığını söylemişti. Oyun sırasında. Dünyayı oyuncu bir ruhla yarattığını. Bu bence hakikate daha yakın görünüyor.”</p>

      <p class="paragraf"></p>

      <p class="paragraf">Bir an yine sessizliğe gömüldü; ama sonra sözlerine devam etti. “Freeman Dyson gibi inançlı bazı bilim insanları, evrenin nihai akıbeti meselesini ele almıştır. Entropinin neredeyse tam olduğu, tek tek parçacıkların bugünkü gözlenebilir evrenin boyutlarından daha büyük mesafelerle ayrıldığı bir evren betimlemeye çalışmışlardır... Düşünülemeyecek kadar çorak ve amaçsız bir boşluk. Bilimsel tahayyüllerini takdir ediyorum, ama ben oralara kadar gidemiyorum. Böyle bir uzay, Tanrı’nın var olduğu, ondan başka hiçbir şeyin var olmadığı bir uzaydır. Bu durumda, Tanrı evreni ortaya çıkaracak kadar sıkılmış mıdır? Bu, gerçekliğin biraz hiciv gibi görünmesine yol açıyor.”</p>

      <p class="paragraf"></p>

      <p class="paragraf">Ne kadar hoş bir fikir! Updike’ın karakteri Henry Bech’in bir keresinde ters bir anında düşündüğü gibi, gerçeklik “hiçlik üzerindeki bir leke”[<span class="dipnot"><a class="footnote-link" href="#footnote-225-206" id="footnote-225-206-backlink">206</a></span>] değildir. Bir hiciv parçasıdır.</p>

      <p class="paragraf"></p>

      <p class="paragraf">Updike’a, sohbetimizden ne kadar büyük zevk aldığımı söyledim. Torunlarıyla top oynamaktan geldiği için, sohbetimizin başında nefes nefese olduğunu söyledi. “Hayatımın büyük bölümünde rahatlıkla oynadığım ayak beysbolunu yetmiş beş yaşında oynamanın kesinlikle beni zorladığını görüyorum,” dedi gülerek. “Kalp çarpıntılarınızı dinliyor, ciğerlerinizin hırıltısını işitiyorsunuz. Hayatta bulunduğunuz aşamayla temasta olmanın iyi bir yolu.”</p>

      <p class="paragraf"></p>

      <p class="paragraf">Bundan birkaç ay sonra, Updike’a akciğer kanseri teşhisi kondu. Updike, bir yıla kalmadan da bu dünyadan göçüp gitti.</p>

      <div class="footnotes">

        <div class="footnote">

          <p class="dipnot"><a class="footnote-anchor" href="#footnote-225-201-backlink" id="footnote-225-201">201</a> John Updike, “The Dogwood Tree”, Assorted Prose (Fawcett, 1966), s. 146.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-202-backlink" id="footnote-225-202">202</a> Updike, Assorted Prose’a önsöz, s. viii.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-203-backlink" id="footnote-225-203">203</a> Updike, Picked-Up Pieces, s. 99.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-204-backlink" id="footnote-225-204">204</a> Peter Atkins, The Creation (W. H. Freeman, 1981), s. 111.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-205-backlink" id="footnote-225-205">205</a> Martin Amis, The War Against Cliche (Vintage, 2002), s. 384.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-206-backlink" id="footnote-225-206">206</a> Updike, Bech, s. 131</p>

        </div>

      </div>

    </div>

  </div>

</body>

</html>