<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>3-12.html</title>
  <link href="../Styles/template.css" rel="stylesheet" type="text/css"/>
</head>

<body>

  <div id="x3-12.html" xml:lang="tr-TR">

    <div class="Basic-Text-Frame-2">

      <p class="anabaslik" id="toc_marker-13">XI - “BİR ŞEYİN VAR OLMASININ ETİK GEREKLİLİĞİ”</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">“Çok beğendiğim bir cevabım vardı, onunla da çok gurur duyuyordum. Ama sonra korkuyla ve tiksintiyle anladım ki Platon iki bin beş yüz yıl önce aynı cevabı vermiş!” Cevabı olan, bir ergen olarak ilk rastladığında son derece orijinal olduğunu düşünen adam, ılımlı tavırlarıyla yumuşak bir ses tonuyla konuşan spekülatif kozmolog John Leslie’ydi.</p>

      <p class="paragraf"></p>

      <p class="paragraf">Spekülatif kozmologlar camiası coğrafi açıdan dağılmıştır, ama geniş değildir. Yüz kadar felsefi eğilimli bilim insanı ya da bilime yatkın filozoftan, Britanya’nın halihazırdaki Kraliyet Astronomu Baron Rees of Ludlow, kaotik şişme kuramını yaratan Stanfordlu fizikçi Andrei Linde ve sonradan Anglikan rahibi olmuş Cambridgeli parçacık fizikçisi Muhterem Sir John Polkinghorne gibi kişiliklerden oluşur. Çeşitlilik gösteren bu geniş erimli camiada, John Leslie hem kozmik varsayımlarının cesurluğu hem de onları savunurken sergilediği dehayla hatırı sayılır bir saygınlığa sahiptir. Bir İngiliz olan Leslie, lisans öğrenimini 1960’ların başında Oxford’da tamamlamıştır. Sonra Kanada’ya taşınmış, burada otuz yıl boyunca Guelph Üniversitesi’nde felsefe dersleri vermiş, nihayetinde Kraliyet Cemiyeti üyeliğine seçilmiştir. Meslek hayatı boyunca, teknik kuvveti varsayımsal Hayal gücüyle birleştiren çok sayıda kitap ve makale yayınlamıştır. 1989 tarihli kitabı Universes’ta, çoklu bir evrenin varlığını savunan kozmik “ince ayar” hipotezinin sonuçlarını inceden inceye alaya alıyordu. 1996 tarihli kitabı The End of the World’de tümüyle olasılıkçı bir akıl yürütmenin, insanlığın hemen ortadan kalkacağı bir “kıyamet” senaryosuna işaret ettiğini gösteriyordu. 2007 tarihli kitabı Immortality Defended, güncel fizik mefhumlarından (en başta da Einsteincı görelilik ve kuantum dolaşıklığından) yararlanarak, biyolojik ölüm bir yana, her birimizin ebediyen var olacağı yönünde çok gerçek bir his olduğunu savunuyordu. Leslie, eğlence olsun diye de “Rehine Satrancı” denilen yeni bir oyun icat etmişti. Batılı satranç ile Japon Shogi oyununun bir karışımı olan Rehine Satrancı için büyük satranç ustalarından biri “standart bir satranç takımıyla oynanabilecek en ilginç, en heyecan verici satranç versiyonu”[<span class="dipnot"><a class="footnote-link" href="#footnote-225-179" id="footnote-225-179-backlink">179</a></span>] demişti.</p>

      <p class="paragraf"></p>

      <p class="paragraf">Bütün bunlara rağmen, Leslie’nin hatırlanmayı istediği başarı, “Neden Hiçbir Şey olmayacağına Bir Şey var?” sorusu için önerdiği çözümdü; teslim ettiği üzere, Platon onu yenilgiye uğratmış olsa bile. (Zaten Alfred North Whitehead, bütün felsefenin Platon’a düşülmüş bir dipnot olduğunu söylememiş miydi?) Leslie, bulduğu çözüme, “aşırı axiarchism” diyordu; çünkü bu çözüm, gerçekliğin, mutlak değerin hükmü altında olduğunu söylüyordu; axia Yunancada “değer”, archein “yönetmek” anlamına gelir.</p>

      <p class="paragraf"></p>

      <p class="paragraf">Sohbetimizin başında Leslie’ye, “Neden Hiçbir Şey olmayacağına Bir Şey olduğu konusunda dünyanın en önde gelen otoritesisiniz,” dedim. Kanada’nın batı sahillerindeki evinin oturma odasında oturuyorduk, sonbahar sonunun serinliğine karşı yün bir balıkçı yaka giymişti, bense noosferde dolanıyordum.</p>

      <p class="paragraf"></p>

      <p class="paragraf">“Dünyanın neden var olduğu konusunda bir otorite bulunduğundan kuşkuluyum,” diye cevap verdi, elini sallayıp gözlüklerinin ardından gözlerini kırparak. “Ben, yapılan tahminler yelpazesi konusunda bir otoriteyim. Ama benim kendi fikirlerim var; daha önce de söylediğim gibi, bu fikirler Platon’a uzanıyor. Platon, zorunlu olarak var olan bir olasılıklar âlemi olduğunu düşünüyordu; ben de onun haklı olduğuna inanıyorum.”</p>

      <p class="paragraf"></p>

      <p class="paragraf">Var olan olasılıklar mı?</p>

      <p class="paragraf"></p>

      <p class="paragraf">“Eh,” dedi Leslie, “hiçbir şey var olmasaydı bile, yine de her tür mantıksal olasılık var olurdu. Örneğin (evlenmiş bekarların tersine) aslında var olmasalar bile elmaların mantıken mümkün olması doğru olurdu. İki elmanın bulunduğu iki küme varsa eğer, o halde dört elma olur, bu da doğru olurdu. Hiçbir şey olmasaydı bile, bu gibi koşullu hakikatler, eğer-o halde türü hakikatler yine de geçerli olurdu.”</p>

      <p class="paragraf"></p>

      <p class="paragraf">Peki, dedim, ama bu gibi olasılıklardan, onun deyişiyle, “eğer-o halde hakikatleri”nden fiilî varoluşa nasıl geçiyorsunuz?</p>

      <p class="paragraf"></p>

      <p class="paragraf">“Evet,” diye devam etti Leslie, “Platon bu hakikatlere bakmış ve bazılarının sadece eğer-o halde olmaktan öteye geçtiğini fark etmişti. Diyelim ki boş bir evren var, hiçbir şey yok. Bu boş evrenin, muazzam bir sefalet içinde yaşayan insanlarla dolu bir evrenden çok daha iyi olacağı bir gerçektir. Bu da, yerini sonsuz bir acıyla dolu bir evrene bırakmaktansa, boşluğun devam etmesinin etik bir gereklilik olduğu anlamına gelir. Ama ters yönde de başka bir etik gereklilik olabilir; bu boşluğun yerini iyi bir evrenin, mutluluk ve güzellikle dolu bir evrenin alması gereği. Platon, iyi bir evrenin var olması yönündeki etik gerekliliğin, evrenin yaratılması için yeterli olduğunu düşünüyordu.”</p>

      <p class="paragraf"></p>

      <p class="paragraf">Leslie, dikkatimi Platon’un Devlet’ine çekti; Devlet’te, İyi Formu’nun, “şeylere varlık bahşeden şey” olduğu söyleniyordu. Leslie’nin varoluş muammasına verdiği cevap esasen bu Platonik âlemin güncellenmesiydi.</p>

      <p class="paragraf"></p>

      <p class="paragraf">“Yani,” dedim, sesimin sandığım kadar inanmaz bir tonla çıkmamasına gayret ederek, “aslında evrenin bir şekilde, soyut bir iyilik ihtiyacından doğup var olduğunu ileri sürüyorsunuz?”</p>

      <p class="paragraf"></p>

      <p class="paragraf">Leslie hiç telaşa kapılmadan serinkanlılıkla, “Bu dünyanın dengede, iyi bir dünya olduğunu kabul ederseniz, iyi bir dünyanın var olması ihtiyacıyla yaratıldığı fikri en azından yerden havalanabilir,” dedi. “Bu, Platon’dan yana çok sayıda insanı ikna etmiştir. Tanrı’ya inananlara Tanrı’nın varlığına dair bir açıklama bile sunmuştur: Tanrı, mükemmel bir varlığın var olması etik bir gereklilik olduğu için vardır. İyiliğin varoluştan sorumlu olabileceği fikrinin, oldukça uzun bir tarihi vardır; daha önce de söylediğim gibi, bunu keşfetmem benim için büyük bir hayal kırıklığı olmuştu; çünkü bana ait bir fikir olmasını isterdim.”</p>

      <p class="paragraf"></p>

      <p class="paragraf">Leslie’nin her zaman bir sevinç kırıntısını ele veren yumuşak, düzgün telaffuzunda bir şeyler, bu Platonik yaratılış hikayesinde alttan alta akan bir ironi olabileceğini düşündürüyordu bana. Leslie, evrenin iyiliğe duyulan etik bir ihtiyaç yüzünden varlık bulduğunu ciddi ciddi savunuyorsa, evrenin etik ve estetik anlamda neden böyle bir hayal kırıklığı haline geldiğini ve neden, doğrudan doğruya kötücül olmasa da muazzam derecede vasat olduğunu açıklayabilir miydi acaba?</p>

      <p class="paragraf"></p>

      <p class="paragraf">Leslie’ye göre, gerçekliğin, bizlerin bildiği biçimiyle gerçekliği geride bıraktığını o zaman öğrendim.</p>

      <p class="paragraf"></p>

      <p class="paragraf">Öncelikle, eğer varoluş iyiliğe ihtiyaçtan doğduysa, o halde esasen zihinsel olması gerekirdi. Başka bir deyişle, varoluşun, nihayetinde zihinden, bilinçten oluşması gerekirdi. Leslie’ye göre, bu mantık basitti. Bir şeyin, bir amacın aracı olarak değerli olmasının tam tersine, kendi başına değerli olabilmesi için, o şeyin birliğe sahip olması gerekirdi. Ayrı ayrı mevcut kısımların toplamasından öteye geçen bir şey olmalıydı. Doğru, değersiz kısımları bir araya getirerek araçsal olarak değerli bir şey, örneğin bir TV seti yapabilirdiniz. Bir TV setinin araçsal değeri vardır; çünkü onu izleyen birine keyif verebilir. Ama keyif deneyimi, bir bilinç halidir. Kısımların salt mekanik bir biçimde düzenlenmesinin ötesine geçen bir birliği vardır. Böyle bir bilinç deneyiminin içkin olarak değerli olmasının sebebi de budur. İçkin değerin varoluşunda “organik birlik” dediği şeye ilk kez kritik bir rol biçen filozof, Bertrand Russell’la birlikte modern analitik felsefenin kurucusu olan G. E. Moore olmuştu. Gerçek organik birlik (salt yapısal birliğin, bir otomobil motoru ya da bir kum yığınındaki birliğin tersine) sadece bilinçte gerçekleşebilir. (William James’in gözlemlediği üzere, “Nesne ne kadar karmaşık olursa olsun, onun düşüncesi bölünmemiş bir bilinç halidir.”[<span class="dipnot"><a class="footnote-link" href="#footnote-225-180" id="footnote-225-180-backlink">180</a></span>]) Dolayısıyla dünya gerçekten de bir iyilik ihtiyacıyla başladıysa eğer, o halde esasen bilinçten yapılmış olmalıdır.</p>

      <p class="paragraf"></p>

      <p class="paragraf">Leslie’nin 1979 tarihli kitabı Value and Existence gibi daha önceki yazılarından en azından bu kadarını almıştım. Kozmik şemasının sonraki yıllarda geçirdiği büyük genişlemeye hazır değildim.</p>

      <p class="paragraf"></p>

      <p class="paragraf">“Benim büyük tasavvuruma göre, kozmos her biri bilmeye değer her şeyi mutlaka bilen sonsuz sayıda sonsuz zihinden oluşur. Bilmeye değer şeylerden biri de bizimkisi gibi bir evrenin yapısıdır.”</p>

      <p class="paragraf"></p>

      <p class="paragraf">Yani fiziksel evren, yüz milyarlarca galaksisiyle, bu sonsuz zihinlerden birinin düşünsel ürünüydü sadece. Leslie bana bunu söylüyordu. Aynı şey, evrenin sakinleri (bizler) ve onların bilinç halleri için de geçerliydi. Benim sorum da, “Bütün bu gösteriyi sonsuz bir zihin düşünüyor idiyse, bütün bu kötülükler, eziyetler, felaketler ve kesin çirkinlik neden vardı? Neden böyle yalın bir kasvetin içinde yaşıyorduk?</p>

      <p class="paragraf"></p>

      <p class="paragraf">“Ama evrenimiz sonsuz bir zihnin düşünebileceği yapılardan yalnızca biridir,” dedi Leslie. “Sonsuz bir zihin sonsuz sayıda çok başka evrenlerin yapısını da bilirdi. Bizim evrenimizin, bütün evrenlerin en iyisi olması da çok ihtimal dışı olurdu. En iyi durum topyekun durumdur, çok sayıdaki bütün bu evrenlerin sonsuz bir zihindeki düşünsel örüntüler gibi bir arada bulunmasıdır. Peki ya tercih edeceğiniz mükemmel güzellikteki evren? Belki o da bu düşünsel örüntülerden biridir. Ama bizim evrenimiz de vardır. Sonsuz bir zihnin düşündüğü sonsuz sayıda dünya arasında genel iyilik bakımından bizim, listenin en alt sıralarında yer aldığımızı sanıyorum. Yine de hiç olmaya değmeyecek bir dünyada olmak için bizim çok çok daha altımıza inmeniz gerekirdi sanırım.”</p>

      <p class="paragraf"></p>

      <p class="paragraf">Leslie bu sözlerin ardından, işitilebilir bir biçimde kıkırdadı. Sonra o ciddi havasını takınarak beni Louvre Müzesi’ni bir benzetme olarak görmeye davet etti. Sonsuz bir zihnin çok sayıda evren içermesi gibi, Louvre da birçok sanat eseri içeriyordu. Bu sanat eserlerinden biri (diyelim ki Mona Lisa) en iyisiydi. Ama Louvre, Mona Lisa’nın mükemmel kopyaların danbaşka bir şey içermiyor olsaydı, çeşitliliği artıran çok sayıda aşağı düzeyde sanat eseriyle, aslında olduğu kadar ilginç bir müze olmazdı. En iyi müze, çok iyi sanat eserlerinin yanı sıra, onları kurtaran bir estetik değerleri olması ve düpedüz kötü olmamaları koşuluyla daha önemsiz bütün eserleri de içeren bir müzedir. Benzer şekilde en iyi sonsuz zihin de, net değeri pozitif olan, en iyi olası dünyadan iyinin nadiren kötüye ağır bastığı vasat nitelikte dünyalara uzanan bütün kozmik örüntüleri düşünen bir zihindir. Her biri genel itibarıyla kesin hiçlikten olumlu bir açıdan daha iyi olan böyle bir dünya çeşitliliği, genel olarak en değerli gerçekliktir, Platonik bir iyilik gerekliliğinden varlık bulabilecek bir gerçekliktir.</p>

      <p class="paragraf"></p>

      <p class="paragraf">Leslie bu kozmik şemaya getirilen aşikar bir itirazı cevapladı: Kötülük sorunu. Bizim dünyamız, hiç kuşku yok ki Mona Lisadeğildir. Zulümle, acıyla, keyfiyetle ve israfla lekelenmiştir. Ne var ki bütün bu etik ve estetik kusurlarına rağmen, bir bütün olarak, gerçekliğe küçük bir net değer katkısında bulunmayı başarır; ikinci sınıf bir sanatçının vasat bir tablosunun Louvre’daki koleksiyona küçük bir net değer katkısında bulunması gibi. Dolayısıyla bizim dünyamız, daha geniş çaplı gerçekliğin bir parçası olmaya değerdir, yani sonsuz bir zihin tarafından tasavvur edilmeye değerdir.</p>

      <p class="paragraf"></p>

      <p class="paragraf">Ama bu noktada, Leslie’nin axiarchic kuramına getirilebilecek daha ciddi bir itiraz bulunuyor. Neden sonsuz bir zihnin (ya da bu yüzden başka bir şeyin) en başta iyiliğe duyulan keskin bir ihtiyaç yüzünden varlık bulması gerekir? Başka bir deyişle, neden “var olması gerekir”, “var olur” imasında bulunmalıdır? Öyle görünüyor ki böyle bir ilke, gerçek dünyada işlemez. Yoksul bir çocuk açlıktan ölmek üzereyse, o çocuğun hayatını kurtarmak için bir tabak pirincin var olması iyi olurdu. Ama o çocuk için hiçlikten bir tabak pirincin ortaya çıktığını görmeyiz hiç. Peki neden bütün bir kozmosun aynısını yapmasını beklememiz gerekir ki?</p>

      <p class="paragraf"></p>

      <p class="paragraf">Bu itirazı dile getirdiğimde, Leslie derin derin içini çekti.</p>

      <p class="paragraf"></p>

      <p class="paragraf">“Benim gibi insanlar,” dedi, “evrenin var olması gerektiği için var olduğunu söyleyen Platonik bakış açısını kabul eden insanlar, bizler bütün etik gerekliliklerin mutlaka karşılandığını söylemiyoruz. Çatışmalar olduğunu kabul ediyoruz. Doğa kanunlarına göre işleyen düzenli bir dünyanız olacaksa (ki bu, bir dünyanın alabileceği çok zarif ve ilginç bir biçimdir), mucizevi bir şekilde beliren pirinç tabakları olamaz. Üstelik çocuğun bir tabak pirincinin olmaması, pekala insan özgürlüğünün kötüye kullanılmasının bir sonucu olabilir; amillerin karar almakta serbest olduğu bir dünyada, bu amillerin kötü kararlar alması olasılığı da yoksa, iyilik olamaz.”</p>

      <p class="paragraf"></p>

      <p class="paragraf">İyilik gereklerinin çatışma içinde olabileceğini, bazılarının diğerlerinin hükmünde olabileceğini anlamıştım. Ama neden iyiliğin, kendisini gerçekleştirmek gibi bir eğilimi olması gerekiyordu? Neden, örneğin kırmızılıktan farklı olması gerekiyordu? Açıktır ki kırmızılığın, kendi kendisini gerçekleştirmek gibi bir eğilimi yoktur. Olsaydı, her şey kırmızı olurdu.</p>

      <p class="paragraf"></p>

      <p class="paragraf">“Richard Dawkins de bir keresinde aynı noktaya dikkat çekmişti. Bana ‘Nasıl olur da iyilik kadar saçma bir kavram dünyanın varoluşunu açıklayabilir? Pekala Chanel No 5’ten bahsetseniz de olur,’ demişti. İyiliği bir boya ya da parfüm gibi şeylerin üzerine sürülen niteliklerden biri olarak görmüyorum. İyilik, hiç de saçma olmayan bir biçimde gerekli varoluştur. Bunu kavramayan biri, etiğin neye ilişkin olduğunu anlama konusunda birinci adıma ulaşmış değildir.”</p>

      <p class="paragraf"></p>

      <p class="paragraf">İyi bir olasılık düşünelim; mutlulukla dolup taşan güzel ve uyumlu bir kozmos olasılığı gibi. Eğer bu olasılık gerçek kılınırsa, etik olarak gerekli bir varoluşu olacaktır. Platon’un fikri esasen buydu: Bir şeyin, varoluşu iyilik tarafından gerektirildiği için varolabileceği. İyilik ile gerekli varoluş arasındaki bağlantı, mantıksal bir bağlantı değildir. Ne var ki zorunlu bir bağlantıdır; en azından Leslie gibi Platonik eğilimli düşünürlerin inandığı şey budur. Neden böyle olduğunu değerlendirmeye yönelik kavramsal kaynaklardan yoksun olabiliriz. Değerin, ancak bir mekanizmanın yardımıyla, Leslie’nin deyişiyle “iten pistonların, çeken elektromanyetik alanların, iradelerini uygulayan insanların bir bileşimiyle herhalde” bir şeyi var edebileceğini düşünme eğilimindeyizdir. Ama böyle bir mekanizma, bir dünyanın varoluşunu asla açıklayamaz. Neden Hiçbir Şey olmayacağına Bir Şeyin var olduğunu hiç açıklayamaz; çünkü açıklanması gereken Bir Şeyin parçası olacaktır. Anlayışımızın sınırları dikkate alındığında, etik bir gereksinimin de yaratıcı bir kuvvetin de aynı yönü, Varlık yönünü işaret ettiğini söyleyen çıplak kavrayışa razı olmak zorundayız. İkisi arasında zorunlu bir bağlantı olduğunu söyleyen Platonik fikir, mantığın kaçınılmaz bir hakikati değildir. Ama kavramsal bir saçmalık da değildir. Leslie, her halükarda böyle olmadığını söylüyordu.</p>

      <p class="paragraf"></p>

      <p class="paragraf">Belki de meseleyi öbür türlü düşünmemizin bir faydası olabilir dedim ona. Soyut bir iyilik ihtiyacı, kozmosun var olması için kendi başına çok zorlayıcı bir gerekçe oluşturmasa da, en azından bir gerekçe sunuyordu. Ona aynı kuvvetle karşı koyan bir gerekçenin, yani dünyanın varoluşuna karşı çıkacak bir gerekçenin yokluğunda, tek başına iyilik, Varlık’ın Hiçlik karşısında zafer kazanmasını garantilemeye yetebilirdi. Nihayetinde fiziksel bir bakış açısından, evren bir şeye mal olmuş gibi görünmüyordu: Negatif kütleçekim enerjisi maddede bulunan pozitif enerjiyle dengelendiğinde evrenin toplam enerjisi sıfıra eşitti.</p>

      <p class="paragraf"></p>

      <p class="paragraf">Leslie, bu akıl yürütmeyi hoş karşıladı. “Şeylerin varoluşuna karşı koyan nihilistik bir kuvvetin yokluğunda, onların varoluşu için geçerli herhangi bir gerekçe, o şeyleri gerçekleştirme eğiliminde olacaktır. Şeylerin varoluşuna karşı koyan bir tür cin hayal edebilirsiniz. Ama o zaman ben de o cin nereden geliyor, diye sorarım.”</p>

      <p class="paragraf"></p>

      <p class="paragraf">Peki ya Heidegger’e ne demeliydi? O, soyut bir yok edici kuvvete inanmıyor muydu? “Hiçen” Hiçbir Şey’e?</p>

      <p class="paragraf"></p>

      <p class="paragraf">“Belki o inanıyordu; ama ben inanmıyorum,” diye cevap verdi Leslie. “Aslında Heidegger’i gerçekten okursanız, varoluşu açıklama meselesi konusunda son derece belirsiz olduğunu görürsünüz. Ama teolog Hans Küng, ‘Tanrı’ kelimesini, dünyayı yaratan yaratıcı etik ilkeye iliştirilen bir yafta olarak almış, Heidegger’i böyle yorumlamıştır. Dolayısıyla Heidegger pekala Platon-Leslie cephesinde olabilir!”</p>

      <p class="paragraf"></p>

      <p class="paragraf">Leslie’nin teolojik bir hava taşıyan “ilahi zihinler” gibi sözlerine rağmen, geleneksel Tanrı kavramına pek sempatisi yoktu. “Eğer benim görüşüm doğruysa,” diyordu, “Uğraşmakta olduğunuz şey, her biri bilinmeye değer her şeyi bilen sonsuz sayıda sonsuz zihindir. İsterseniz her birine ‘Tanrı’ diyebilirsiniz ya da Tanrı’nın bu sonsuz topluluğun tamamı olduğunu söyleyebilirsiniz. Hatta Tanrı’nın sadece bütün bunların ardındaki soyut ilke olduğunu da söyleyebilirsiniz.”</p>

      <p class="paragraf"></p>

      <p class="paragraf">Ortodoks Hristiyan filozof Richard Swinburne’ün Oxford’daki sohbetimiz sırasında dile getirdiği bir gözlemi hatırladım. Swinburne, Tanrı’nın soyut bir ilke olamayacağında ısrar etmişti; çünkü soyut bir ilke acı çekemezdi. İyi bir nedenle acı çekersek, yaratıcımızın da bizimle birlikte acı çekmek gibi bir yükümlülüğü vardı; tıpkı bir ebeveynin çocuğuyla birlikte acı çekmek gibi bir yükümlülüğü olduğu gibi. Dünya acımızı paylaşan bir Tanrı tarafından yaratılmış olmasaydı, daha az iyi bir yer olurdu; Swinburne öyle olacağını iddia ediyordu. Soyut bir iyilik ilkesi bunu yapamazdı.</p>

      <p class="paragraf"></p>

      <p class="paragraf">“Hımm,” dedi Leslie yavaşça. “Bu, Yüce Bir Mazoşist’in varlığını savunan bir argümana benziyor. Dünyanın fazladan acı çekerek iyileştirilebileceği yönündeki kavrayışı yutmakta zorlanıyorum. Hristiyan öğretisi buna fazlasıyla yaslanıyor. Jones bir suç işler, sen de Smith’i haça mıhlayarak kötülüğü savuşturursun, her şey daha iyi olur.”</p>

      <p class="paragraf"></p>

      <p class="paragraf">O halde Leslie daha ziyade bir panteistti herhalde; Spinoza tarzı bir panteist. Spinoza’nın Tanrısı, Judeo-Hristiyanlığın geleneksel Tanrısı gibi kişisel bir amil değildi. Spinoza daha ziyade Tanrı’yı sonsuz ve kendi kendisini ayakta tutan, doğanın tamamını kapsayan bir özle bir tutuyordu.</p>

      <p class="paragraf"></p>

      <p class="paragraf">Leslie, “Birçok kişi Spinoza’nın aslında Tanrı’dan bahsetmediğini düşünmüştür,” dedi. “Ona ateist demişlerdir. Bana ateist demek isterseniz, benim için bir sakıncası yok. “Teizm”, “ateizm” ve “Tanrı” gibi sözler etrafta o kadar fazla dolandı ki pratikte anlamsız hale geldiler. Gerçekten kimin umrunda? Ama ben kendimi iki sebepten ötürü Spinozacı olarak görürüm. İlki, Spinoza’nın bizlerin sonsuz bir zihnin minicik parçaları olduğumuzu söylerken haklı olduğunu düşünüyorum. Maddi dünyanın, bilimin betimlediği dünyanın ilahi düşüncenin örüntüsü olduğu konusunda da ona katılıyorum. Ama Spinoza’nın kendisinin de aslında Platoncu olduğu kanısındayım. Elbette ki standart görüş bu değildir. Spinoza, Etik’te, dünyanın mantıksal bir zorunluluk gereği var olduğunu savunur. Ama Etik, Spinoza’nın en iyi kitabı değildir. En iyi kitabı daha önce yazdığı A Short Treatise on God, Man, and His Well-Being’dir. Spinoza bu kitapta, açıkça her şeyi yaratan şeyin değer olduğu görüşünü, yani dünyanın, olması iyi olduğundan var olduğunu savunur. Etik’e geçtiğinde, her şeyi geometrik bir biçimde kanıtlamak istiyordu;bu yüzden de sonsuz bir özün olması gerektiğine dair, mantıksal bir kanıt gibi görünen bir şey sundu; çok da ikna edici değildi. Tutarlılık küçük zihinlerin erdemidir; Spinoza’nın da büyük bir zihni vardı; her yerde tutarsızdı.”</p>

      <p class="paragraf"></p>

      <p class="paragraf">İster Platoncu olsun ister Spinozacı, Leslie’nin gerçekliğe bakışının bir güzelliği olduğunu düşündüm: Ontolojik bir rüyanın güzelliği. Ne var ki argümanlarının bütün kuvvetine rağmen (bir itiraza karşı koyarken hiçbir argümanı sallamıyordu) onun axiarchism’i (değer hükmeder!) bütün varoluşun nihai açıklaması olarak ciddiye alınabilir miydi gerçekten de?</p>

      <p class="paragraf"></p>

      <p class="paragraf">Daha sonra keşfedeceğim üzere, birçok düşünür onu hayli ciddiye almıştı. Bunlar arasında Oxfordlu merhum filozof (ve sıkı ateist) John Mackie de bulunuyordu. Mackie, Tanrı’nın varoluşuna karşı argümanını sunduğu, The Miracle of Theism adlı kitabında, Leslie’nin axiarchism’ine “Tanrı’nın Yerine Geçenler” başlıklı bir bölüm ayırmıştı. “Bir şeye duyulan etik ihtiyacın kendi başına, o ihtiyacın farkında olan ve o ihtiyacı gidermek için harekete geçen bir kişi ya da zihnin işleyişi olmaksızın o şeyin var olmasını sağlaması yönündeki kavrayış, hiç kuşku yok ki başta tuhaf ve paradoksaldır,”[<span class="dipnot"><a class="footnote-link" href="#footnote-225-181" id="footnote-225-181-backlink">181</a></span>] diye yazıyordu Mackie. “Ne var ki bu kavrayışta aşırı axiarchism’in büyük gücü de yatar.” Mackie, Leslie’nin kuramının, “kozmolojik argümanın bütün biçimlerinin temelinde yatan soruya, yani ‘Neden bir şey var?’ ya da ‘Neden hiçbir şey yerine bir dünyanın olması gerekir?’ sorularına tek olası cevabı verdiğini” söyleyerek sözlerine devam ediyordu.</p>

      <p class="paragraf"></p>

      <p class="paragraf">Besbelli ki Mackie, bir “ilk neden”e dayalı hiçbir açıklamanın nihai varoluş sorusunu cevaplayamayacağı, çünkü böyle bir açıklamanın sadece o ilk nedenin (ister Tanrı olsun ister istikrarsız bir sahte boşluk kütlesi ya da daha da ilginç bir oluşum) neden var olduğu sorusunu doğuracağı gözleminde bulunuyordu. Ama Mackie, Leslie’nin dünyanın varoluşuna getirdiği açıklamanın bu kusura sahip olmadığını söylüyordu. Leslie’nin koyutladığı nesnel iyilik ihtiyacı, bir neden değildi. Bir olguydu, zorunlu bir olguydu; daha başka açıklama istemeyen bir olgu. Hiçlik yerine bir dünyanın olmasının bir gerekçesiydi. Ne var ki nihayetinde Mackie, Leslie’nin axiarchism’i karşısında şüpheciliğini koruyordu. “Bir şeyin değerli olmasının kendi başına o şeyi var etme eğilimi gösterebileceğine” ikna olmamıştı.</p>

      <p class="paragraf"></p>

      <p class="paragraf">Ben de olmamıştım. Metafizik iyi hoş da, dedim Leslie’ye, dünyanın varoluşuna dair bu olağanüstü derecede spekülatif iddiayı destekleyen ne gibi sağlam kanıtlar mevcuttu acaba?</p>

      <p class="paragraf"></p>

      <p class="paragraf">Sabrının tükendiğini zar zor gizleyerek tepki verdi: “İnsanlar ‘Bak senin görüşünü kanıtlayacak bir şey yok,’ dediklerinde biraz şaşıyorum hep. Biraz çarpıcı bir kanıt parçası olduğunu söylüyorum: Sadece bir boşluk yerine bir dünyanın olması. Bunu neden hesaba katmıyorlar? Hiçbir şey yerine bir şeyin keskin bir biçimde var olması açıklama bekliyor. Peki benim Platoncu kuramımın rakipleri nerede?”</p>

      <p class="paragraf"></p>

      <p class="paragraf">Eh, o noktada hakkı vardı. En azından şimdiye kadar, duyduğum diğer çözümlerin hiçbiri (kuantum kozmolojisine, matematiksel zorunluluğa ya da Tanrı’ya dayananlar) geçerli olmamıştı. Bu noktada, Platonik iyilik, ortalıktaki tek kozmik şüpheli gibi görünüyordu.</p>

      <p class="paragraf"></p>

      <p class="paragraf">Yine de Leslie’nin kanıtları kullanma biçiminde, döngüsel bir şey varmış gibi görünüyordu. Dünya iyilikle ortaya çıkmıştı. Peki iyiliğin bir dünya var edebileceğini nereden biliyorduk? Çünkü dünya vardır! Axiarchism boş bir totolojiden öteye geçecekse, Leslie’nin onun lehine bazı ek kanıtlar, dünyanın kesin varlığının ötesine geçen bir şey üretmesi gerekiyordu.</p>

      <p class="paragraf"></p>

      <p class="paragraf">O da öyle yaptı.</p>

      <p class="paragraf"></p>

      <p class="paragraf">“Bir kanıt daha, dünyanın düzenli örüntülerle dolu olmasıdır,” dedi. “Evren neden nedensel kanunlara uyar? Ve neden son derece karmaşık başka kanunlar yerine bu basitlikteki kanunlara uyar? Son yüzyılda bilim felsefecileri evrenin nedensel düzenliliğini açıklamanın hiç mümkün olup olmadığından yana kuşkulanmıştır. Ama öyle görüyor ki evrenin bir açıklamaya ihtiyacı vardır. Nihayetinde düzenlilik olasılık dışıdır, beklenmemesi gereken bir şeydir. Bir dünyanın hoş ve düzenli olmak yerine tam bir karmaşa olmasına uzanan çok daha fazla sayıda yol vardır. Temel parçacıklar neden matematiksel olarak zarif dönüşler yapar? Benim gibi bir Platoncuya, göre bu gibi düzenlilikleri, hiçbir şey yerine bir şeyin var olmasını nasıl açıklıyorsak öyle açıklayabiliriz, etik gereklilikle.”</p>

      <p class="paragraf"></p>

      <p class="paragraf">“Nedensel düzenliliğin”, etik bir değerden çok, estetik bir değermiş gibi göründüğünü söyledim.</p>

      <p class="paragraf"></p>

      <p class="paragraf">Leslie, “Ben, ikisi arasındaki farkı hiçbir zaman göremedim,” diye cevap verdi. “Bütün değer, neyin olması gerektiğiyle ilgilidir. Bu arada, Platoncu kuramı için üçüncü bir kanıt parçası daha bulunuyor: Doğanın temel bileşenlerinin, zeki hayatın ortaya çıkacağı şekilde ince bir ayarla düzenlenmiş olması.”</p>

      <p class="paragraf"></p>

      <p class="paragraf">“Ama bu kozmik ince ayar görüntüsü bilimle açıklanamaz mı?” diye itiraz ettim. Diyelim ki Steven Weinberg gibi fizikçilerin inandığı üzere, evrenimiz bir çoklu evrenin sadece bir bölgesinden ibaret. Yine diyelim ki doğanın sabitleri bu çoklu evrenin farklı bölgelerinde farklı değerler alıyorlar. O zaman antropik ilke gereği, kendimizi, sabitlerin bizim gibi varlıkların evrilmesi için elverişli olduğu bir bölgede bulmamızın beklenmesi gerekmez mi? Bir çoklu evreniniz varsa, Platon’a hiç gerek olmaz!</p>

      <p class="paragraf"></p>

      <p class="paragraf">Leslie, “Buna birkaç biçimde tepki verebilirim,” dedi. “Çoklu evren hipotezinin axiarchic hipoteze bir alternatif olması, her ikisini de ince ayar kanıtıyla güçlendirmenin mümkün olmadığı anlamına gelmez. Size küçük bir mesel anlatayım; kaybolan hazine meseli. Issız bir adadasınız, buraya bir hazine sandığı gömüyorsunuz. Adada sizden başka yalnızca Smith ve Jones var. Bir gün sandığı gömdüğünüz yere gidiyorsunuz ve kazıp çıkarmaya çalışıyorsunuz. Ama bir bakıyorsunuz ki ortada yok! Şimdi sandığın orada olmaması, Jones’un bir hırsız olma olasılığını artırır, ama rakip hipotezi, Smith’in bir hırsız olması olasılığını da artırır. Aynı şekilde kozmik ince ayarın keşfedilmesi, çoklu evren hipotezinin doğru olması olasılığını güçlendirir, ama benim axiarchic hipotezimin doğru olması olasılığını da güçlendirir.”</p>

      <p class="paragraf"></p>

      <p class="paragraf">Leslie, daha incelikli bir noktayı vurgulamaya girişti; tümüyle orijinal olduğunu söyleyebileceğim bir nokta: Çoklu evren hipotezi, aslında ince ayar gizemini çözmez.</p>

      <p class="paragraf"></p>

      <p class="paragraf">“Bakın,” dedi Leslie, “evrende hayatın evrilmesi için, kozmik sabitlerden her birinin aynı anda birçok farklı sebepten ince ayarlanmış olması gerekir. Örneğin elektromanyetik gücün kuvveti belli bir dar aralıkta olmalıdır ki birincisi madde radyasyondan ayırt edilebilsin, canlı şeyleri oluşturabilecek bir şey olsun; ikincisi bütün kuarklar leptonlara dönüşmesin, yani hiçbir atomun bulunmayacağı bir durum ortaya çıkmasın; üçüncüsü protonlar, bırakın çürümenin yarattığı radyasyona rağmen hayatta kalacak organizmaları, kısa sürede geride hiçbir atomun kalmayacağı kadar hızlı çürümesinler; dördüncüsü protonlar birbirlerini kimya diye bir şeyi ortada bırakmayacak, dolayısıyla bizim gibi temelde kimyasal varlıkları ortaya çıkarmayacak kadar kuvvetli çekmesinler.”</p>

      <p class="paragraf"></p>

      <p class="paragraf">Leslie her biri daha büyük bir teknik karmaşıklık içeren beşinci, altıncı, yedinci ve sekizinci gerekçelerle devam etti.</p>

      <p class="paragraf"></p>

      <p class="paragraf">Vaazı tamamladıktan sonra, “Şimdi,” dedi, “Elektromanyetik kuvvetin gücünü açıklayan kozmik yumruyu oluşturan aynı bükülme nasıl olur da bu kadar çok gerekliliği karşılayabilir? Bu çoklu evren modeliyle çözülemeyecek bir problemmiş gibi görünmüyor. Çoklu evren modeli, elektromanyetik kuvvetin gücünün evrenden evrene şans eseri değişebileceğini söyler. Ama hayata izin veren tek bir kuvvetin mümkün olabilmesi için bile, temel fizik kanunlarının böyle olması gerekir. Başka bir deyişle, çoklu evrenin her yerinde aynı olduğu varsayılan bu kanunların içlerinde zeki hayat potansiyelini taşıması gerekir. Sonsuz bir zihnin düşünmeyi ilginç bulabileceği türden kanunlar olmalarının sebebi tam olarak budur.”</p>

      <p class="paragraf"></p>

      <p class="paragraf">Leslie’nin axiarchism’i son derece düzenli bir paketti. Zihni eğip bütün varsayımları (iyiliğin Platonik gerçekliği, değerin yaratıcı etkisi) hakkında ne düşünürseniz düşünün, spekülatif bir kurgu olarak eksiksizliğini ve tutarlılığını takdir etmek zorunda kalıyordunuz. Ben de takdir ettim. Ama bu kuramdan pek de etkilenmedim. Benim varoluşsal derinliklerime pek hitap etmiyordu. Nihai açıklamaya duyduğum açlığı bastırmıyordu. Aslında Leslie’nin kendisinin duygusal anlamda bu kurama ne kadar derinden bağlı olduğunu merak ediyordum. Kuramına dine benzer bir bağlılık duyuyor muydu?</p>

      <p class="paragraf"></p>

      <p class="paragraf">“Hımmm... mmmm... hmmm...” diye geveledi; acı çekiyormuş gibiydi. “Sistemimi cazip bulmam gerektiği fikri beni hep mahcup ediyor; çünkü, ne bileyim, doğru olsa güzel olmaz mıydı? Olmayacak bir hayal işte bu, benim de hiç hoşuma gitmiyor. Platonik yaratılış hikayeme inanç gibi bir şey duymuyorum. Doğruluğunu kesinlikle kanıtlamış değilim. Felsefi açıdan kanıtlanabilir olan hemen hemen hiçbir şeyi ilginç bulmam. Bu kurama duyduğum güvenin yüzde 50’nin biraz üzerinde olduğunu söyleyebilirim. Çoğu zaman evrenin sadece var olduğunu düşünüyorum, o kadar.”</p>

      <p class="paragraf"></p>

      <p class="paragraf">Dünyanın hiçbir neden olmaksızın var olması olasılığı onu rahatsız ediyor muydu?</p>

      <p class="paragraf"></p>

      <p class="paragraf">“Evet,” diye cevapladı, “En azından entelektüel düzeyde rahatsız ediyor.”</p>

      <p class="paragraf"></p>

      <p class="paragraf">Yine de diğer filozoflardan önemli bir azınlığın bu görüşe yaklaşmış olmasını tatmin edici buluyor olmalısınız, diye ekledim.</p>

      <p class="paragraf"></p>

      <p class="paragraf">“Ya da en az bunun kadar çılgınca başka görüşlere yaklaşmalarını,” dedi.</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Leslie’nin axiarchism’i varoluş gizeminin uzun zamandır aranan çözümü müydü? “Neden hiçbir şey olmayacağına bir şey var?” sorusunun cevabı Platon’un İyi’ye ilişkin görüşleri biçiminde Batı düşüncesinin başından beri mevcut muydu? Eğer öyleyse, neden daha sonra gelen birçok düşünür, örneğin Leibniz, William James, Wittgenstein, Sartre ve Stephen Hawking bunu görememişti? Hepsi de Platon’un mağarasındaki mahkumlar mıydı?</p>

      <p class="paragraf"></p>

      <p class="paragraf">Axiarchism’i ciddiye almak için üç şeye inanmanız gerekir.</p>

      <p class="paragraf"></p>

      <p class="paragraf">İlkin, iyiliğin nesnel bir değer olduğuna, neyin iyi neyin kötü olduğuna dair olgular bulunduğuna, bu olguların insanların ilgilerinden bağımsız olarak ebediyen ve zorunlu olarak doğru olduğuna, mevcut bütün şeylerin yokluğunda bile doğru olabileceklerine inanmanız gerekir.</p>

      <p class="paragraf"></p>

      <p class="paragraf">İkincisi, iyilikle ilgili bu gibi olgulardan doğan etik ihtiyaçların, yaratıcı olarak etkili olabileceğine; herhangi bir aracı amilin, kuvvetin ya da mekanizmanın yardımı olmaksızın şeyleri var edebileceğine ve onların varlıklarını koruyabileceğine de inanmalısınız.</p>

      <p class="paragraf"></p>

      <p class="paragraf">Üçüncüsü, fiilî dünyanın, yani çok küçük bir parçasını görebiliyor olsak da bir parçası olduğumuz dünyanın, soyut iyiliğin varlık kazandırabileceği türden bir gerçeklik olduğuna inanmalısınız.</p>

      <p class="paragraf"></p>

      <p class="paragraf">Başka bir deyişle (1) değerin nesnel olduğuna, (2) değerin yaratıcı olduğuna, (3) dünyanın iyi olduğuna inanmanız gerekir. Bu önermelerin üçüne de inanıyorsanız, varoluş gizeminin çözümünü bulmuşsunuz demektir.</p>

      <p class="paragraf"></p>

      <p class="paragraf">Bunların ilki, en hafif tabiriyle felsefi olarak tartışmalıdır. Köklerini David Hume’a kadar uzatan değer şüphecilerinin en radikalleri, nesnel iyilik diye bir şey olmadığına inanır. Doğru ve yanlışa ilişkin yargılarımız, Humecu bakış açısına göre sadece dünyaya yansıttığımız, gerçeklik dokusunun bir parçası olduğunu hayal ettiğimiz duygularımızla ilgili bir meseledir. Bu gibi ahlaki yargıların nesnel hakikatle, hatta akılla bir ilgisi yoktur. Hume’un meşhur sözünde ortaya koyduğu gibi, “Parmağımın bir hareketiyle bütün dünyanın mahvolmasını tercih etmek akla ters düşmez.”</p>

      <p class="paragraf"></p>

      <p class="paragraf">Elbette ki bu, değer karşısındaki şüpheciliği çok ileri götürmek olur. Ama bu meselede karşı tarafta yer alan ve değerin nesnelliğini sıkı sıkıya kabul eden filozofların bile, etik ihtiyaçların, bizim gibi duygulu, sezgili varlıkların çıkarları ve kaygılarından tümüyle bağımsız olarak akabileceği konusunda kuşkuları vardır. Thomas Nagel’in bir keresinde sorduğu üzere, bütün bilinçli hayat yıkılmış olsaydı, Frick Koleksiyonu’nun sağlam kalmış olması iyi bir şey olur muydu yine de?</p>

      <p class="paragraf"></p>

      <p class="paragraf">İş değere geldiğinde, Leslie, “nesnel öznelci” denilebilecek bir filozoftu. Öznelciydi; çünkü değerin nihayetinde ancak bilinç hallerinde bulunduğuna, zihnin dışında hiçbir şeyde yatmadığına inanıyordu. Ama nesnel bir öznelciydi; çünkü mutluluğun nesnel olarak acı çekmekten daha iyi olduğuna inanıyordu; ayrıca ona göre böyle olmasının sebebi, sırf bizim öyle tercih ediyor olmamız da değildi.</p>

      <p class="paragraf"></p>

      <p class="paragraf">Mutlu, duygulu varlıkların yaşadığı bir dünya neden nesnel olarak hiçlikten iyidir? Mutlu, bilinçli varlıkların yaşadığı bir dünya olsaydı, bu dünyanın ortadan kalkmasının etik açıdan kötü olduğunu söyleyebilirdiniz. Ama diyelim ki işe hiçlik tarafından başladık. Hiçbir şey olmasaydı, mutlu bilinçli varlıkların yaşadığı bir dünyanın varlık bulması, nesnel olarak daha iyi olmaz mıydı? Olurdu herhalde. Nihayetinde mutluluğun toplamı, sıfırdan pozitif bir sayıya doğru gidecektir; bu da nesnel olarak iyi bir şey olarak görünür. Varlık bulan bilinçli varlıkların bundan yararlanması da nesnel olarak doğru görünüyor. (Her ne kadar bu bilinçli varlıkların, varlık bulmasalardı zarar göreceklerini söylemek tuhaf olsa da.)</p>

      <p class="paragraf"></p>

      <p class="paragraf">Fakat iyilik hakkında nesnel hakikatler varsa da (ikinci noktaya doğru ilerliyoruz) bu hakikatler nasıl olur da bir şey yapabilir? Nasıl olur da kesin bir hiçlikten bir dünya ortaya çıkarabilirler? Değerler nesnel olsalar bile galaksiler ve kara delikler gibi “orada” değillerdir. (Olsalardı, neden hiçbir şey olmayacağına bir şey olacağını açıklamakta yararsız olurlardı; çünkü açıklanması gereken bir şeyin parçası olurlardı.) Değerlerin nesnel olduğunu söylemek, belli şeyleri yapma konusunda nesnel gerekçelerimiz olduğunu söylemek anlamına gelir. Gerekçelerin de, gerçeklik üzerinde bir etkilerinin olması için, amillere ihtiyacı vardır. Amilsiz gerekçeler kudretsizdir. Aksine inanmak, bilimsel olarak itibarını yitirmiş “nihai neden” ya da “içkin teleoloji” mefhumuyla, yani ekinler için yararlı olduğundan baharda yağmur yağdığını söyleyen mantıkla flört etmek anlamına gelir.</p>

      <p class="paragraf"></p>

      <p class="paragraf">Ama belki de bu, aceleyle varılmış bir sonuçtur. Bir gerekçeye göre davranacak bir insan olmasa bile, bir şeyin var olmasını sağlayabilecek bir gerekçe düşünebilir miyiz? Yapmak için değil, olmak için bir gerekçe? Unutmayalım ki aradığımız şey, neden bir şey olduğuna dair bir açıklamadır; nedensel bir açıklama. Şimdi ne tip nedensel açıklamalar mevcuttur? Bir kere olay nedenselliği vardır; bir olay (diyelim ki belli bir ölçeksel alanın bozulması) bir başka olaya (Büyük Patlama) yol açar. Besbellidir ki olay nedenselliği de amil nedenselliği de neden hiçbir şey olmayacağına bir şey olduğunu açıklayamaz; çünkü bunların her biri bir şeyin varlığını varsayar. Ne var ki üçüncü tür bir nedensel açıklama mevcuttur; olgusal nedensellik, burada p olgusu q olgusunu nedensel olarak açıklar. Aşina olduğumuz çoğu olgusal nedensellik örneğinde, neden olan p olgusu, var olan bir şeyi gerektirir; “Jones zehir yuttuğu için öldü,” cümlesinde olduğu gibi. Ne var ki q, hiçbir şey olmayacağına bir şey var olgusu olduğunda, neden olan p olgusu var olan bir şeyden, bir amilden, bir maddeden ya da bir olaydan bahsetmez. Neden olan olgu, sadece soyut bir gerekçe olabilir. Bu soyut gerekçeye karşı çıkan ya da onu baltalayan ek bir olgu yoksa, o halde böyle bir gerekçe yeterli bir nedensel açıklama sunabilir. Bu da, aslına bakılırsa, varoluş gizemine getirilebilecek döngüsel olmayan bir çözüm için tek umudumuzmuş gibi görünmektedir.</p>

      <p class="paragraf"></p>

      <p class="paragraf">Gelgelelim (şimdi axiarchic savununun üçüncü kısmına geçiyoruz) açıklayıcı gerekçenin, yani bu dünyanın varoluşsal bir boşluktan daha iyi olması, gerçekten de akla yatkın mıdır? Aslına bakılırsa, axiarchist daha güçlü bir teze bağlanmıştır. Dünyanın hiçbir şeyden iyi olmakla kalmadığına, azami derecede iyi olduğuna, sonsuz derecede iyi olduğuna, paranın satın alabileceği en güzel gerçeklik olduğuna inanması gerekir.</p>

      <p class="paragraf"></p>

      <p class="paragraf">Leibniz, kulağa saçma gelen “olası dünyaların en iyisinde yaşadığımız” iddiasında bulunduğundan (böyle yaptığı için Voltaire tarafından acımasızca alaya alındığından beri), yaratılışın iyiliğini savunanlar ona nüfuz eden belirgin kötülüğü de açıklamaya çalışmışlardır. Gerçekliğin belki de hiçbir hakiki gerçekliği olmadığını, sadece bir olumsuzlamadan ibaret olduğunu, tıpkı körlüğün, görme duyusunun yokluğu olması gibi, kötülüğün de iyiliğin yerel yokluğu olduğunu söylerler. (Buna eksiklikçi kötülük kuramı denir.) Ya da belki de kötülük, özgürlüğün, kötüye kullanılması olasılığı olmaksızın var olamayacak iyiliğinin kaçınılmaz bir yan ürünüdür. Belki de bir parça kötülüğü “organik bir bütün” olarak daha iyi kılmaktadır; tıpkı bir Mozart yaylı kuartetindeki uyumsuzluğun, kuartetin genel güzelliğini yükseltmesi ya da trajedinin estetik gücü için ölümün zorunlu olması gibi. Nihayetinde, baştan başa iyi olan bir dünya, yumuşak bir dünyadır; onu heyecanlı kılan şey, soylu mücadelelerle alt edilecek kötülüklerin var olmasıdır. Bazen kötülüğün kendisi de görkemli ve romantik görünebilir. Şeytan’ın isyancı gururu olmasaydı, Paradise Lost nasıl olurdu?</p>

      <p class="paragraf"></p>

      <p class="paragraf">Leslie, kötülüğün varlığını kabul eder. Baş ağrısından kitlesel katliama, koca galaksilerin yerle yeksan edilmesinden sahte vakum fiyaskolarına kadar “evrenimizdeki birçok şeyin muhteşem olmaktan uzak olduğunu” kabul eder. Ne var ki dünyamızı daha büyük bir gerçekliğin, yani her biri değerli her şeyi düşünen sonsuz sayıda sonsuz zihinden oluşan bir gerçekliğin küçücük bir kısmı haline getirerek, kötülük sorununu idare edilebilir kılmayı amaçlar. Etrafımızdaki dünyanın, bu sonsuz gerçekliğe en azından net bir değer katkısında bulunduğu sürece, varoluşu iyiliğe duyulan soyut ihtiyaçla onaylanmıştır. Mükemmel olmayabilir; ama nedensel düzenliliği, hayata uygun olması, mutsuz bilinç halleri yerine daha mutlu bilinç hallerine yönelmesiyle, azami derecede değerli bir gerçekliğe dahil edilmeyi hak edecek kadar iyidir.</p>

      <p class="paragraf"></p>

      <p class="paragraf">En azından Leslie bunu iddia ediyordu. Ne var ki, Leslie kendi mutlu bilincini acımasız ve umursamaz bir kozmosa yansıtıyor olmasın diye de bir merak içindeydim. Aydınlık mizacıyla beni çarpmıştı; şüpheciliğe ve ironiye yatkınlığı, binbir zahmetle ayrıntılandırdığı dünya görüşünden aldığı entelektüel zevki güçlendirmeye yarıyordu yalnızca. Aslına bakılırsa, o modern zamanlar Spinozası haliyle çarpıyordu beni. Leslie’nin metafiziksel şeması, neşeyle kabul ettiği üzere, Spinozacı bir hava taşıyordu. (İçerdiği sonsuz sayıdaki panteistik zihinle, Spinoza’nın betimlemiş olduğu kozmostan “çok daha zengin”di.) Spinoza gibi Leslie de, tek tek her şeyi, birleşik bir ilahi gerçeklik denizinin üstündeki küçük dalgalar gibi görüyordu. Spinoza, her bakımdan bu gerçekliğe karşı derin bir entelektüel hürmet besliyordu. Spinoza’nın nazik dürüstlüğü, Bertrand Russell’a göre onu “büyük filozofların en soylusu, en sevileni”[<span class="dipnot"><a class="footnote-link" href="#footnote-225-182" id="footnote-225-182-backlink">182</a></span>] kılıyordu. Spinoza, insanların çektiği ıstırabı, daha geniş çaplı kozmik uyumda küçük bir uyumsuzluk olarak görüyordu; o da kendi payına düşeni yaşamıştı; mensubu olduğu Yahudi cemaati tarafından kafir olduğu, Hristiyanlar tarafından da tehlikeli bir ateist olduğu gerekçesiyle aforoz edilmişti. Öyle görünüyordu ki Leslie de aynı yeteneğe sahipti. Spinoza gibi o da bir tür sürgünde, Kanada’da yaşıyordu.</p>

      <p class="paragraf"></p>

      <p class="paragraf">İnsan bu aydınlık Spinoza-Leslie fikir birliğine katılmamak için kendisini zor tutar. Kozmik iyimserlik için söylenecek bir şey vardır; özellikle de kötülük karşısında hayal kırıklığından kaçınmamızı sağlamakla kalmayıp dünyanın neden var olduğunu açıklamayı da vaat ettiği. Ama karşıt bakış açısı için de söylenebilecek bir şey vardır. Schopenhauer on dokuzuncu yüzyılda söylemişti bunu: Gerçeklik ağırlıklı olarak bir ıstırap tiyatrosudur, var olmamak da var olmaktan daha iyidir. Byron da “Üzüntü bilgidir: En fazla bilenler / Ölümcül hakikat karşısında en derinden yas tutuyor olsalar gerektir...” dizeleriyle ifade etmişti. Daha yakın zamanda Camus, tek hakiki felsefi sorunun intihar olduğunu söylemiş, E. M. Cioran da varoluşun “laneti” üzerine sonu gelmez dizeler döktürmüştü. Bertrand Russell bile, Spinoza’nın karakterinden övgüyle bahsetmesine rağmen, Spinoza’nın, tek tek kötülüklerin daha geniş bütüne hazmedilme yoluyla etkisiz kalacağı yönündeki görüşünü kabul etmemişti. Russell, “Zalimce her eylem, ebediyen evrenin bir parçasıdır,”[<span class="dipnot"><a class="footnote-link" href="#footnote-225-183" id="footnote-225-183-backlink">183</a></span>] diye ısrar ediyordu. Bugün kozmik iyimserliğin en uzlaşmaz karşıtı, herhalde Woody Allen’dır. Allen, 2010’da verdiği bir söyleşide (ilginçtir Katolik bir rahiple yapmıştı bu söyleşiyi), evrenin “ağır basan kasveti”nden bahsediyordu. “İnsanın varoluşu benim için çirkin bir deneyim” diyordu. “Acımasız, anlamsız bir deneyim, bir takım vahaları, hazları, biraz cazibesi olan, biraz huzur veren ıstıraplı, anlamsız bir deneyim; zaten o vahalar da küçük vahalar.” Allen, evrende hiç adalet olmadığını belirtiyordu; ama hiç akılcılık da yoktu. Herkes “insanlık durumunun ıstırabını” dindirmek için elinden geleni yapıyordu. Bazıları bu ıstırabı dinle çarpıtıyordu, bazıları para ya da aşk tutkusuyla. Allen filmler yapıyor ve sızlanıyordu. (“Sızlanmakta biraz teselli buluyorum.”) Ama sonunda herkes “anlamsız bir biçimde kendi mezarına giriyordu”.</p>

      <p class="paragraf"></p>

      <p class="paragraf">Tescilli bir axiarchist, Woody Allen’ın gerçekliğe ilişkin çok kısıtlı bir bakışı olduğu cevabını verebilir. Göklerde ve yerde, Manhattanlı bir nevrotiğin ölümcül hayal gücünün kapsadığından fazlası vardır. Ama kozmik açıdan kısıtlı bir bakış açısına sahip kişinin, Kanada’nın batı sahillerinde çorak kayalıklar arasındaki sağlam yuvasında yaşayan John Leslie olduğu da savunulabilir. Leslie, evrenin nedensel düzenliliğinin ve hayata ince ayarlanmış olmasının kendi başına iyi olduğunu, olması gereken şeyler olduğunu söyler. Ama bütün bunlar, bilinçli varlıklar üzerinde yaratılan ve genellikle birbirlerine verdikleri keskin ıstıraba ağır basar mı?</p>

      <p class="paragraf"></p>

      <p class="paragraf">Belki Leslie bir tek konuda haklıdır. Belki de dünya gerçekten de varoluşunu bir tür soyut ilkeye borçludur. Ama bu ilkenin, iyiliğin bağlı olduğu biçimde, insani kaygılar ve yargılara yakından bağlı olması hiç muhtemel görünmüyor. Leslie’nin “yaratıcı değer”i Judeo-Hristiyan bir Tanrı’nın hayaletine çok benziyor; kendi suretimizde, bize benzer yarattığımız bir Tanrı. Dünyanın varoluşunun ardında yatıyor olabilecek, neden Hiçbir Şey olmayacağına Bir Şey olduğunu açıklayabilecek, muhtemelen bize daha yabancı ve tuhaf gelen başka bir Platonik olasılık olabilir mi? Varoluş gizemine uygun bir çözüm bulabilmek için araştırmamı genişletmem gerekiyordu. Yeni ve alışılmadık bir mefhumdan rahatsızlık duyacaktım: “Seçici”</p>

      <p class="paragraf"></p>

      <p class="paragraf">Ama Leslie’nin yanından ayrılmadan önce, bu kadar tutarlı bir biçimde aydınlatıcı, hiç de tesadüf değil, bu kadar eğlendirici bir fikirler gösterisi sunduğu için onu tebrik etmek istiyordum.</p>

      <p class="paragraf"></p>

      <p class="paragraf">“Okuduğum bütün modern filozoflar içinde, en nüktedanı sizsiniz,” dedim.</p>

      <p class="paragraf"></p>

      <p class="paragraf">“Çok naziksiniz,” dedi. Sonra ekledi: “Ama bu bir iltifat mı değil mi, emin değilim.”</p>

      <p class="arabaslik-orta" id="toc_marker-13-1">Fasıla - Paris’te Bir Hegelci</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Saf Varlık yapar başlangıcı...[<span class="dipnot"><a class="footnote-link" href="#footnote-225-184" id="footnote-225-184-backlink">184</a></span>]</p>

      <p class="paragraf"></p>

      <p class="paragraf">Bu sözleri yine Café de Flore’un masalarından birinde otururken okudum. Bu kez, kafenin işlek Saint-Germain Bulvarı’na ve caddenin karşı tarafında choucroute garnie vaadiyle göz kırpan Brasserie Lipp’e bakan terasındaydım. Paris göğünün nazik istiridye kabuğu grisinin silinip yerini parlak günışığına ve kobalt mavisine bıraktığı, baharın o ender rastlanan ilk günlerinden biriydi. Güzel hava aklımı başımdan almıştı; bir ahbap, en azından tanıdık bir yüz görürüm umuduyla, önümdeki geniş kaldırımdan geçen insan kalabalığına baktım. Pas de veine. Eh, ben de ısmarladığım kafe espressonun son yudumunu çektim; oturduğumdan beri ısmarladığım dördüncü kahveydi bu, kitabıma döndüm, Hegel’in Mantık Bilimi’ni okuyordum.</p>

      <p class="paragraf"></p>

      <p class="paragraf">Nehrin sol yakasındaki şık ve (pahalı) bir kafede aylaklıkla geçirilen bir öğleden sonra, okumak için gösterişçi değilse bile tuhaf bir tercihmiş gibi görünebilir. Ama aslında tuhaf değildi. Nihayetinde, Jean-Paul Sartre ve Simone de Beauvoir’ın onlarca yıl önce gündelik karargahları haline getirdiği bir yerde oturuyordum. Sartre, en etkileyici felsefi denemesi Varlık ve Hiçlik’i, 1941-42 kışında, Paris Alman işgali altındayken burada kaleme almıştı. O kış amansız bir soğuk yaşanmıştı; ama kafenin sahibi Mösyö Boubal karaborsadan en azından içeriyi asgari derecede sıcak tutacak kadar kömür ve sigara içen müşterilerinin isteklerini karşılayacak kadar tütün bulmakta mahirdi. Sartre ve de Beauvoir, sabah ilk iş buraya geliyor, sobanın yanındaki en sıcak masaya yerleşiyorlardı. Sartre sütlü bir çay söylüyordu, gün boyunca da başka bir siparişi olmuyordu. Sonra parlak turuncu sahte kürk ceketine sarınmış bir halde, gözünde yuvarlak kemik çerçeveli gözlükleri, başını kağıttan neredeyse hiç kaldırmadan saatlerce yazıyordu; sadece Beauvoir’ın anılarında anlattığı üzere, yere eğilip başka bir müşterinin attığı sigara izmaritini alıp piposunu doldurmak için ara veriyordu.</p>

      <p class="paragraf"></p>

      <p class="paragraf">Peki Sartre l’être et le néant arasındaki ilişkiye dair destansı araştırmasına nasıl başlıyordu? Bu kafeyi “varlıkla dolu” diye betimleyip, ardından Hegel’in Mantık’ta sunduğu varlık diyalektiği üzerine uzun bir tartışmaya girişerek. Bu yüzden de burada Hegelci bir poz takınmam pek de yersiz olmazdı. Gösterişe gelince... eh, Café de Flore’un gösteriş çıtası çok yüksekti.</p>

      <p class="paragraf"></p>

      <p class="paragraf">Ama benim ciddi bir amacım vardı. Yapmaya çalıştığım şey, dünyayı olabildiğince soyut bir biçimde görmekti. Bana öyle geliyordu ki dünyanın neden var olduğunu çözmek için geri kalan tek umudum buydu. Daha önce konuştuğum düşünürlerin hiçbiri de eksiksiz bir ontolojik genellik ortaya koymayı başaramamıştı. Dünyayı sınırlı bir açıdan görüyorlardı. Richard Swinburne’e göre, dünya ilahi iradenin bir tezahürüydü. Alex Vilenkin’e göre, bir kuantum boşluğunda kaçak bir dalgalanmaydı. Roger Penrose’a göre Platonik bir matematiksel özün ifadesiydi. John Leslie’ye göre, ebedî değerin bir ürünüydü. Bütün bu dünyayı görme biçimlerinin her biri, dünyanın neden var olduğu sorusunu cevaplamayı amaçlıyordu. Ama ben bu cevapların hiçbirini tatmin edici bulmuyordum. Varoluşsal gizemin, Aristoteles’in Metafizik’te “varlık sıfatıyla varlık” dediği şeyin köklerine nüfuz edemiyorlardı. Var olmak ne demekti? Varlık, var olan her şeyin sahip olduğu bir özellik miydi? Açıktır ki önce varlığın aslında ne olduğu biraz olsun kavranmaksızın, varlığın neden var olduğunu anlamayı bekleyemeyiz.</p>

      <p class="paragraf"></p>

      <p class="paragraf">Böylece benden önce Sartre’ın yaptığı gibi, kendimi Hegel’e dönerken buldum. Hegel’in saf varlık öğretisi, bütün felsefe tarihinin en etkili öğretilerinden biri olmuştu; o kadarını biliyordum. Öğretisini de en anlaşılabilir biçimde Mantık’ta ortaya koyduğu söyleniyordu.</p>

      <p class="paragraf"></p>

      <p class="paragraf">Hegel en başta, “Saf Varlık başlangıcı yapar,” diyordu, “çünkü bir yanda saf düşüncedir, bir yanda dolaysızlığın ta kendisidir.”</p>

      <p class="paragraf"></p>

      <p class="paragraf">Buraya kadar iyi, diye düşünüyordum. Felsefe yaparken, bir şey olduğunu teslim etmezseniz, gerçekten de hiçbir yere varamazsınız.</p>

      <p class="paragraf"></p>

      <p class="paragraf">Peki ama bu Saf Varlık hakkında ne söyleyebiliriz? Hegel en saf haliyle Saf Varlık’ın “basit ve belirsiz”[<span class="dipnot"><a class="footnote-link" href="#footnote-225-185" id="footnote-225-185-backlink">185</a></span>] olduğunu gözlemler. Sayı, boyut ya da renk gibi belli özellikleri yoktur.</p>

      <p class="paragraf"></p>

      <p class="paragraf">Bu da anlaşılır. Saf varlık elmaya, golf topuna ya da bir düzine yumurtaya benzemez.</p>

      <p class="paragraf"></p>

      <p class="paragraf">Ne var ki Hegel’in akıl yürütmesi, çabucak tuhaf bir hal alıyordu. “Bu salt Varlık, salt soyutlama olduğundan, mutlak olarak olumsuzdur,”[<span class="dipnot"><a class="footnote-link" href="#footnote-225-186" id="footnote-225-186-backlink">186</a></span>] diye iddia ediyordu. Başka bir deyişle Saf Varlık bütün niteliklerin yokluğu olduğundan, aynı derecede bütün niteliklerin yadsınmasıydı.</p>

      <p class="paragraf"></p>

      <p class="paragraf">Peki ya bundan sonra nasıl devam ediyordu? Saf Varlık, “Hiçbir Şeydir.”[<span class="dipnot"><a class="footnote-link" href="#footnote-225-187" id="footnote-225-187-backlink">187</a></span>]</p>

      <p class="paragraf"></p>

      <p class="paragraf">Davullar mı çalıyor, ne oluyor?</p>

      <p class="paragraf"></p>

      <p class="paragraf">Hegel, vardığı bu sonucun saçma göründüğünün farkındaydı. “Varlık ve Hiçlik’in aynı şey olduğu özdeyişiyle dalga geçmek için çok da fazla zeka harcamaya gerek yok,”[<span class="dipnot"><a class="footnote-link" href="#footnote-225-188" id="footnote-225-188-backlink">188</a></span>] diyordu. Yine de bu iki kavram, bu sadeleştirilmiş soyutlama düzeyinde aynı şekilde boştu. Bu yüzden her biri diğerini kendi içinde barındırıyordu. Diyalektik bakımdan ikizlerdi.</p>

      <p class="paragraf"></p>

      <p class="paragraf">Yine de kavramsal ikizliklerine rağmen, Varlık ve Hiçlik birbirleriyle çelişirler. Birbirlerinin karşısında dururlar. Bu yüzden de uzlaştırılmaları gerekir, gözleminde bulunur Hegel. Bir birlik haline getirilmelidirler, ayrılıklarını ortadan kaldırmaksızın bu iki ebedî kategoriyi aşan bir birlik.</p>

      <p class="paragraf"></p>

      <p class="paragraf">Peki ya bu gediği kapatan şey nedir? Oluş!</p>

      <p class="paragraf"></p>

      <p class="paragraf">Böylece büyük Hegelci diyalektik ilerler. Tez: Gerçeklik Saf Varlıktır. Antitez: Gerçeklik Hiçbir Şey’dir. Sentez: Gerçeklik Oluştur.</p>

      <p class="paragraf"></p>

      <p class="paragraf">Saf Oluş, Saf Varlık ya da Saf Hiçlik kadar boş görünebilir. Yine de, der Hegel, bir eşiği, bir titreşimi, bir potansiyel hissi vardır. “Huzurlu bir sonuca gömülen kararsız bir huzursuzluktur.”[<span class="dipnot"><a class="footnote-link" href="#footnote-225-189" id="footnote-225-189-backlink">189</a></span>] (Tam bu noktada, mevcut kozmolojik kurama göre Büyük Patlama’yı ortaya çıkaran “sahte boşluğu” hatırladım, başka tür bir saf oluştu.) Hegel’in biraz daha dürtüklemesi ve takılması sayesinde Oluş’un daha da rafine her tür kararlılığı ortaya çıkarması sağlanıyordu: Nicelik, nitelik, ölçü, doğa, tarih, sanat, din, felsefe, Hegel’in Prusya devletinin mükemmelleşmesi olarak gördüğü şeyde zirveye çıkan diyalektik sürecin tamamı ya da benim au beau soleil du printemps (ilkbaharın güzel güneşinde) Faubourg Saint-Germain’in mükemmelleşmesi olarak gördüğüm şey.</p>

      <p class="paragraf"></p>

      <p class="paragraf">“Yani her şey böyle gelmiş bu noktaya!” diye düşündüm kafamı kitaptan kaldırıp.</p>

      <p class="paragraf"></p>

      <p class="paragraf">Şakacı olduğum için affedilebilirdim. Hegel’in, okurlarında şakacılık uyandırmak gibi bir yeteneği vardı. Hegel’in Mantık’ı hakkında, “Mantığınız ne kadar kötü olursa, varmanızı sağladığı sonuçlar o kadar ilginç olur,”[<span class="dipnot"><a class="footnote-link" href="#footnote-225-190" id="footnote-225-190-backlink">190</a></span>] diyen Bertrand Russell değil miydi? Schopenhauer da, alaycı bir dille, Hegel’i “kesinlikle her şeyin ontolojik kanıtını”[<span class="dipnot"><a class="footnote-link" href="#footnote-225-191" id="footnote-225-191-backlink">191</a></span>] sunduğunu söyleyerek övmemiş miydi?</p>

      <p class="paragraf"></p>

      <p class="paragraf">Hegel’i bu kadar mantıksız kılan şey, düşünceyi gerçeklikle bir tutmasıydı. Ona göre, dünya nihayetinde kavramların bir oyunuydu. Kendisini bilmeye varan zihindi. Peki ama bu zihnin varlığını ne açıklayabilirdi? Hegel’in diyalektik orjisinin tam olarak hangi psişik arenada gerçekleştiği varsayılıyordu?</p>

      <p class="paragraf"></p>

      <p class="paragraf">Mantık’ın sonuna doğru ilerlerken, cevabı sezmeye başlamıştım. Bu zihin, kendi bilincini yaratarak, kendisini varlığa yüklüyordu. Tıpkı Aristoteles’in Tanrısı gibi kendi kendisini düşünen düşünceydi; sadece, Hegel ona “Tanrı” değil de “Mutlak Fikir” diyordu.</p>

      <p class="paragraf"></p>

      <p class="paragraf">Hegel’in Mutlak Fikir tanımına geldim: “Fikir, Nesnel ve Öznel Fikrin birliği olarak, Fikir mefhumudur; nesnesi bu haliyle Fikir olan, amacı da Fikir olan bir mefhum, birliğinde bütün nitelikleri kucaklayan bir Nesne.”[<span class="dipnot"><a class="footnote-link" href="#footnote-225-192" id="footnote-225-192-backlink">192</a></span>]</p>

      <p class="paragraf"></p>

      <p class="paragraf">Russell bu tanıma, “çok karanlık”[<span class="dipnot"><a class="footnote-link" href="#footnote-225-193" id="footnote-225-193-backlink">193</a></span>] demişti. Bence biraz cömert davranmıştı. Hegel’in retorik bulanıklığı, Sartre ve Marleau-Ponty gibi Fransız filozoflarının gözünü korkutmamıştı. Onun diyalektiğine verdiği derinlik havasını seviyor, kendi çalışmalarında da taklit ediyorlardı. Onlara göre Hegel, Sartre’ın deyişiyle bir entelektüelin sırf düşünerek “dünyaya nasıl sahip olabileceği”ne[<span class="dipnot"><a class="footnote-link" href="#footnote-225-194" id="footnote-225-194-backlink">194</a></span>] dair bir örnekti.</p>

      <p class="paragraf"></p>

      <p class="paragraf">Bugün Fransız düşünürler hâlâ analarının sütü Hegel emiyorlar ya da daha geç bir tarihte lisede yeniyetmeler olarak da. İşte ben de daha kuru bir mantıkla beslenmiş bir Amerikalı olarak, Hegel’in mantığıyla birkaç saaç boğuştuktan sona, bir tür entelektüel halsizlik içindeyim. Belki de Paris’in koyu entelektüel havasından ayrılıp Britanya adalarının daha açık metafizik havasına geçmenin zamanı gelmiştir diye düşündüm kendi kendime.</p>

      <p class="paragraf"></p>

      <p class="paragraf">Belki de aşırı dozda kafein almanın sıkıntısını çekiyordum. Kendime geleyim diye en sevdiğim viskiden koca bir bardak ısmarlamaya karar verdim. Birkaç dakika sonra, garsonun dikkatini çekmeyi başarmıştım:</p>

      <p class="paragraf"></p>

      <p class="paragraf">“Un grand verre de Glenfiddich, s’il vous plaît,” (“Büyük bir bardak Glenfiddich, lütfen,”) dedim.</p>

      <p class="paragraf"></p>

      <p class="paragraf">“Glen-Fii-Diiiiş,” diye cevap verdi hiç gülümsemeden garson, telaffuzumu düzeltmeye çalışarak.</p>

      <p class="paragraf"></p>

      <p class="paragraf">Hiç kuşku yok, Paris’ten ayrılma vakti gelmişti.</p>

      <div class="footnotes">

        <div class="footnote">

          <p class="dipnot"><a class="footnote-anchor" href="#footnote-225-179-backlink" id="footnote-225-179">179</a> Larry Kaufman, www.hostagechess.com</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-180-backlink" id="footnote-225-180">180</a> James, Principles of Psychology, cilt 1, s. 276</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-181-backlink" id="footnote-225-181">181</a> Mackie, Miracle of Theism, s. 232.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-182-backlink" id="footnote-225-182">182</a> Russell, History of Western Philosophy, s. 569</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-183-backlink" id="footnote-225-183">183</a> a.g.e., s. 580</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-184-backlink" id="footnote-225-184">184</a> Hegel, Logic of Hegel, s. 135</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-185-backlink" id="footnote-225-185">185</a> a.g.e.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-186-backlink" id="footnote-225-186">186</a> a.g.e., s. 137.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-187-backlink" id="footnote-225-187">187</a> a.g.e.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-188-backlink" id="footnote-225-188">188</a> a.g.e., s. 140.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-189-backlink" id="footnote-225-189">189</a> a.g.e.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-190-backlink" id="footnote-225-190">190</a> Russell, History of Western Philosophy, s. 746</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-191-backlink" id="footnote-225-191">191</a> Arthur Schopenhauer, On the Fourfold Root of the Principle of Sufficient Reason, çeviren, Mme. Karl Hillebrand (George Bell and Sons, 1897), s. 13.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-192-backlink" id="footnote-225-192">192</a> Hegel, Logic of Hegel, s. 323</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-193-backlink" id="footnote-225-193">193</a> Russell, History of Western Philosophy, s. 734</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-194-backlink" id="footnote-225-194">194</a> The Philosophy of Jean-Paul Sartre, yayına hazırlayan Robert Denoon Cumming (Modern Library, 1965), s. 331</p>

        </div>

      </div>

    </div>

  </div>

</body>

</html>