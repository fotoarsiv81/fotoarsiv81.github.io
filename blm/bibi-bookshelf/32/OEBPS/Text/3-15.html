<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>3-15.html</title>
  <link href="../Styles/template.css" rel="stylesheet" type="text/css"/>
</head>

<body>

  <div id="x3-15.html" xml:lang="tr-TR">

    <div class="Basic-Text-Frame-2">

      <p class="anabaslik" id="toc_marker-16">XIV - BENLİK: BEN GERÇEKTEN VAR MIYIM?</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Ne var ki ben gerçek bir şeyim ve gerçekten de varım. Ama nasıl bir şeyim? Bu soruya şöyle cevap verdim: Düşünen bir şey.</p>

      <p class="paragraf">DESCARTES, Meditasyonlar</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Neden hiçbir şey olmayacağına bir şey vardır? Nihayet bu sorunun cevabını bulduğumu düşünüyordum. Spinoza’nın kendine yakın bulacağı tarzda, neredeyse geometrik bir kanıt biçiminde gelmişti. Sherlock Holmes da kanıtımı kendine yakın bulabilirdi; çünkü tam da Holmes’un sadık, ama zekası onun kadar hızlı işlemeyen yareni Dr. Watson’a iyi bir detektiflik işinin nasıl yürütülmesi gerektiğini anlatırken ısrarla vurguladığı gibi gelişiyordu: “Sana kaç kez söyledim; imkansız olanı eledikten sonra geride kalanın, ne kadar olasılık dışı olsa da gerçek olması gerekir diye?”[<span class="dipnot"><a class="footnote-link" href="#footnote-225-207" id="footnote-225-207-backlink">207</a></span>]</p>

      <p class="paragraf"></p>

      <p class="paragraf">Kanıtımın son satırı, boş olmayan bir gerçekliğin varlığını güvence altına almakla kalmıyordu. Gerçekliğin almaya yazgılı olduğu genel biçimi de buyuruyordu: Sonsuz vasatlık. Akıl yürütmemin temelindeki ilkeler doğruysa, dünyanın mutlaka her şeyi içermekten, mutlaka hiçbir şey içermemek kadar uzak olması gerekiyordu. Ama bu sonuç yeni bir kafa karışıklığı doğuruyordu. Dünya ontolojik tamlıktan sonsuz derecede uzaksa, ben neden onun bir parçasıyım? Bu varoluşsal kısa devreyi yapmayı nasıl başardım? Başardığım düşüncesi karşısında neden kendimi biraz sersemlemiş hissediyorum?</p>

      <p class="paragraf"></p>

      <p class="paragraf">Bu dünya özel bir yönünden dolayı, bütün rakip gerçeklikler arasında, gerçeklik kazanmak için belirlenmiş olsaydı, varoluşumun çıplak hakikati bu kadar gizemli olmayabilirdi. Bu durumda, şahsi varlığımı bu özel kozmik yöne atıfta bulunarak açıklayabilirdim. Diyelim ki, kozmos, John Leslie’nin inandığı gibi, iyiliğe duyulan soyut bir ihtiyacı karşıladığı için var. Bu axiarchic/Platonik bakış açısına göre, varoluşum kozmik toplama bir parça iyilik kattığı için var olsam gerek. Ya da Hayal gücümüzü biraz daha çalıştıralım ve kozmosun John Updike’ın ileri sürdüğü gibi “bir hicvin bir dizesi” olduğunu düşünelim. O halde hayatımın gerekçesi, kozmik vezin düzeninde, hatta kozmik şakada oynadığım rol olabilir. Bu dünyanın varoluşunun altını çizen böyle özel bir yön, bu dünyanın bir unsuru olarak benim varoluşuma da anlam katacaktır. Hayatıma kozmik bir amaç katacaktır: Etik açıdan olabildiğince iyi olmak, olabildiğince hafif bir hiciv olmak ya da olabildiğince her neyse onu olmak.</p>

      <p class="paragraf"></p>

      <p class="paragraf">Ama gerçekliğin böyle özel bir yönü yoktur. En azından eksiksiz bir varoluşsal kavrayışa varma yönündeki arayışımla vardığım sonuca göre. Bu kozmosun varoluşu ancak her bakımdan ortalama olduğu, yılın orta noktasını gösteren büyük bir 31 Mart gecesi olduğu varsayımıyla eksiksiz olarak açıklanabilir. Sonsuzluğu bile ortalamadır; çünkü sonsuz kozmos; mutlak bir çokluğa erişmeyi başaramaz. Doğal sayıların rastgele seçilmiş bir alt kümesine benzer; sonsuz sayıda üyesi olan, ama sonsuz sayıda üyeyi dışarıda bırakan bir alt kümedir.</p>

      <p class="paragraf"></p>

      <p class="paragraf">Gerçekliğin hiçbir özel yönü yoksa, benim onun içindeki varlığım, bu özelliği bir şekilde güçlendirmemle, ona bir şeyler katmamla açıklanamaz. Dolayısıyla varoluşumun hiçbir kozmik amacı olamaz; daha doğrusu varoluşumun tek amacı var olmamdır. Sartre, “Varoluş özden önce gelir,”[<span class="dipnot"><a class="footnote-link" href="#footnote-225-208" id="footnote-225-208-backlink">208</a></span>] dediğinde, bunu yakalamak üzereydi. Peki hayatımın amacı? İvan Gonçarov’un büyük romanı Oblomov’un romana adını veren antikahramanına dostu Stolz’un bir gün dediği üzere “Amaç yaşamaktır”.[<span class="dipnot"><a class="footnote-link" href="#footnote-225-209" id="footnote-225-209-backlink">209</a></span>] Hatırlamaya değer bir totolojidir bu.</p>

      <p class="paragraf"></p>

      <p class="paragraf">Dolayısıyla kozmosun bakış açısından, benim varoluşumun ne anlamı ne amacı ne de gerekliliği vardır. (Bu da utanılacak bir şey değildir. Çünkü Tanrı var olsaydı, aynı şey Tanrı için de geçerli olurdu.) Ben tesadüfi, rastlantısal bir şeyim. Hiç olmayabilirdim de, gayet kolaydı.</p>

      <p class="paragraf"></p>

      <p class="paragraf">Ne kadar kolaydı? Bir hesaplama yapalım. İnsan türünün bir mensubu olarak, belli bir genetik kimliğim var. İnsan genomunda yaklaşık 30.000 faal gen bulunur. Bu genlerin her birinin en az iki varyantı, yani “aleli” vardır. Dolayısıyla genomun şifreleyebildiği genetik olarak farklı kimliklerin sayısı en az 2’nin otuzbininci kuvveti kadardır; bu da kabaca, arkasından 10.000 tane sıfır gelen 1’e eşittir. DNA yapımızın izin verdiği potansiyel insan sayısı budur. Peki bu potansiyel insanların kaç tanesi gerçekten var olmuştur? Tahminlere göre, türümüzün ortaya çıkışından beri, yaklaşık 40 milyar insan doğmuştur. Bu sayıyı yuvarlayıp 100 milyar yapalım, muhafazakar tarafından. Bu da doğmuş olarak, genetik olan olası insanların toplama oranının, 0,00000...000001’den (aradaki boşluğa yaklaşık 9979 tane daha sıfır koyun) daha az olduğunu gösterir. Genetik olarak olası insanların ağırlıklı çoğunluğu, doğmamış hayaletlerdir. Benim ve tabii sizin kazanıp da sahneye çıkmamızı sağlayan piyango budur işte. Öç alan bir rastlantısallıktır bu.</p>

      <p class="paragraf"></p>

      <p class="paragraf">İnsanı sersemletecek kadar uzun bir olasılık dizisine karşı galebe çalmış olmamız, bizi “şanslılar”[<span class="dipnot"><a class="footnote-link" href="#footnote-225-210" id="footnote-225-210-backlink">210</a></span>] arasına sokar, Richard Dawkins’in deyişiyle. Sofokles besbelli ki ona katılmıyordu. Oedipus at Colonus’taki koro, “Hiç doğmamak en iyisidir,” diyordu. Bertrand Russell, bu meseleyle ilgili daha bilinemezci bir bakışı benimseyerek, “Var olmanın var olmamaktan daha iyi olduğu yönünde (benim hiç anlamadığım) genel bir inanç var, çocuklara bu yüzden ebeveynlerine minnettar olmaları tembihleniyor,”[<span class="dipnot"><a class="footnote-link" href="#footnote-225-211" id="footnote-225-211-backlink">211</a></span>] diye yazmıştı. Anne ve babanız hiç karşılaşmasaydı, siz de olmazdınız tabii. Ama sadece anne ve babanızın karşılaşmasının, hatta tarihin belli bir anında cinsel olarak birleşmelerinin ötesinde, çok daha fazla şeyin mümkün olamayacak kadar yolunda gitmiş olması gerekiyordu. Herhalde gerçekten de minnetinizi hak eden oluşum, anneniz ya da babanız değil, genetik kimliğinizin yarısını kargosu olarak taşıyarak amniyotik denizde milyonlarca rakibinin arasından geçip yumurtayla birleşen o küçük spermdir.</p>

      <p class="paragraf"></p>

      <p class="paragraf">Genetik kimliğimin ortaya çıkması gerçekten de uzun iştir. Ama bu bile, benim ortaya çıkmamı sağlamaya yeterli midir? Bu genetik kimlik, benim tek yumurta ikizi mi de benim kadar kolayca ortaya çıkaramaz mıydı?</p>

      <p class="paragraf"></p>

      <p class="paragraf">Benim genetik kimliğimin ortaya çıkması gerçekten de iştir. Ama bu bile benim ortaya çıkmamı sağlamaya yetebilir mi? Bu genetik kimlik, beni kolayca ortaya çıkardığı kadar tek yumurta ikizi mi de ortaya çıkaramaz mıydı? (Tek yumurta ikiziniz varsa, şu düşünce deneyini bir yapın: Döllenmeden kısa süre sonra ikiye bölünerek sizi ve tek yumurta ikizinizi ortaya çıkaran zigotun tek bir hücre topluluğu olarak kaldığını varsayın. Ebeveynlerinizin dokuz ay sonra sahip olacağı yegane bebek siz mi olurdunuz ikiziniz mi? Yoksa ikiniz de olmaz mıydınız?)</p>

      <p class="paragraf"></p>

      <p class="paragraf">Ben gerçekten de genetik olarak Homo sapiens diye tanımlanmış türün bir örneğinden başka bir şey değil miyim? Hiç kuşku yok ki kendimi insan olmayan bir biçime geçmiş olarak bir penguen ya da bir robot ya da bir melek gibi gayrimaddi bir varlık olarak düşünebiliyorum. Belki de bu yüzden, esasen biyolojik bir organizma değilim. Belki esasen başka bir şeyim.</p>

      <p class="paragraf"></p>

      <p class="paragraf">Nihayetinde ne olduğumdan emin olmasam da, bildiğim bir tek şey var: Ben varım. Bu önerme, rastlantısal bir hakikat olabilir, ama a priori bir hakikattir de. Kendi kendimle çelişmeksizin bunu reddedemem. (Şakacıktan reddedebilirim; ama bu sadece ekonomik ya da sosyal olarak ihmal edilebilir olduğumu söylemek anlamına gelecektir, metafiziksel olarak sıfır olduğumu değil.) Dünya hakkındaki şüphelerim aşırı noktalara varsa bile, varoluş gerçeğim bir kesinlik meşalesidir. En azından Descartes bunda ısrar ediyordu. Meşhur sözleri Cogito ergo sum ifade etmişti: “Düşünüyorum, öyleyse varım.” Descartes, varlığının sadece düşünüyor olması gerçeğinden belli olması iddiasından daha güçlü bir iddiaya, esasen düşünen bir varlık olduğu, yani tümüyle bilinçli bir özne olduğu iddiasına varmıştı. Dolayısıyla, “Düşünüyorum”daki “ben”in fiziksel bedeninden farklı bir şeyi, gayrimaddi bir şeyi ifade ediyor olması gerekiyordu.</p>

      <p class="paragraf"></p>

      <p class="paragraf">Descartes, burada çıkarsabileceğinden fazlasını mı çıkarsamıştı? On sekizinci yüzyılda, Georg Lichtenberg’den itibaren birçok yorumcunun işaret ettiği üzere, Descartes’ın vardığı nihai öncüldeki “Ben” o kadar da meşru değildir. Descartes’ın kesinlikle iddia edebileceği tek şey, “Düşünceler vardır,” olabilirdi. Düşüncelerin bir düşünür gerektirdiğini hiç kanıtlamamıştı. Belki de kanıtındaki “Ben” zamiri, gerçekten var olan bir şeyin ismi değil, yanıltıcı bir gramer unsurundan ibaretti.</p>

      <p class="paragraf"></p>

      <p class="paragraf">Diyelim ki, bu “Ben”i bulmak için dikkatinizi içe yönelttiniz. Durmadan değişip duran bir bilinç akışından, içinde gerçek bir benliğin keşfedilemeyeceği bir düşünce ve duygu akışından başka bir şeyle karşılaşmayabilirsiniz. En azından, David Hume, Descartes’tan bir asır sonra kalkıştığı içebakış deneyinde bunu bulmuştu. Hume, Treatise of Human Nature’da şöyle yazıyordu: “Kendim dediğim şeye daha yakından girdiğimde, her zaman sıcak ya da soğuk, ışık ya da gölge, sevgi ya da nefret, acı ya da haz gibi belli bir algıya rastladım. Kendimi hiçbir zaman bir algı olmaksızın yakalayamadım, algıdan başka bir şey de gözleyemedim... Eğer biri ciddi ve ön yargısız bir düşünümün ardından kendine dair farklı bir kavrayışı olduğunu düşünürse, onu hiçbir zaman ikna edemeyeceğimi itiraf etmeliyim.”[<span class="dipnot"><a class="footnote-link" href="#footnote-225-212" id="footnote-225-212-backlink">212</a></span>]</p>

      <p class="paragraf"></p>

      <p class="paragraf">Peki kim haklıdır? Descartes mı Hume mu? Bir “Ben” var mı yok mu? Yoksa, neden var olduğumu merak ederken neyi merak etmiş oluyorum?</p>

      <p class="paragraf"></p>

      <p class="paragraf">Benliğin doğası, bugün bile filozoflar arasında bölünmelere ve kafa karışıklıklarına yol açan bir meseledir. Herhalde küçük bir çoğunluk, kalıcı benliğin bir tür kurgu, “Ben” zamirinin düşürdüğü bir gölge olduğu yolunda Hume’un görüşüne yakınlık duyabilir. Örneğin Derek Parfit, benliği üyeleri zamanla değişebilecek, tümüyle dağılabilecek, başka bir isim altında yeniden bir araya gelebilecek bir kulübe benzetir. Daniel Dennett, “benliklerin, bağımsız olarak var olan ruh incileri olmadığını, bizi yaratan sosyal süreçlerin ürünü olduğunu”[<span class="dipnot"><a class="footnote-link" href="#footnote-225-213" id="footnote-225-213-backlink">213</a></span>] söyler. Galen Strawson, her insanın bilinç akışında, küçük geçici benliklerin sürekli bir var olup bir kaybolduğunu, hiçbirinin ömrünün bir saatten fazla sürmediğini düşünür. “Herhangi bir anda bir ‘ben’ ya da benliğin var olduğu besbelli olsa da uyanılan gün boyunca devam eden bir ‘ben’ ya da benlik yoktur,”[<span class="dipnot"><a class="footnote-link" href="#footnote-225-214" id="footnote-225-214-backlink">214</a></span>] der Strawson. Ayrıca Strawson’a göre, her günün sonunda, hangi benlik çıkmış ortada dolanıyor olursa olsun, uykunun unutuşuyla ortadan kalkar. Her sabah yeni bir Kartezyen ‘ben’ uyanır.”</p>

      <p class="paragraf"></p>

      <p class="paragraf">Benliğe ilişkin kuvvetli ve gerçekçi bir görüşü benimsemeye eğilimli Thomas Nagel bile, benliğin gerçek niteliğinin bizden kısmen saklı olabileceğini düşünür. “Aslında kim olduğumu bilmeksizin ‘ben’ kelimesini anlayabilir ve kendime uygulayabilirim,”[<span class="dipnot"><a class="footnote-link" href="#footnote-225-215" id="footnote-225-215-backlink">215</a></span>] diye yazmıştır.</p>

      <p class="paragraf"></p>

      <p class="paragraf">Eğer iç ben ele geçmez bir niteliğe sahipse, herhalde bunun bir sebebi vardır. Nihayetinde benlik ne olabilir ki? Modern, yani post-kartezyen düşüncede, filozoflar benliğin karşılaması gereken geniş çaplı iki kavramsal gerekliliği ortaya koymuşlardır. Öncelikle, benlik her ne olursa olsun, bilincin öznesidir. Belli bir anda yaşadığım çeşitli deneyimler, pencereden gördüğüm mavi gökyüzü parçası, uzakta bir siren sesi duymam, hafif bir baş ağrısı hissetmem, öğle yemeğini düşünmem, bunların hepsi de aynı bilincin parçalarıdır, çünkü hepsi de aynı benliğe aittir. Baş ağrısı hissini, yanılma olasılığı olmaksızın, kendi baş ağrım olarak tanımlayabilirim. (Charles Dickens’ın Zor Zamanlar adlı romanında, Mrs. Gradgrind’in hasta yatağında söyledikleri işte bu yüzden saçmadır: “Sanırım odada bir yerlerde bir acı var; ama benim acım olup olmadığından emin değilim.”[<span class="dipnot"><a class="footnote-link" href="#footnote-225-216" id="footnote-225-216-backlink">216</a></span>]) İkinci gereklilikse, benliğin öz bilinçlilik yetisine sahip olmasıdır; kendi kendisinin farkında olması, “benim-si” deneyimler yaşamasıdır.</p>

      <p class="paragraf"></p>

      <p class="paragraf">Peki ama bu iki gereklilik arasında ölümcül bir gerilim yok mudur? Aynı şey aynı anda nasıl olur da bilincin hem öznesi hem nesnesi olur? Bu düşünce, Schopenhauer’ı, “düşünülmüş gelmiş geçmiş en ürkütücü çelişki”[<span class="dipnot"><a class="footnote-link" href="#footnote-225-217" id="footnote-225-217-backlink">217</a></span>] olduğundan, çarpmıştı. Wittgenstein da onunla aynı fikirdeydi. “Ben bir nesne değildir,”[<span class="dipnot"><a class="footnote-link" href="#footnote-225-218" id="footnote-225-218-backlink">218</a></span>] diyordu. “Ben, nesnel olarak her nesneyle karşı karşıya gelirim. Ama Ben’le değil.” O da, kendisinden önce Schopenhauer’ın yaptığı gibi, Ben’i göze benzetmiştir. Tıpkı Ben’in bilincin kaynağı olması gibi, göz de görsel alanın kaynağıdır. Ama göz, görsel alanda değildir. Kendi kendisini göremez.</p>

      <p class="paragraf"></p>

      <p class="paragraf">Hume’un kendi benliğini bulamamasının nedeni bu olabilir. Nagel’in düşündüğü üzere, gerçekten kendimin ne olduğunu bilemememin de nedeni olabilir.</p>

      <p class="paragraf"></p>

      <p class="paragraf">Yine de “Ben varım,” dediğimde bir şey ileri sürüyormuş gibi görünüyorum. İddiamın içeriğinin de, siz aynı cümleyi telaffuz ettiğinizde, sizin iddianızın içeriğinden farklı olması gerekir. Ama nasıl? Bir bilinç öznesini diğerinden farklı kılan şey nedir?</p>

      <p class="paragraf"></p>

      <p class="paragraf">Bu konudaki görüşlerden biri, bilincin içeriklerinin, benliği oluşturan şeyler olduğudur. Öz kimliğin psikolojik kriteri budur. Bu bakış açısına göre, “Ben varım,” demek, az çok süreklilik gösteren bir anı, algı, düşünce ve niyet topluluğunun varlığını ileri sürmekten ibarettir. Beni ben sizi siz yapan şeyler, farklı topluluklardır.</p>

      <p class="paragraf"></p>

      <p class="paragraf">Peki bir hafıza kaybı yaşar, bütün hatıralarımı yitirirsem ne olur? Ya da zalim bir beyin cerrahı, bütün hatıralarımı silmeyi başarır da yerine sizin hatıralarınızı koyarsa ne olur? Aynı işlemi sizin üstünüzde tekrarlarsa ne olur? Uyandığımızda kendimizi bir diğerinin bedeninde mi buluruz?</p>

      <p class="paragraf"></p>

      <p class="paragraf">Son sorunun cevabının “evet” olduğunu düşünüyorsanız, şu senaryoyu bir değerlendirin. Yarın size işkence edileceğini öğreniyorsunuz. Gayet anlaşılır bir biçimde bu sizi korkutuyor. Ama işkenceden önce, hatıralarınızın zalim beyin cerrahı tarafından silineceği, yerine benim hatıralarımın yerleştirileceği söyleniyor. Yine de işkenceden korkmanıza gerek kalır mıydı? Korkarsanız bu, tümüyle ben olmanıza rağmen, acı çekecek olanın hâlâ siz olması anlamına gelir.</p>

      <p class="paragraf"></p>

      <p class="paragraf">Filozof Bernard Williams, kişisel kimliğin psikolojik kriterinin hatalı olması gerektiğine işaret etmek için, böyle bir düşünce deneyi önermişti. Peki ama öz kimliğimi, psikolojik etkenler belirlemiyorsa, ne belirleyebilir? Williams’ın desteklediği, daha sonra daha somut bir biçimde Thomas Nagel’in de arka çıktığı bariz alternatif, fiziksel kriterdir. Bir benlik olarak benim kimliğim benim bedenim tarafından belirlenir ya da daha özgül olarak, benim beynim tarafından yani bilincimin varoluşu ve sürekliliğinden nedensel olarak sorumlu olan fiziksel nesne tarafından belirlenir. “Ben beynimim” görüşüne göre, bilinç akışınızın içeriği, kimliğiniz açısından önemli değildir. Asıl önemli olan, kafatasınızın içinde bulunan o gri et kütlesidir. Bu kütlenin hasar görmesinden sonra ayakta kalamazsınız. Benliğiniz bir bilgisayara “yüklenemez”, ebedî bir biçimde yeniden diriltilemez. Nagel, beyninizin eksiksiz bir fiziksel kopyası yaratılsa, sizin hatıralarınızla doldurulsa, bedeninizin bir klonuna yerleştirilse dahi sonuçta ortaya çıkan kişinin siz olmayacağını söyleyecek kadar ileri gitmişti. (Gerçi o kendisinin siz olduğunu düşünecekti, orası kesin.)</p>

      <p class="paragraf"></p>

      <p class="paragraf">O yüzden, “Ben varım,” dediğimde belli bir (işleyen!) beynin varlığını ileri sürüyor olabilirim. Bu durumda, “Neden varım?” sorusunun tümüyle fiziksel bir cevabı olur; Ben varım; çünkü evrenin tarihinin belli bir anında, belli bir atom topluluğu belli bir biçimde bir araya gelmeyi başarmıştır.</p>

      <p class="paragraf"></p>

      <p class="paragraf">Derek Parfit’in işaret ettiği üzere, bu kolay cevaptaki sorun, benim beynimin fiziksel kimliğinin bile, bir ya hep ya hiç meselesi olmamasıdır. Parfit şöyle der: Diyelim ki bütün beyin hücrelerinizde, nihayetinde ölümcül olabilecek bir kusur var. Bir beyin cerrahının bu beyin hücrelerinin yerine kusurlu olmayan hücreler geçirebileceğini varsayalım. Cerrah bunu aşamalı olarak, her seferinde 100 hücrenin değiştirildiği bir dizi operasyonla yapabilir. İlk operasyonda orijinal beyninizin yüzde 99’u geride kalır. Operasyonlar dizisinin ortasına gelindiğinde, beyninizin yarısı orijinal hücrelerden, yarısı kopya hücrelerden oluşuyor olacaktır. Son operasyondan hemen önce, beyninizin yüzde 99’u kopya hücrelerden oluşuyordur. Bu operasyonlar dizisinin sonunda ortaya çıkan benlik, orijinal beyniniz tümüyle ortadan kaldırılıp yeni hücrelerle değiştirilmiş olsa bile, siz olur mu? Siz olmaktan çıktıysa, operasyonlar dizisinin hangi noktasında siz birden ortadan kayboldunuz da yerinizi yeni bir benlik aldı?</p>

      <p class="paragraf"></p>

      <p class="paragraf">Öyle görünüyor ki, psikolojik kriter de fiziksel kriter de kim olduğumu kesin olarak belirleyemiyor. Bu da rahatsız edici bir şüphe doğuruyor. Herhalde iş benim kimliğime geldiğinde, işin aslı yok. Belki de benim var olup olmadığım sorusunun gerçek bir cevabı yok. “Ben” ya da “kendim” dediğimde bir şeyden bahsediyor olsam bile, o bir şeyin varoluşsal bir somutluğu bulunmuyor. Evrenin Gerçek ve Nihai Eşyası arasında yer almıyor. Zihnimi dolduran, sürekli değişen zihinsel haller, bedenimi oluşturan sürekli değişen fiziksel parçacık kümesi dışında bir varlığı yok. Hume’un benzetmesini kullanırsak, benlik bir ulusa benzer ya da Parfit’in benzetmesine göre bir kulübe benzer. Bir andan diğerine, benliğin kimliğinin izini sürebiliriz. Ama uzun bir süre boyunca ya da büyük fiziksel ve psikolojik kesintilere rağmen aynı kalıp kalmadığı sorusu, cevabı belirsiz, hatta boş bir sorudur. Daimi olan, özsel, kendi kendisini bilen Ben bir kurgudur. Buda’nın dediği gibi, benlik “bir unsurlar kümesine verilmiş uygun bir isimden ibarettir.”[<span class="dipnot"><a class="footnote-link" href="#footnote-225-219" id="footnote-225-219-backlink">219</a></span>]</p>

      <p class="paragraf"></p>

      <p class="paragraf">Hume, gerçekliğinden emin olsa da, bu sonucu sıkıntı verici buluyordu. Yazdığına göre, “onu en derin karanlıklarla sarılı bir halde, tahayyül edilebilecek en acınası duruma sokuyordu”.[<span class="dipnot"><a class="footnote-link" href="#footnote-225-220" id="footnote-225-220-backlink">220</a></span>] (Şükürler olsun ki dostlarıyla tavla oynayarak teselli bulabiliyordu.) Oysa Derek Parfit, biraz Buda misali, bu sonucu “özgürleştirici ve teselli edici”[<span class="dipnot"><a class="footnote-link" href="#footnote-225-221" id="footnote-225-221-backlink">221</a></span>] bulur. Parfit önceden benliğin varlığın, derin bir ya hep ya hiç meselesi olarak gördüğü günlerde şu satırları yazmıştı: “Hayatım, içinde her yıl eskisinden daha hızlı yol aldığım, ucunda da karanlık olan cam bir tünele benziyor.” Ne var ki benlikten özgürleştiğinde, “Cam tünelimin duvarları kayboldu. Şimdi açık havada yaşıyorum,” demişti.</p>

      <p class="paragraf"></p>

      <p class="paragraf">Kartezyen Ben’in, yani “Düşünüyorum, öyleyse varım,” diyen Ben’in, gerçekten de bir yanılsama olduğunu düşünelim. Böyle bir yanılsama nasıl doğabilir? (Kime ya da neye göre bir yanılsama, diye de sorulabilir.) Ben olmak, öz bilince sahip olmak demektir, düşünümsel farkındalığın gücünü yaşamak demektir. O yüzden, belki de Ben, düşünme eyleminin kendisinde varlık bulmuştur. Başka bir deyişle, belki de Ben, kendi kendisini yaratandır!</p>

      <p class="paragraf"></p>

      <p class="paragraf">Robert Nozick’in benliğin kaynağına ilişkin “hayli izi sürülemez” sorunla başa çıkmak için “büyük bir tereddütle”[<span class="dipnot"><a class="footnote-link" href="#footnote-225-222" id="footnote-225-222-backlink">222</a></span>] olsa da ileri sürdüğü cüretkar varsayım buydu. Nozick’e göre, kartezyen “Düşünüyorum” dediğinde, önceden mevcut bir oluşumdan bahsetmiyordur. İşlerin halihazırda mevcut halini de kastetmiyordur. İşlerin bu hali, daha ziyade bu ilanla gerçek kılınır. “Ben” zamirinin bahsettiği oluşum (bir şekilde), “en büyük organik bütünlüğü gösteren şeyi” seçen ve kendi kendisini de içeren kendi kendine gönderme eylemiyle sınırlanmıştır. Peki bu organik birliğe sahip öz yaratımın sınırları nerededir? Nozick, “Şimdiye kadar söylediğimiz hiçbir şey, kendi kendisini sentezleyen benliğin kendisini nasıl sentezleyeceğini sınırlamaz,” gözleminde bulunmuştur. “Vedanta kuramlarında Atman’ın Brahman olması gibi” bu benliğin “evrenin temelinde yatan özle aynı” olması olasılığı üzerinde bile durmuştur.</p>

      <p class="paragraf"></p>

      <p class="paragraf">Ben’in kendi kendisini yarattığı mefhumunu kabul ederseniz, kendinizi kaygan bir aşkınlık yamacından aşağı yuvarlanırken bulmanız çok kolaydır. Yamacın dibinde yatan şey de Ben’in kendi kendisini yaratırken gerçekliğin tamamını yarattığını söyleyen bir idealizm biçimidir. Bu kavrayış, ne kadar saçma gelirse gelsin, Kant’tan sonra Avrupa felsefesinde tekrar tekrar karşımıza çıkmıştır. Çeşitli versiyonları, on dokuzuncu yüzyılda Hegel, Fichte ve Schelling’de, yirminci yüzyılda Husserl ve Sartre’da bulunabilir.</p>

      <p class="paragraf"></p>

      <p class="paragraf">Johann Gottlieb Fichte’yi ele alın örneğin. Yoksul bir kurdele yapımcısının oğlu olan Fichte, büyüdüğünde, Kant’ın saygın haleflerinden biri olmakla kalmamış, Alman milliyetçiliğinin de babası olmuştu. Fichte (tıpkı Nozick gibi) Ben’in, tam da kendi kendisini “koyutlama” eyleminde varlık bulduğunu düşünüyordu. Mantıksal kimlik kanununun bir örneği olan “Ben = Ben” ifadesi zorunlu bir hakikattir. Hatta Fichte’ye göre, tek zorunlu hakikatti; çünkü kendisinden önce bir şeyi varsaymıyordu. (Genellikle “A=A” kimliğinin gerçekliği A’nın varlığını önceden varsayar. Ama “Ben=Ben”de Ben’in varlığı, benliğin kendi kendisini koyutlayan niteliğiyle güvenceye alınmıştır.) Tek zorunlu hakikat olarak “Ben=Ben”in diğer bütün bilgilerin temeli olması gerekir. Dolayısıyla Fichte, bütün bilginin nihayetinde öz bilgi olması gerektiğini düşünüyordu. Aşkın özne, koyutlama eyleminde kendisini yaratmakla kalmaz, dünyayı da yaratır; gerçek bir ontolojik güç gösterisidir bu! Çağdaş filozof Roger Scruton’un Fichte’nin mucizevi dünyayı doğuran diyalektiğini betimlerken yazdığı üzere, “Bütün sanatlar, din, bilim ve kurumlar, bu süreçte bir araya gelir; boş Ben=Ben’in ete kemiğe büründüğü, böylece kendi kendisini sonunda düzenli ve nesnel bir gerçeklik, ayrıca özgür olarak bildiği manevi bir yolculuğun bir parçası olur.”[<span class="dipnot"><a class="footnote-link" href="#footnote-225-223" id="footnote-225-223-backlink">223</a></span>]</p>

      <p class="paragraf"></p>

      <p class="paragraf">Yirminci yüzyılın başlarında, fenomenolojik hareketin kurucusu olan Edmund Husserl da Ben’i benzer varoluşsal güçlerle donatmıştı. Husserl, “Nesnel dünya bütün anlamını, varoluşsal konumunu, kendim olarak benden, aşkın Ego olarak benden alır,”[<span class="dipnot"><a class="footnote-link" href="#footnote-225-224" id="footnote-225-224-backlink">224</a></span>] diyordu.</p>

      <p class="paragraf"></p>

      <p class="paragraf">Şimdi, bence, benim kelimenin tam anlamıyla bütün gerçekliğin kaynağı olduğuma inanmam, metafiziksel bir kibir, hatta delilik olur. Ne var ki benliğim gerçekte ne olursa olsun (bir öz, bir topluluk, bir yer, bir alıcı, bir araç, kendi kendisini yazan bir şiir, gramatik bir gölge, aşkın bir Ego), dünyanın merkezindeymiş gibi görünmektedir. Wittgenstein, Tractatus’un 5.62’nci önermesinde, “Dünya benim dünyamdır,” diyordu. Bu noktayı 5.63’üncü önermede güçlendiriyordu: “Ben kendi dünyamım. (Mikrokozmos)”</p>

      <p class="paragraf"></p>

      <p class="paragraf">Elbette ki, eğer ben tek gerçek benlik, Metafiziksel Benlik olsaydım, dünya benim dünyam olabilirdi; sizin dünyanıza ya da onun dünyasına karşılık. Bir solipsist olmadığımdan, buna inanmıyorum. (Ama çocukken, gözlerimi kapatırsam dünyanın karanlık bir yer olacağına inanırdım.) Ben benim öznel dünyamın merkezinde olsam da, benden hayli bağımsız olarak var olan, nispeten küçük bir kısmını bildiğim bir uzay ve zaman enginliği, nesnel bir dünya olduğuna da inanıyorum. Bu nesnel dünya, ben doğmadan önce buradaydı, ben öldükten sonra da burada olmayı sürdürecek. Nesnel dünyanın merkezsiz olduğuna da inanıyorum. Eğer Tanrı’nın zihninde var olsaydı olacağı gibi yerleşik bir perspektifi de bulunmuyor. O kadar merkezsiz ki, dünyayı anlamam gerekiyor.</p>

      <p class="paragraf"></p>

      <p class="paragraf">Thomas Nagel, gerçekliğe ilişkin bu merkezsiz bakış açısına unutulmayacak bir isim vererek, “hiçbir yerden görülen manzara” demişti. Gerçekliğe ilişkin bu bakış açısını benimsemeye hevesli benliğe de “nesnel” ya da “gerçek” benlik diyordu. Nagel’in değerlendirmesine göre, nesnel benlik belli bir kişiden farklı bir şeydir. Bu benlik, belli bir kişinin deneyimlerini dünyaya açılan bir pencere olarak alır, bu deneyimleri perspektifsiz bir gerçeklik kavrayışı inşa etmek için kullanır. Ama bunu yaptıktan sonra, şaşırtıcı bir muammayla karşı karşıya kalır: “Nasıl olur da ben, merkezsiz evrenin tamamını düşünen ben, bu kadar özgül birşey olabilirim: Uzayzamanın küçücük bir parçasını işgal eden, kesin ve hiçbir şekilde genel olmayan zihinsel ve fiziksel bir örgütlenmeye sahip bu değersiz, gereksiz varlık? Nasıl olur da bu kadar küçük, somut ve özgül olabilirim?”[<span class="dipnot"><a class="footnote-link" href="#footnote-225-225" id="footnote-225-225-backlink">225</a></span>]</p>

      <p class="paragraf"></p>

      <p class="paragraf">Nagel dünyayı nesnel olarak değerlendirdiğinde, bilincinin belli bir insanda yerleşik olması gerektiğine hayret eder. “Benim Thomas Nagel olmam nasıl bir olgudur?”[<span class="dipnot"><a class="footnote-link" href="#footnote-225-226" id="footnote-225-226-backlink">226</a></span>] diye sorar. Gerçeklik okyanusunda yüzen bu organik baloncuğun “mütevazı bir kılığa girmiş dünya ruhu”[<span class="dipnot"><a class="footnote-link" href="#footnote-225-227" id="footnote-225-227-backlink">227</a></span>] olması, ona mucizevi bir şeymiş gibi görünür. Metafiziksel bir megalomani gibi gelmesin diye, Nagel bu düşünceyi hafife alarak, “Aynı düşünce hepiniz için geçerlidir. Sizler hepiniz, merkezsiz evrenin öznelerisiniz; sırf insan ya da Marslı kimliği size keyfî görünecektir. Ben bireysel olarak evrenin öznesi olduğumu söylemiyorum: Sadece, TN’nin, içinde önemsiz bir zerrecikten ibaret olduğu ve hiç var olmamasının gayet kolay olduğu merkezsiz evrenin kavrayışına sahip olabilecek bir özne olduğunu söylüyorum.”[<span class="dipnot"><a class="footnote-link" href="#footnote-225-228" id="footnote-225-228-backlink">228</a></span>] diye belirtir.</p>

      <p class="paragraf"></p>

      <p class="paragraf">Nagel’in “nesnel benliği”nin havasını almak isteyen filozoflar, “Ben TN’yim”, cümlesinin ancak ve ancak TN tarafından söylendiğinde doğru olabileceğini, bu cümlenin bunun ötesine geçen şaşırtıcı ya da daha başka bir özelliği olmadığını savunurlar. Ancak ve ancak salı günü söylendiyse doğru olan “Bugün salıdır,” cümlesinden bir farkı yoktur. Ama Nagel, böyle gayrişahsi bir semantik analizin, dünyayı kavrayışımızda bir boşluk yarattığını söyleyerek karşılık verir. TN adlı insan hakkındaki bütün kamusal bilgiler nesnel kavrayışa dahil edilse bile, “TN’nin ben olduğu düşüncesinin daha fazla içeriğe sahip göründüğü açıktır. Bu içeriğin şaşırtıcı olması da önemlidir”.</p>

      <p class="paragraf"></p>

      <p class="paragraf">(Yukarıdaki sözleri yazdıktan sonra, öğle yemeği için tavuklu avokadolu sandviç almak üzere Greenwich Village’taki gurme markete gittim. Kasanın önündeki kuyrukta elinde bir sepet yeşillikle Thomas Nagel gayet mütevazı bir şekilde dikiliyordu; mütevazı bir kılığa bürünmüş dünya ruhu. Başımla selam verdim ona, o da dostça selamımı aldı.)</p>

      <p class="paragraf"></p>

      <p class="paragraf">Ben de JH olmama şaşırıyor muyum? Ruh halime göre değişiyor. Bazen bu düşünce bana derinden gizemli görünüyor. Bazen de son derece anlamsız. (Bu bakımdan Hiçbir Şey olmayacağına Bir Şey var düşüncesine benziyor biraz.) Nagel’in tersine ben kozmik önemsizliğim üzerine düşündüğümde, şaşkınlığa kapılmıyorum. Kendimi “önemsiz bir zerrecik” olarak görmekte zorlanmıyorum.</p>

      <p class="paragraf"></p>

      <p class="paragraf">JH’den başka biri olabilir miydim? Hayli farklı bir başka zerrecik? Dünya tarihinin ilerlemiş olduğu gibi ilerlediğini düşünelim, sadece ben Napolyonmuşum, Napolyon da benmiş. Böyle bir olasılığı düşünmeye çalıştığımda ne olur? Kendi kendimi kısa boylu, başımda kıvrık bir şapka, elim tuniğimin içine yerleşmiş, yıkıntılarla dolu Austerlitz savaş meydanına bakarken tahayyül edebiliyorum. Ama Bernard Williams’ın kurnazca dikkat çektiği üzere, bu noktada aslında tasavvur ettiğim şey, Napolyon rolü. Bunun da nasıl olup da Napolyon olabildiğimi anlamama katkısı, ekranda Charles Boyer’yi Napolyon olarak görmenin, onun nasıl Napolyon olabildiğini anlamama katkısından daha fazla değil.</p>

      <p class="paragraf"></p>

      <p class="paragraf">Kendi kendime, “Napolyon olabilirdim,” dersem, “Ben” zamiri ampirik JH’den, yirminci yüzyılın sonu ve yirmi birinci yüzyılın başında Kuzey Amerika kıtasında sakin ve zararsız bir hayat süren kişiden bahsetmeyebilir pekala. Çünkü bu durumda bu önerme doğrudan bir çelişki olacaktır. Bu yüzden de buradaki “Ben”in, bütün fiziksel ve psikolojik yüklerinden sıyrıldığında olacağı haliyle, benim benliğimden, benim katışıksız, ebedî, özelliksiz kartezyen egomdan bahsediyor olması gerekir. Napolyon’la yer değiştirerek hayal etmeye çalıştığım benlik budur. Peki böyle bir benliğim var mı? Sizin var mı?</p>

      <p class="paragraf"></p>

      <p class="paragraf">Varsa eğer, bu durum, Napolyon’la benlik değiştirmekten çok daha sersemletici olasılıklara kapı aralar. Örneğin (Derek Parfit’in gözlemlediği üzere) bu paragrafı okurken tam ortasında ortadan kaybolup, yerinizi bedeninize yerleşecek ve psikolojik yapınızı tümüyle üstlenecek yeni bir benliğe bırakabilirsiniz. Böyle bir şey olsaydı, dışsal bir kanıtı olmazdı.</p>

      <p class="paragraf"></p>

      <p class="paragraf">Başka bir olasılık da dünyanın kesinlikle olduğu gibi olması, sadece sizin katışıksız kartezyen egonuzun hiç olmamasıdır. Ampirik şahsınız, genetik kimliği, hatıraları, toplumsal ilişkileri ve şahsi tarihinin geri kalanıyla yerli yerinde olacaktır. Sadece siz olmayacaktır. Sizin tıpatıp ikiziniz olacaktır. Bilincinizin küçük ışığı dünyada hiç yanmamış olacaktır.</p>

      <p class="paragraf"></p>

      <p class="paragraf">Bugünlerde, böyle katışıksız bir kartezyen benlik fikrini ciddiye alan bir filozof bulmak güç. Parfit bu fikri “anlaşılmaz” addeder, Nagel de, “nesnel benlik”ten bahsetmesine rağmen, böyle bir benliğin fiziksel ve psikolojik yüklerinden tümüyle ayrılabileceğini düşündüğüne dair bir işaret vermez. (Aslına bakarsanız, Nagel’in geçici olarak inandığı üzere beyin benliğin özüyse, benim beynimin Napolyon’un bedenine nakledilmesi beni daha kısa ve solgun bir JH haline getirecektir, o kadar.) Williams ise şu soruyu yöneltir: Eğer benlik bu şekilde ayrılabiliyorsa, saf bir kartezyen egoyu diğerinden ayırt etmemizi sağlayacak ne kalacaktır geriye? Benim yok olmamla, dünyadan tam olarak ne çıkarılmış olacaktır?</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Nagel, “Evrenin, ben olmak gibi benzersiz bir özelliğe sahip bir varlığı içerdiğine hayret etmek çok ilkel bir duygu,”[<span class="dipnot"><a class="footnote-link" href="#footnote-225-229" id="footnote-225-229-backlink">229</a></span>] gözleminde bulunmuştu. Onun gibi ben de, var olmama, evrenin şu anda bilinç akışımda ortaya çıkan düşünceleri üretmiş olmasına biraz hayret etmekten kendimi alamıyorum.</p>

      <p class="paragraf"></p>

      <p class="paragraf">Ne var ki beklenmedik varoluşum karşısında hissettiğim hayretin ilginç bir kontrpuanı var: Kesin yokluğumu tahayyül etmekte çektiğim zorluk. Bensiz bir dünya, hiç ortaya çıkmadığım bir dünya düşünmek neden bu kadar zor? Nihayetinde gerçekliğin pek de zorunlu bir özelliği olmadığımı biliyorum. Yine de Wittgenstein gibi dünyayı benim dünyammış gibi düşünmeksizin düşünemiyorum. Ben gerçekliğin bir parçası olsam da gerçeklik benim bir parçammış gibi geliyor. Ben onun limanı, merkezi, onu aydınlatan güneşim. Benim hiç var olmadığımı düşünmek dünyanın hiç var olmadığını tahayyül etmeye benziyor; Bir Şey yerine Hiçbir Şey olduğunu düşünmeye.</p>

      <p class="paragraf"></p>

      <p class="paragraf">Gerçekliğin “bir şeyliği”nin, benim varoluşuma dayanması hissinin solipsist bir yanılsama olduğunu biliyorum. Ama böyle olduğu kabul edilse bile, bu his hatırı sayılır bir etkiye sahip olmaya devam ediyor. Etkisini nasıl azaltabilirim? Belki de, benim bilinçsizliğin gecesinde birden hayata uyandığım o beklenmedik andan önce binlerce yıl boyunca dünyanın gayet güzel bir şekilde yoluna devam ettiği, o bilinçsiz geceye döneceğim kaçınılmaz an geldiğinde de yine yoluna gayet güzel devam edeceği düşüncesini sürekli aklımda tutarak.</p>

      <div class="footnotes">

        <div class="footnote">

          <p class="dipnot"><a class="footnote-anchor" href="#footnote-225-207-backlink" id="footnote-225-207">207</a> Arthur Conan Doyle, The Sign of the Four (Spencer Blackett, 1890), s. 93.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-208-backlink" id="footnote-225-208">208</a> Jean-Paul Sartre, “Existentialism is Humanism”, Existentialism from Dostoevsky to Sartre, yayına hazırlayan Walter Kaufman (Meridian Books, 1956), s. 290</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-209-backlink" id="footnote-225-209">209</a> Ivan Goncharov, Oblomov, çeviren Marian Schwartz (Yale University Press, 2010), s. 254</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-210-backlink" id="footnote-225-210">210</a> Richard Dawkins, Unweaving the Rainbow (Mariner, 2000), s. 1.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-211-backlink" id="footnote-225-211">211</a> Russell, History of Western Philosophy, s. 594</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-212-backlink" id="footnote-225-212">212</a> David Hume, A Treatise of Human Nature (Oxford University Press, 1888), s. 252.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-213-backlink" id="footnote-225-213">213</a> Dennett, Conciousness Explained, s. 423.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-214-backlink" id="footnote-225-214">214</a> Galen Strawson, Selves: An Essay in Revisionary Metaphysics (Oxford University Press, 2011), s. 246.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-215-backlink" id="footnote-225-215">215</a> Nagel, View from Nowhere, s. 42</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-216-backlink" id="footnote-225-216">216</a> Charles Dickens, Hard Times (Oxford World’s Classics, 2008), s. 185.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-217-backlink" id="footnote-225-217">217</a> Aktaran The Oxford Companion to Philosophy, yayına hazırlayan Ted Honderich (Oxford University Press, 1995), s. 817.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-218-backlink" id="footnote-225-218">218</a> Wittgenstein, Notebooks, 1914-16, s. 80.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-219-backlink" id="footnote-225-219">219</a> Aktaran Parfit, Reasons and Persons, s. 52.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-220-backlink" id="footnote-225-220">220</a> Hume, Treatise on Human Nature, s. 269.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-221-backlink" id="footnote-225-221">221</a> Derek Parfit, Reasons and Persons (Oxford University Press, 1984), s. 280</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-222-backlink" id="footnote-225-222">222</a> Nozick, Philosophical Explanations, s. 87 ve devamı.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-223-backlink" id="footnote-225-223">223</a> Roger Scruton, Modern Philosophy (Penguin, 1994), s. 484</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-224-backlink" id="footnote-225-224">224</a> Edmund Husserl, Cartesian Meditations, çeviren Dorion Cairns (Martinus Nijhoff, 1970), s. 26.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-225-backlink" id="footnote-225-225">225</a> Nagel, View from Nowhere, s. 61</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-226-backlink" id="footnote-225-226">226</a> a.g.e., s. 54</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-227-backlink" id="footnote-225-227">227</a> a.g.e., s. 61</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-228-backlink" id="footnote-225-228">228</a> a.g.e., s. 60</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-229-backlink" id="footnote-225-229">229</a> a.g.e., s. 56</p>

        </div>

      </div>

    </div>

  </div>

</body>

</html>