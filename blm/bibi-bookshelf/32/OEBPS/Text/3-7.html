<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>3-7.html</title>
  <link href="../Styles/template.css" rel="stylesheet" type="text/css"/>
</head>

<body>

  <div id="x3-7.html" xml:lang="tr-TR">

    <div class="Basic-Text-Frame-2">

      <p class="anabaslik" id="toc_marker-8">VI - KUZEY OXFORD’UN TÜMEVARIMCI TEİSTİ</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Richard Swinburne beni evinin kapısında karşılarken, “Uzun yoldan geldin,” dedi. Evet, dedim kendi kendime, Sartre sonrası Paris’in Café de Flore’undan Orta Çağ Oxford’undan bir filozof-keşişin bir göz odasına onca yol geldim.</p>

      <p class="paragraf"></p>

      <p class="paragraf">1934’te doğmuş olan Swinburne, yetmişlerinin ortasındaki birine göre hareketli, genç görünen bir adamdı. Hoş, biraz rahipsi yüz hatları vardı; tavırları sakindi. Alnı yüksek ve dardı, kır saçları alnına dökülüyordu. Swinburne, alçak sesle konuşuyordu, sesi hafif genizden geliyordu, sesli harfleri üstüne basa basa söylüyor, sonsuz sayıda ince ses değişikliğiyle konuşuyordu. Üstünde gayet güzel dikilmiş koyu renk bir takım elbiseyle, pantalonunun içine tıkıştırdığı bir süveter vardı.</p>

      <p class="paragraf"></p>

      <p class="paragraf">Swinburne’ün, sıcak bir sadeliği olan bu dubleks dairede yalnız yaşadığını anladım. Daracık merdivenlerden, duvarında bir haçın asılı olduğu çalışma odasına çıktı. Bir süre ortada görünmedi, sonra da bir çaydanlık ve bir tabak şekerli bisküviyle geri döndü.</p>

      <p class="paragraf"></p>

      <p class="paragraf">Büyük kozmolojik hasmı Adolf Grünbaum’la geçirdiğim ilginç günden, Grünbaum’un Swinburne’ün inançlarını, özellikle de dünyanın keskin varoluşunun bir tür açıklama beklediği yönündeki kanısını nasıl elinin tersiyle ittiğinden bahsettim.</p>

      <p class="paragraf"></p>

      <p class="paragraf">Ilımlı bir tonla, zor bir rektörle tartışan bir öğrenci havasında, “Grünbaum beni yanlış anlıyor,” dedi. “Sanki ben gerçekliğin Hiçbir Şey’i ortaya çıkarması gerektiğini, ve Bir Şey ortaya çıkarmasının olağan dışı ve şaşırtıcı olduğunu söylüyormuşum gibi sunuyor. Ama benim konumum öyle değil. Benim konumum epistemolojik bir ilkeye dayanıyor: En basit açıklamanın doğru olması ihtimalinin en fazla olması ilkesine.”</p>

      <p class="paragraf"></p>

      <p class="paragraf">Peki basitlik neden böyle epistemik bir meziyete sahip, diye sordum.</p>

      <p class="paragraf"></p>

      <p class="paragraf">“Bunu örneklememizi sağlayacak sayılamayacak kadar çok vaka var,” dedi, “Sadece bilim alanından da değil. Mesela bir suç işleniyor. Bir banka soyuluyor. Üç ipucu var. Jones diye birinin soygun sırasında suç mahallinde olduğu bildiriliyor. Kasanın üzerinde Jones’un parmak izleri bulunuyor. Banka soygununda çalınan para Jones’un tavan arasında bulunuyor. Akla yatkın açıklama: Suçu Jones işledi. Neden böyle düşünüyoruz? Jones’un suçu işlediği hipotezi doğruysa, muhtemelen bu tür ipuçları bulursunuz; doğru değilse, muhtemelen bu gibi ipuçları bulamazsınız. Ama bu ikili koşulu sağlayan çok sayıda başka hipotez de vardır: Örneğin, şaka olsun diye Jones gibi giyinmiş birinin bankanın yakınlarından geçtiği hipotezi; birinci kişiyle hiç ilgisi olmayan başka birinin Jones’a husumet beslediği ve onun parmak izlerini kasanın üzerine bıraktığı hipotezi; önceki iki kişiyle hiç ilgisi olmayan üçüncü bir kişinin hayli farklı bir soygundan kaldırılanları Jones’un tavan arasına koyduğu varsayımı. Bu varsayım da doğru olmak için gerekli ikili koşulu karşılar. Ama bir avukatın bunu ileri sürme ihtimali üzerinde durmayız. Neden? Çünkü ilk hipotez daha basittir. Bilim her zaman en basit hipoteze uzanır. Uzanmazsa, verilerin ötesine geçilemez. Basitlik ilkesini terk etmek, dış dünya hakkında bütün akıl yürütmeyi terk etmek anlamına gelir.”</p>

      <p class="paragraf"></p>

      <p class="paragraf">Bana bir an ciddi ciddi baktı ve sonra “Biraz daha çay ister misin?” diye sordu.</p>

      <p class="paragraf"></p>

      <p class="paragraf">Başımı salladım. Fincanımı yeniden doldurdu.</p>

      <p class="paragraf"></p>

      <p class="paragraf">“Gerçeklikle ilgili betimlemeler, basitliklerine göre bir sıraya konabilir,” diye sözlerine devam etti. “A priori gerekçelerle basit bir evrenin var olması ihtimali, karmaşık bir evrene göre daha fazladır. En basit evren de hiçbir şey içermeyen evrendir; hiçbir nesne, hiçbir özellik, hiçbir ilişki içermeyen evren. Dolayısıyla, kanıtlardan önce en yüksek olasılığa sahip hipotez şudur: Bir Şey yerine Hiçbir Şey’in var olduğunu söyleyen hipotez.”</p>

      <p class="paragraf"></p>

      <p class="paragraf">Ama basitlik bu hipotezi doğru olmaya zorlamıyor ki, dedim. Şekerli bir bisküvi alarak söylediklerine karşı çıktım.</p>

      <p class="paragraf"></p>

      <p class="paragraf">“Doğru,” dedi Swinburne, “Bu yüzden de asıl soru şudur: Şekerli bisküvi, çaydanlık, biz ve gözlediğimiz her şeyi içeren en basit evren hangisidir? Ben, her şeyi açıklayan en basit hipotezin, Tanrı’yı koyutlayan hipotez olduğunu iddia ediyorum.”</p>

      <p class="paragraf"></p>

      <p class="paragraf">Tanrı hipotezinde basitlik olduğu kavrayışı, bir sürü ateist düşünürü (örneğin Richard Dawkins’i) duvara çarpan kavrayıştır. Bu yüzden, bu konuda Swinburne’e meydan okumam gerekti. Ama önce, o kadar yüklü olmayan bir konu açtım: Evrenin geçmişinin sonlu ya da sonsuz olmasının, onun Tanrı savunusu açısından bir önemi var mıydı?</p>

      <p class="paragraf"></p>

      <p class="paragraf">“Birçok düşünürün, Büyük Patlama’ya metafizik gözlüklerle baktığını biliyorum,” dedi. “Ama kozmik başlangıç meselesinin bununla derinden ilgili olduğunu sanmıyorum. Aquinas da sanmıyordu. Aquinas, felsefeyi ilgilendirdiği kadarıyla evrenin sonsuz derecede yaşlı olabileceğini düşünüyordu. Evrenin zamanda belli bir noktada varlık bulmuş olması, Hristiyan vahyiyle ilgili bir meseledir. Bu, Yaratılış kitabını okumanın bir yoludur. Ama evrenin ezelden beridir devam ettiğini, her zaman aynı kanunlarla yönetildiğini varsayalım. Bir evren olduğu, ama olmayabileceği, geçerliliğini koruyacaktır. Evrenin evrimine hükmeden kanunlar ister sonlu ister sonsuz bir zamandan beridir işliyor olsun, aynı kanunlardır. Bu kanunların, insanları ortaya çıkarmak için, çok özel türde kanunlar olmaları gerekir. Sonsuz bir süre zarfında, maddenin bilinçli varlıklar ortaya çıkaracak şekilde yeniden düzenlenebileceğini düşünebilirsiniz. Ama hiç de öyle değildir! Bilardo masasının üzerinde yuvarlanan topları düşünün! Sonsuz bir süre zarfında dahi, olası bütün şekilleri almayacaklardır. İnsanların ortaya çıkabilmesi için, bir kozmosun çok kesin koşulları karşılaması gerekir.”</p>

      <p class="paragraf"></p>

      <p class="paragraf">Peki ya dünyamız her biri farklı kanunlara sahip çok sayıda evrenden sadece biriyse? Bu evrenlerden bazıları, bizimki gibi varlıklar doğurmaya yazgılı olmayacak mıdır?</p>

      <p class="paragraf"></p>

      <p class="paragraf">“Çoklu-evren fikrinin birçok manşete yerleştiğini biliyorum,” dedi. “Ama bunun da benim savunduğum şeylerle ilgisi yok. Diyelim ki her evren, kendisinden çeşitli biçimlerde farklı yavru evrenler doğuruyor. Bu gibi yavru evrenlerin var olduğunu nasıl bilebiliriz? Ancak ve ancak kendi evrenimizi inceleyip geriye doğru çıkarımlar yaparak ve bir noktada başka bir evrenin ondan ayrıldığını bularak. Diğer evrenler hakkındaki tek bilgi kaynağımız, bu evrenin ve kanunlarının ayrıntılı olarak incelenmesidir. Peki o zaman o başka evrenlerin tümüyle farklı kanunlarla yönetildiğini nasıl varsayabiliriz?”</p>

      <p class="paragraf"></p>

      <p class="paragraf">Herhalde diğer evrenlere hükmeden kanunlar aynı olurdu; ama bu kanunlardaki “sabitler” (fiziksel kuvvetlerin göreli kuvvetini belirleyen yirmiye yakın sayı, temel parçacıkların göreli kütleleri vs.), bir evrenden diğerine farklılık gösterirdi. Evrenimiz bu sabitlerin rastgele farklılık gösterdiği geniş evren topluluğunun mensuplarından sadece biriyse, bu evrenlerin bazılarında hayatın ortaya çıkmasını sağlayacak doğru sabit karışımının bulunması gerekmez miydi? İnsanlar olarak bizler de, özellikleriyle varoluşumuza uygun evrenlerden birinde yaşadığımızı gözlemlemeye mahkum olmaz mıydık? Bu “antropik ilke”, evrenimizin belirgin ince ayarını dikkat çekicilikten tümüyle uzak kılmıyor muydu? Bu durumda Tanrı hipotezi, neden burada olduğumuza dair gereksiz bir açıklama olmayacak mıydı?</p>

      <p class="paragraf"></p>

      <p class="paragraf">“Doğru,” dedi Swinburne, hafifçe işitilebilir bir kıkırdamayla; sanki bunu daha önce sayılamayacak kadar çok kereler duymuş gibi. “Ama bu durumda, bu sabitlerin bir evrenden diğerine nasıl farklılık gösterdiğine dair bir kanun bulmamız gerekirdi. En basit kuram, doğa sabitlerinin ana evren yavru evren doğurduğunda bazı değişiklikler geçirmesini öngören kuramsa; bu da çoklu evrenin, alabileceği sonsuz sayıda başka biçim dururken, neden böyle olduğu sorusunu doğurur. Diğer çoklu evrenler, hayatın olduğu evrenler doğurmayacaktır. Her halükarda, kendi evrenimizin hayatı destekleyen özelliklerini açıklamak için trilyonlarca başka evren koyutlamak, çok daha basit Tanrı hipotezi bir kenarda dururken çılgınlıkmış gibi görünüyor.”</p>

      <p class="paragraf"></p>

      <p class="paragraf">Ama Tanrı hipotezi o kadar basit miydi acaba? Teslim etmem gerekir ki, Tanrı’nın düşünülebilir en basit şey olduğu bir anlam mevcuttu. Teologların Tanrısı, her olumlu özelliğe sonsuz derecede sahip bir oluşum (ya da teknik terimle söylersek “öz”) olarak tanımlanmıştı. Sonsuz derecede güçlü, sonsuz derecede bilgili, sonsuz derecede iyi, sonsuz derecede özgür, ebediyen var olan vs. bir Tanrı’ydı. Bütün parametreleri sonsuzluğa eşitlemek, bir şeyi tanımlamayı kolaylaştırır. Oysa tersine sonlu bir varlık söz konusu olduğunda, şu şu büyüklükte, şu şu güçte olduğunu, şundan ve bundan başka bir şey bilmediğini, geçmişte şu şu zamanda varlık göstermeye başladığını vs. söylemeniz gerekir. Başka bir deyişle, belirlenmesi gereken uzun ve karmaşık bir dizi sonlu sayı vardır.</p>

      <p class="paragraf"></p>

      <p class="paragraf">Şimdi, bilimde sonsuzluk, zıddı olan sıfırla birlikte çok hoş bir sayıdır. Ne sonsuzluğun ne de sıfırın bir açıklamaya ihtiyacı vardır. Ama sonlu sayılar açıklama gerektirir. Denkleminizde 2,7 sayısı belirse, biri her zaman “Neden 2,7? Neden 2,8 değil?” diye soracaktır. Sıfırın ve sonsuzluğun basitliği, böyle tuhaf soruları engeller. Aynı mantığın Tanrı’ya da uygulanabileceği söylenebilir. Kozmik yaratıcı, ancak şu şu kütlede, ama daha ağır olmayan bir evren yaratabiliyorsa, neden gücünün önünde böyle bir sınır olduğu sorusu doğacaktır. Sonsuz bir Tanrı’yla, açıklanması gereken bu tür sınırlamalar olmaz.</p>

      <p class="paragraf"></p>

      <p class="paragraf">Dolayısıyla Tanrı hipotezinde bir tür basitlik vardır. Ama Swinburne’ün Tanrısı, sonlu bir özden ibaret değildi. İnsanlık tarihine de müdahale ediyordu. Duaları cevaplıyor, hakikatleri vahyediyor, mucizeler gerçekleştiriyordu. Hatta insan biçiminde hayat buluyordu. Bu, karmaşık amaçlarla hareket eden bir Tanrı’ydı. Karmaşık amaçlara göre hareket etme becerisi, bu şekilde hareket eden bir amilde bu beceriye tekabül eden bir karmaşıklık olduğu anlamına gelmiyor muydu? Swinburne’ün, bazı yazılarında bu kadarını kabul ediyormuş gibi göründüğünü fark etmiştim. Örneğin 1989 tarihli bir denemesinde,[<span class="dipnot"><a class="footnote-link" href="#footnote-225-87" id="footnote-225-87-backlink">87</a></span>] biz insanların sırf karmaşık beyinlere sahip olduğumuz için, karmaşık inançlar ve amaçlara sahip olabileceğimizi yazmıştı. Tanrı’nın, başarmış olduğu şeyi başarması için, daha geniş ölçekte bir iç karmaşıklığa sahip olması gerekmiyor muydu? Yani aslında sonsuz karmaşıklıkta olması?</p>

      <p class="paragraf"></p>

      <p class="paragraf">Swinburne bu soruyu sorduğumda kaşlarını biraz çattı; ama sonra bir anda yeniden düzeltti.</p>

      <p class="paragraf"></p>

      <p class="paragraf">“İnsanların, dünyayla etkileşim kurmaları ve birbirlerinden yararlanmaları için, bedenlere ihtiyacı vardır,” dedi. “Bu da karmaşık bir beyne sahip olmayı gerektirir. Ama Tanrı’nın bir bedeni ya da beyni yoktur. Dünya üzerinde doğrudan eylemde bulunur.”</p>

      <p class="paragraf"></p>

      <p class="paragraf">Ama Tanrı dünyayı bir amaç için yaratmışsa, yaratıkları için karmaşık tasarımları varsa, zihninde karmaşık düşünceler olması gerekir, diye itiraz ettim. Yani ilahi “beynin” tümüyle gayrimaddi olsa bile, karmaşık bir temsil aracı olması gerekiyordu, öyle değil mi?</p>

      <p class="paragraf"></p>

      <p class="paragraf">Swinburne, “İnançlar ya da amaçlara sahip olmak için, herhangi bir tür beyne sahip olmak, mantıksal olarak gerekli değildir,” diye cevap verdi. “Tanrı, bütün yaratıyı bir beyin olmaksızın da görebilir.”</p>

      <p class="paragraf"></p>

      <p class="paragraf">Bütün yaratıyı bir beyinle ya da beyinsiz görme becerisi, basitlikten daha başka bir şeyi ifade etmiyor muydu? Tanrı kendi içinde dünyanın bütün bilgisine sahipse, iç karmaşıklığının, en azından dünyanın karmaşıklığına eşit olması gerekmiyor muydu?</p>

      <p class="paragraf"></p>

      <p class="paragraf">Swinburne, çenesine dokunarak, “Hmmm,” dedi, “Nereye varmaya çalıştığınızı görebiliyorum; ama bakın, nasıl yapacağımı düşünmeksizin yaptığım envai çeşit şey var; ayakkabılarımı bağlamak gibi örneğin.”</p>

      <p class="paragraf"></p>

      <p class="paragraf">Evet, dedim, ama beyninizde karmaşık nöral devreler olduğu için ayakkabılarınızı bağlayabiliyorsunuz.</p>

      <p class="paragraf"></p>

      <p class="paragraf">“Bu elbette ki doğru. Ama ayakkabılarımı düşünmeden bağlayabildiğim bir hakikat. Bir başka hakikatse, beynimde bazı şeyler olup bittiği. Bunlar, dünya hakkında iki hakikat ve mutlaka birbirlerine bağlı olmaları da gerekmiyor.”</p>

      <p class="paragraf"></p>

      <p class="paragraf">Swinburne’ün kabul ediyormuş gibi göründüğü bu tuhaf zihin-beden paralelliğine, zihinsel süreçler ve bedensel süreçlerin bir şekilde birbirlerinden bağımsız olarak aktığı fikrine karşı çıkmak istedim. Ama onu sıkmaya başladığımdan çekiniyordum.</p>

      <p class="paragraf"></p>

      <p class="paragraf">Swinburne, “İzninle biraz daha farklı bir biçimde anlatayım,” dedi, “Bir benzetmeyle. Dawkins gibi bazıları, bilimin hiçbir zaman, Tanrı’ya atfettiğimiz her şeyi bilmek, her şeye muktedir olmak gibi ‘her şeye kadirlik’ özellikleri koyutlamadığını ileri sürebilir. Ama Newton’ın kütleçekim kuramına bir bakalım. Bu kuram, evrendeki her parçacığın bir gücü ve yükümlülüğü olduğunu koyutlar. Güç, kütleçekim kuvveti uygulamaktır; yükümlülük de bu kuvvete tabi olmaktır. Ve bu güç sonsuz bir güçtür: Her parçacık, ne kadar uzakta olursa olsun, evrendeki başka bütün parçacıkları etkiler. Bu yüzden, ciddi fizikçiler çok küçük parçacıklara sonsuz bir güç atfetmişlerdir. Bilimde, çok basit nesnelere ‘her şeye kadirlik’ özellikleri atfetmek, hayli uygun bir şey olarak görülür.”</p>

      <p class="paragraf"></p>

      <p class="paragraf">Basitlik meselesiyle ilgili olarak, bir çıkmaza girdiğimiz açıktı. Bu yüzden de Swinburne’ün savunusunda başka bir zayıf nokta bulmaya çalıştım.</p>

      <p class="paragraf"></p>

      <p class="paragraf">“Bana öyle geliyor ki, sizin Tanrınız, dinî inanç sahiplerinin dua ettiği göksel baba figüründen çok, soyut bir ontolojik ilkeye yakın,” dedim. “Dediğiniz gibi, evrenin varlığını ve niteliğini açıklayan son derece basit bir oluşum var olabilir. Hatta bazı kişisel özelliklere de sahip olabilir. Ama bu oluşumu kiliselerde tapınılan oluşumla bir tutmak biraz uçuk görünüyor. Bugünkü dinlerin animistik kültlerden doğduğunu, sonra da incelik kazandığını görmek kolaydır; tıpkı dünyaya ilişkin büyüyle ilgili kavrayışların da bilimsel anlayışı doğurmuş olması gibi. Ama bu ilkel kültler, aşkın bir şeye takılmış değillerdi.”</p>

      <p class="paragraf"></p>

      <p class="paragraf">“Sanırım bu yanlış,” dedi Swinburne, ansızın ve ciddiyetle. “Bence her zaman bir aşkınlık meselesi söz konusu oldu. Yeni Ahit’te ve Eski Ahit’in bir bölümünde bahsedilen Tanrı her şeye kadir, her yerde bulunan, her zaman iyi bir yaratıcıdır. Yeremya’ya geri dönerseniz, görünen dünyanın aşkın olanın kanıtını taşıdığı fikrini edinirsiniz. Yeremya, Tanrı’nın yarattığı ‘gece ve gündüz anlaşması’ndan bahseder. Bu, gece ve gündüzün düzenli olarak birbirinin yerini almasının, yaratıcının güvenilirliğini gösterdiği anlamına gelir. İşte bu, özü itibarıyla, filozofların tasarımdan ileri gelen argüman dediği şeydir, Tanrı’nın varlığını savunan başlıca argümanlardan biridir. Erken dönem Hristiyan, Yahudi ve İslam geleneklerinde, arka planda bu tür bir aşkın düşünme biçimi vardı. Bu konu hakkında çok konuşmazlardı; çünkü o zamanlar mesele bir Tanrı’nın var olup olmadığı değil, neye benzediği ve ne yaptığıydı.”</p>

      <p class="paragraf"></p>

      <p class="paragraf">Ama, bu geleneklerde büyümemiş birinin eylemlerimiz ve kaderlerimizi umursayan böyle bir Tanrı’ya inanması neden gerekiyordu? Neden on sekizinci yüzyıl deistlerinin soyut ve kayıtsız Tanrısı ya da Spinoza’nın gayrişahsi Tanrısı değil de böyle bir Tanrı?</p>

      <p class="paragraf"></p>

      <p class="paragraf">Swinburne, “Eh, bu kavrayışlar, yaratıcının sonsuz iyiliğini ciddiye almayı başaramıyor da ondan. Şimdi iyi bir Tanrı ne yapardı? Bir evren yaratıp sonra onunla ilgilenmemesi pek muhtemel değildir. Çocuklarını kendi başlarının çaresine bakmaya terk eden ebeveynler, çok iyi ebeveynler değildir. Tanrı’nın, yaratısıyla bağlarını korumasını, işler kötü giderse insanların bu bağları sıkılaştırmasına yardımcı olmasını beklersin. Yaratısıyla etkileşim içinde olmak isteyecektir, ama bu konuda çok açık davranmayacaktır. İyi bir ebeveyn gibi, çok fazla müdahalede bulunmakla çok az müdahalede bulunmak arasında gidip gelecektir. Her zaman kendi müdahalesi olmaksızın, insanların kendi kaderlerini örebilmelerini, neyin doğru neyin yanlış olduğunu vs. bulabilmelerini isteyecektir. Bu yüzden de mesafesini koruyacaktır. Ama öte yandan, etrafta çok fazla günah işlendiğinde, insanların bunlarla uğraşmasına yardım etmek isteyecektir, özellikle de onun yardımını isteyenlere. Onların dualarını duyacak, bazen de bu duaları cevaplayacaktır.”</p>

      <p class="paragraf"></p>

      <p class="paragraf">Bazı filozofların, evrenin şahsi bir Tanrı tarafından değil, soyut bir iyilik ilkesi tarafından var edildiği yolundaki argümanlarını hatırlattım. Nihayetinde Platon’un inandığı şey buydu.</p>

      <p class="paragraf"></p>

      <p class="paragraf">“Felsefi olarak, Platonik iyilik ilkesi son derece şüphelidir,” dedi Swinburne. “Ama benim bu fikirle ilgili olarak hayli Hristiyan bir sorunum var. Böyle soyut bir ilke, kötülük sorununu ele alamaz. Bildiğimiz üzere, dünyada kötülük ve sefalet vardır. Tanrı’nın neden kötülüğün gerçekleşmesine izin verdiğiyle ilgili bir düşüncem var. Bence buna izin veriyor; çünkü bazı iyiliklerin mümkün olabilmesi için mantıksal olarak bu zorunludur; özgür iradeye sahip olmamızdan ileri gelen iyiliklerin. Tanrı her şeye muktedirdir. Mantıksal olarak yapılması mümkün her şeyi yapabilir. Bize özgür irade vermesi, ama bunu her zaman doğru yönde kullanmamızı sağlaması mantıksal olarak mümkün değildir.”</p>

      <p class="paragraf"></p>

      <p class="paragraf">Swinburne, bir yudum çay içmek için durakladı. Yeniden konuşmaya başladığında, ses tonu neredeyse vaaz verirmiş gibi bir havaya büründü: “İyi bir ebeveyn, çocuklarının acı çekmesine izin verir, bazen kendi iyilikleri için, bazen başka çocukların iyilikleri için. Bunu yapan bir ebeveynin, çocuğun acısını paylaşmak gibi bir yükümlülüğü olduğu kanısındayım. Belki biraz yüzeysel olacak ama bir örnek vereyim. Diyelim ki çocuğumun az bulunan özel bir ilaca ihtiyacı var. Bende bu ilaçtan bol bol bulunuyor çocuğum için. Ama diyelim ki komşumun çocuğu da aynı hastalıktan muzdarip, aynı ilaca ihtiyacı var. Elimdeki ilacı komşumla paylaşırsam, benim çocuğumun ancak hayatta kalmaya yetecek kadar ilacı olacak. Ama bunu yaparsam, çocuğumun acısını paylaşmakla yükümlü olduğumu düşünürüm. Tanrı’nın da benzer bir yükümlülüğü vardır. İyi bir sebep yüzünden acı çekmemize neden olursa, bir nokta gelir ki onun da bizimle birlikte acı çekmesi gerekir. Soyut bir iyilik ilkesi bunu yapamaz.”</p>

      <p class="paragraf"></p>

      <p class="paragraf">Bu noktanın ağırlığına rağmen, Swinburne’ün sesinde sanki bu entelektüel kıvırtmadan memnuniyet duyduğunu yansıtan hafiften sevinçli bir titreme sezdim.</p>

      <p class="paragraf"></p>

      <p class="paragraf">“Bir de Hristiyan istiğfar öğretisi vardır,” diye devam etti. “Çocuklarım birbirlerine kötü şeyler yaparlarsa, bütün bunların olmasını önlemeye büyük özen gösterdiğim için bana karşı da hata işliyorlar demektir. Dolayısıyla birbirimize karşı hata işlerken, Tanrı’ya karşı da hata işleriz. Peki Tanrı bu konuda ne yapacaktır? Birine karşı hata işlediğimizde ne yaparız? İstiğfarın dört öğesi vardır: pişmanlık, özür, telafi ve tövbe. İnsanlar genellikle hayatlarını yanlış biçimlerde yaşayarak Tanrı’ya karşı hata işlerler. Peki bunu nasıl telafi edeceğiz? Mükemmel hayatlar sürmeye pek vaktimiz ya da eğilimimiz yok, bu yüzden de gerçekten gerekli düzeltmeleri yapamayız. Öte yandan düzeltmeleri yapmak, eğer siz o konumda değilseniz, başka birinin size yardımcı olabileceği bir şeydir. Hristiyan anlatısına göre, İsa mükemmel bir hayat sürüyordu, hepimizin yaşaması gereken hayatı. Bizler kötü hayatlar yaşamış olsak da, kendi hatalarımızın bağışlanması için İsa’nın hayatını önerebiliriz. Bunu yaparken, Tanrı’ya hatalarımızı ciddiye aldığımızı gösteririz ki bizi bağışlasın. Hristiyan istiğfar öğretisi budur; kısmen Aquinas, kısmen Anselm. Tanrı’nın, yaratısıyla ilgilenmesi, iyiliğin doğasından kaynaklanır. Felsefe ile Hristiyanlık arasında bir tür köprüdür bu.”</p>

      <p class="paragraf"></p>

      <p class="paragraf">Swinburne’ün mantığında, ilahi bir şeyler varmış gibiydi. “Neden hiçbir şey olmayacağına bir şey var?” sorusu, bu filozofu Tanrı’ya yöneltmekle kalmamış, İsa Mesih’in tarihsel kişiliğine de getirmişti.</p>

      <p class="paragraf"></p>

      <p class="paragraf">Swinburne’ün hemen arkasında duvarda asılı olan Haç’ı fark ettim yine. Swinburne Roma Katolik Kilisesi’ne mi mensuptu? Yoksa İngiltere Kilisesi’ne mi?</p>

      <p class="paragraf"></p>

      <p class="paragraf">“Hiçbiri,” dedi. “Ben Doğu Ortodoks’um.”</p>

      <p class="paragraf"></p>

      <p class="paragraf">“Ah,” diye bir ses çıktı ağzımdan, diyecek bir şey bulamadım.</p>

      <p class="paragraf"></p>

      <p class="paragraf">Ama öyle anlaşılıyordu ki Swinburne her anlamda ortodoks değildi. Sohbete devam ederken, Tanrı’nın zamanın dışında olduğunu, kozmosun bütün tarihini ebediyetin değişmez penceresinden gördüğünü söyleyen genel olarak kabul gören önermeyi dile getirdim. Aquinas gibi skolastik düşünürler, böyle bir ebedîliği Tanrı’nın mükemmelliklerinden biri olarak görürlerdi.</p>

      <p class="paragraf"></p>

      <p class="paragraf">“Bu görüşü desteklemiyorum,” dedi Swinburne, “İncil yazarlarının desteklediğini de sanmıyorum. Onlar, Tanrı’nın zamanın içinde olduğunu düşünüyorlardı, ben de öyle düşünüyorum. Tanrı için bir öncesi ve bir sonrası olduğu, ‘Önce şunu, sonra bunu yaptı’ demenin bir anlamı olduğu fikri yeniden moda oluyor.”</p>

      <p class="paragraf"></p>

      <p class="paragraf">Peki ama din felsefecileri böyle temel meselelerde görüş birliğine varmakta neden bu kadar sık sıkıntı çekiyor, diye soruverdim yüksek sesle. Tanrı hipotezinin dünyanın varoluşuna bilimsel olarak tutarlı bir açıklama getirdiğini düşünen Swinburne ile bu fikri tepeden tırnağa saçma sapan bulan Grünbaum gibi filozoflar arasında neden bu kadar büyük bir metafiziksel uçurum vardı?</p>

      <p class="paragraf"></p>

      <p class="paragraf">Swinburne, “Bu kendi içinde ilginç bir soru,” dedi. “Din felsefesiyle de sınırlı değil. Felsefenin hemen her dalında, böyle kökten görüş ayrılıklarıyla karşılaşırsınız. Bunun pratik sonuçları da olabilir. İnsanlar felsefi tartışmalara dayanarak savaşın, idam cezasının, bir sürü ahlaki meselenin ahlaklı olup olmadığıyla ilgili görüşlerini değiştirir. Ama felsefe son derece zorlu bir meseledir; bir insan ömrünün sonlu süresi zarfında, en zor soruların ayıklanması da çok soru sormak demektir. Bizler sadece sonlu değiliz, aynı zamanda kusurlu denecek kadar akılcıyız. Ön yargılarımız felsefi düşünce tarzımıza sızıyor, özellikle de bu düşünme tarzı hayatlarımıza dokunduğunda. Bazı argümanlara daha dikkatli, daha duyarlı bir biçimde yaklaşmamıza, bazılarını da görmezden gelmemize neden oluyorlar. Birçok filozof, katı bir dindarlığın yaşandığı evlerde yetişmiştir. Ergenlik çağlarında, dinlerinin apaçık doğru olan şeylerle çatıştığını görüp, buna isyan etmişlerdir. Sonra da biri çıkıp onlara daha çekici bir din gösterdiğinde, buna sarılmazlar.”</p>

      <p class="paragraf"></p>

      <p class="paragraf">Swinburne’e göre, Tanrı sadece tapınılacak ya da itaat edilecek doğaüstü bir varlık değil, aynı zamanda bir açıklama zincirinin de başlangıcıydı. Varoluş gizemini çözme arayışında, Tanrı’dan ileriye gidilemezdi. Swinburne, Yeterli Sebep İlkesi’ne inanmıyordu. Her şeyin bir açıklaması olduğu kanısında değildi. Onun gördüğü kadarıyla, metafiziksel görev, dünyayı açıklarken durulması gereken doğru noktayı, gerçekliğin açıklanmadan bırakılan kısmını en aza indirecek noktayı bulmaktı. Bu durma noktasının da önümüzdeki bütün kanıtları kapsayacak en basit hipotez olması gerekiyordu.</p>

      <p class="paragraf"></p>

      <p class="paragraf">Yine de dayanamayıp, Tanrı’nın neden var olduğu sorusunu yönelttim. Swinburne, işlerin “en doğal” halinin mutlak bir hiçlik olduğunu kabul ediyordu: Evren yok, Tanrı da yok. Bir evrenden oluşan ama hiçbir Tanrı’nın bulunmadığı bir gerçekliğin (ateistlerin inandığı tarzda bir gerçekliğin) en azından düşünülebilir olduğu kanısındaydı da. Swinburne, bu noktada teolojik müttefiklerinin birçoğuna ters düşüyordu. Anselm’den Descartes’a, Leibniz’den bugünkü felsefi teistlere (Notre Dame’lı Alvin Plantinga gibi) bu müttefikler, Tanrı’nın varlığını bir zorunluluk meselesi olarak görmüşlerdir. Rastlantısal evrenimizin tersine, Tanrı’nın var olamamasının mümkün olamayacağına inanmışlardır; Tanrı kendi içinde kendi yeterli sebebini taşır. Hatta Tanrı’nın varlığının mantık yürüterek kanıtlanabileceğinde ısrar etmişlerdir. Swinburne bu noktaya karşı çıkıyordu. Diğer felsefi teistler zorunluluktan bahsederken, o basitlikten bahsediyordu; basitlik de, onun gördüğü kadarıyla, inkar efdilemeyecek kadar kesin olan için değil, sadece muhtemel olan için bir hipotez ortaya koyuyordu. Mantıksızlıkla kınanmaksızın, Tanrı’nın varlığının geçersiz olduğunun ilan edilebileceğini düşünüyordu.</p>

      <p class="paragraf"></p>

      <p class="paragraf">Peki ama Swinburne, Tanrı’nın varlığının “çıplak bir hakikat” olduğunu söyleyecek kadar ileri gider miydi?</p>

      <p class="paragraf"></p>

      <p class="paragraf">“Evet giderdim,” diye cevapladı Swinburne. “Bunu söylerdim. Mesele sadece Tanrı’nın varlığının bir açıklaması olmaması değil. Bir açıklama olamaz. Tanrı’nın özelliklerinden biri, her şeye kadir olmasıdır. Ona bir şey olursa, o izin verdiği için olur. Dolayısıyla, bir şey Tanrı’yı ortaya çıkardıysa, sadece ve sadece Tanrı onun Tanrı’yı ortaya çıkarmasına izin verdiği için olmuştur bu.”</p>

      <p class="paragraf"></p>

      <p class="paragraf">İşte şimdi daha önce hiç duymadığım bir akıl yürütmeyle karşı karşıyaydım. “Yani şahsen şaşkınlık içinde değilsiniz,” dedim, “Tanrı neden var diye ya da bilmiyorum, belki de şaşkınsınızdır.”</p>

      <p class="paragraf"></p>

      <p class="paragraf">Swinburne kıkırdadı, bir kerecik olsun yüksek sesle, sonra da, “Bana kalırsa, Anselm ontolojik kanıtlarıyla ortaya çıkıncaya dek, kimse Tanrı’nın mantıken zorunlu bir varlık olduğunu düşünmemişti. Bu da Hristiyanlığın iki bin yıllık ömrünün ortalarında oldu. Anselm’in ontolojik argümanı, teoloji açısından kötü ve gereksiz bir dönemeçti. Aquinas, bile aslında o argümana inanmadı. İşte bu yüzden, Tanrı’nın varlığının saf bir mantık meselesi olmadığını düşünmekte yalnız değilim. Ben, varlığı için başka hiçbir şeye dayanmaması anlamında Tanrı’nın zorunlu bir varlık olduğunu düşünüyorum. Bu anlamda Tanrı ontolojik olarak nihaidir, diğer her şeyin nihai açıklamasıdır.”</p>

      <p class="paragraf"></p>

      <p class="paragraf">Swinburne’den, sırf argümanın hatırı için, başka bir olasılığı değerlendirmesini istedim: Evrenin, onu sürdürecek bir Tanrı olmaksızın, çıplak bir hakikat olarak var olduğu olasılığını. Evren, varlığı için başka hiçbir şeye dayanmıyor olsa, onun kastettiği anlamda zorunlu olacak mıydı?</p>

      <p class="paragraf"></p>

      <p class="paragraf">“Bu doğru işte!” diye cevapladı.</p>

      <p class="paragraf"></p>

      <p class="paragraf">Yani Tanrı hipotezi, karmaşık bir evrenin hiç nedensiz var olduğunu söyleyen alternatif hipotezden daha olası olduğu gerekçesiyle kabul edilse bile, varoluş gizemini tam anlamıyla çözmüyordu.</p>

      <p class="paragraf"></p>

      <p class="paragraf">Swinburne, “Kabul etmem gerekir ki, bir tarafım bir Tanrı’nın olmamasının mümkün olamayacağını bilmek istiyor, bu konuda bir güvence istiyor. Ama her şeyi açıklamanın mantıksal olarak mümkün olmadığını anlıyorum. A’yı B’yle, B’yi C’yle, C’yi D’yle açıklayabilirsiniz; ama sonunda bütün yaptığınız, gerçekliğin olabildiğince fazla kısmını açıklayan en basit hipotezi bulmak olur. İşte bu nokta, açıklamanın durması gereken noktadır. İşte bu entelektüel durma noktasının Tanrı olduğunu ileri sürüyorum. Tanrı’nın neden var olduğuna gelince, bu soruyu cevaplayamam. Bu soruyu cevaplayamam.”</p>

      <p class="paragraf"></p>

      <p class="paragraf">Swinburne’ün Tanrısı, ona sorabilseydik eğer, bu soruyu cevaplayabilir miydi? Yanan çalılardan gelen ses, Musa’ya, “Ben kimsem oyum,” demişti. Ama o ses hiç “Ne zamandan beri kendimim?” diye sormuş muydu? Tanrı’nın varlığı için bir açıklama olsaydı, her şeye muktedir olan Tanrı o açıklamayı bilirdi. Ama gerçekten de hiçbir açıklama yoksa, gerçekten de Üstün Çıplak Hakikat’se bunu da bilirdi. Rastlantısal bir varlık olarak kendi varlığının, Swinburne’ün deyişiyle, “son derece olasılık dışı”[<span class="dipnot"><a class="footnote-link" href="#footnote-225-88" id="footnote-225-88-backlink">88</a></span>] olduğunu bilirdi. İlahi akıl, Hiçlik’in mükemmel yalınlığı üzerinde kazandığı açıklanamaz zafer karşısında şaşkınlığa uğrar mıydı?</p>

      <p class="paragraf"></p>

      <p class="paragraf">Dindarlıktan uzak düşmesi olası bu sorgulamaya girmedim. Swinburne’ün misafirperverliğinden yeterince istifade etmiştim, çay ve bisküvilerini, herhalde entelektüel sabrını da yeterince tüketmiştim. Çalışma odasının pencereleri erken inen günbatımıyla kararmaya yüz tutmuştu. Gitme vakti gelmişti. Ona içtenlikle teşekkür ettim; o da bana o akşam Oxford’da hangi restoranlara gidebileceğime dair tavsiyelerde bulundu.</p>

      <p class="paragraf"></p>

      <p class="paragraf">Swinburne’ün dairesinden ayrıldığımda kuş sesleri çoktan kesilmişti. Anayola tekrar çıktığımda yakınlardaki Doğu Ortodoks Kilisesi gözüme çarptı yine. Sanki Bizans tuhaf bir biçimde Kuzey Oxford’a girmiş gibiydi. Swinburne, Ortodoks kilisesine mensup olduğunu söylemişti. Burada mı ibadet ediyordu acaba? Oxfordlu bu bilim ve din filozofu o uzun, hafif sert yüz hatlarıyla, rahipsi tavırlarıyla, Doğu kiliselerine özgü bir mozaikte, başka Bizans azizlerinin yanında yer alabilirdi pekala:</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Ey bilgeler, Tanrı’nın kutsal ateşinde dikilen</p>

      <p class="paragraf"></p>

      <p class="paragraf">Tıpkı bir duvarın altın mozaiğindeki gibi</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">O uzaklardan işittiğim, “büyük bir katedral gongu” muydu?</p>

      <p class="paragraf"></p>

      <p class="paragraf">Hayır, Oxford çanları beni High Street’e çağırıyordu. Buraya geldiğimde, Swinburne’ün tavsiye ettiği restoranlardan birine, Quod Brasserie’ye girdim. Yarı yarıya dolu, bir hayli de canlıydı, Paris’te kozmopolit Café de Flore’a ters düşen taşralı bir havası vardı; akademik bir tarzda. Tek başıma bir masaya oturup tütsülenmiş mezgit ve domates salatası, yanına biraz şampanya ve bir şişe Avustralya Şirazı istedim; sonra da, yiyip içerken kaygısızca o günün Guardian’ını okumaya daldım. Oradan ayrılırken, vakit gece yarısı olmuştu; yoğun bir huzur duygusuyla çevrelenmiştim, varoluş gizemini kafaya takmayı da bir süreliğine kesmiştim.</p>

      <p class="arabaslik-orta" id="toc_marker-8-1">Fasıla - Üstün Çıplak Hakikat</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Richard Swinburne, bir gizemi çözmüş gibi görünüyordu, ama ortaya bir başka gizem atmak pahasına. Dünyanın varoluşunu, onu yaratan bir Tanrı koyutlayarak açıklamayı amaçlıyordu. Ama Tanrı’nın kendisi için hiçbir açıklama bulamayacağını da teslim ediyordu; Tanrı’nın varlığı Hiçlik’in keskin basitliği karşısında “son derece olasılık dışı” olduğu için, Swinburne’ü çarpıyordu. Teizmin yapabileceği en iyi şey bu muydu? Kozmik açıklamasını açıklanamaz bir varlıkla, bir Üstün Çıplak Hakikat’le mi taçlandırmaktı?</p>

      <p class="paragraf"></p>

      <p class="paragraf">Geleneksel teist filozoflar böyle düşünmüyorlardı. Tanrı’nın, dünyanın tersine kendi doğası gereği var olduğu kanısındaydılar. Tanrı, kendi içinde kendi varlığının ilkesini taşıyordu. Bunun için birçok teknik terim bulunur. Tanrı, causa sui’dir, “kendi kendisinin nedeni”dir. Aseity, kendi kendine var olma özelliğine sahiptir. Ens realissimum’dur, en gerçek varlıktır, ens necessarium’dur, zorunlu varlıktır.</p>

      <p class="paragraf"></p>

      <p class="paragraf">Ama bütün bu laf kalabalığının bir gerekçesi var mıdır?</p>

      <p class="paragraf"></p>

      <p class="paragraf">Örneğin, causa sui terimini ele alalım. Bu terim, Tanrı’nın bir şekilde, kendi kendisinin var olmasına sebep olduğunu söylüyormuş gibi görünür. Ama Orta Çağ teologları bile bu kadar ileri gitmeyi reddediyorlardı. Hiçbir varlığın, kendi kendisini varlığa mahkum edemeyeceğini düşünüyorlardı. Söz konusu varlığın ne kadar güçlü olursa olsun nedensel güçlerini kullanmadan önce var olması gerekirdi.</p>

      <p class="paragraf"></p>

      <p class="paragraf">Tanrı’nın causa sui olduğunu söylemek, nedensiz olduğunu söylemek anlamına gelir. Tanrı’nın varlığının bir nedene ihtiyacı yoktur; çünkü zorunludur. Biraz daha farklı bir biçimde söylersek, Tanrı’nın varoluşunun hiçbir açıklamaya ihtiyacı yoktur; çünkü kendi kendisini açıklar.</p>

      <p class="paragraf"></p>

      <p class="paragraf">Peki böyle kendi kendisini açıklayan bir varlığın varlığı nasıl gösterilebilir? Geleneksel yollardan biri, Tanrı’nın varlığını savunan kozmolojik argümandır. Bu argüman, Aristoteles’e kadar uzanır; ama en sofistike versiyonunun kaynağında Leibniz vardır ve şu şekilde ilerler:</p>

      <p class="paragraf"></p>

      <p class="paragraf">Evren rastlantısaldır. Var olmayabilirdi. Var olduğu dikkate alınırsa, varoluşunun bir açıklaması olması gerekir. Bir başka varlık, evrenin var olmasına yol açmış olmalıdır. Bu varlığın da rastlantısal olduğunu düşünün. Bu durumda, bu varlığın da varoluşunun bir açıklamaya ihtiyacı olacaktır. Bu şekilde devam eder. Şimdi, ya açıklama zinciri nihayetinde son bulur ya da bulmaz. Son bulursa, zincirdeki son varlığın kendi kendisini açıklaması gerekir. Zincir ad infinitum devam ediyorsa, bütün varlık zincirinin bir açıklamaya ihtiyacı var demektir. Ona zincirin dışındaki bir varlık neden olmuş olsa gerektir. Bu durumda, o varlığın varoluşunun, kendi kendisini açıklaması gerekir. Her iki durumda da, rastlantısal bir dünyanın varoluşunun, nihayetinde varoluşu kendi kendisini açıklayan bir şeyle açıklanması gerekir.</p>

      <p class="paragraf"></p>

      <p class="paragraf">Mantıksal çıkarımla kendi kendisini açıklayan bir varlığın varoluşuna ulaşıldığında, bu varlığın geleneksel olarak Tanrı’ya atfedilen özelliklere sahip olduğunu göstermek için azıcık mantıksal kurcalama yeterlidir. (Bunun ayrıntılarını sunan Isaac Newton’ın dostu İngiliz teolog Samuel Clarke olmuştur.) Kendi kendisini açıklayan bir varlığın, zorunluluk gereği var olduğunu gözleyerek başlayın. Zorunlu olarak varsa, her zaman ve her yerde var olması gerekir, yani ebedî ve sonsuz olması gerekir. Ayrıca güçlü olmalıdır; zira rastlantısal dünyanın varlık bulmasına yol açmıştır. Dahası zeki olmalıdır; çünkü dünyada zeka dünya vardır; dolayısıyla nedenin de de var olması gerekir. Sonsuz da olduğundan, sonsuz güçlü ve sonsuz zeki olması gerekir. Son olarak, ahlaken mükemmel olması gerekir. Zira sonsuz derecede zeki olduğundan, neyin iyi olduğuna dair hakikati anlamamazlık edemez; sonsuz derecede güçlü olduğundan, o hakikate uygun olarak hareket etmesi, kendisinden kaynaklanan bir zayıflıktan dolayı engellenemez.</p>

      <p class="paragraf"></p>

      <p class="paragraf">Yukarıda sunulan, kozmolojik argümanda çıkarsanan zorunlu varlığın Tanrı gibi olması gerektiğini söyleyen argüman, besbelli ki hatalarla doludur. Peki ya kozmolojik argüman? Kozmolojik argüman ne kadar geçerlidir? Aslına bakılırsa, Leibniz rastlantısallıktan zorunluluk çıkarsama girişiminde bulunmuştu: Rastlantısal bir dünya varsa, her şeyin bir açıklaması varsa, bu durumda bu dünyanın varoluşunu açıklayan zorunlu bir varlığın bulunması gerekir. Leibniz’in ilk öncülü sağlam görünüyor. Öyle görünüyor ki, bir dünya vardır ve bu dünya da rastlantısal görünmektedir. İkinci öncül, Leibniz’in meşhur Yeterli Sebep İlkesi daha şaibelidir. Swinburne bile mutlaka her şeyin bir açıklaması olduğunu kabul etmemişti. Bu öncül olmazsa kozmolojik argüman çöker.</p>

      <p class="paragraf"></p>

      <p class="paragraf">Ama geçerli olsun ya da olmasın, kozmolojik argümanda tuhaf bir şeyler vardır. Bu öncülün bizi ampirik bir öncülden (fiilî evrene dair deneyimimizden doğan bir öncülden) alıp zorunlu bir varlığa götüreceği varsayılır. Ama böyle zorunlu bir varlık varsa, onun varlığını çıkarsamak için bu ampirik öncüle neden ihtiyacımız vardır? Neden onun varoluşunu doğrudan, saf akıl yoluyla çıkarsayamıyoruz?</p>

      <p class="paragraf"></p>

      <p class="paragraf">Tam da bunu yapmaya çalışan, adı kötüye çıkmış bir akıl yürütme biçimi vardır. Buna ontolojik argüman denir. Tanrı’nın varlığını savunan kozmolojik argümanın tersine, ontolojik argümanın, bir dünyanın var olduğu ya da her şeyin bir açıklaması olduğu şeklinde bir öncüle ihtiyacı yoktur. Ontolojik argüman, Tanrı’nın varlığını sadece mantıkla tesis etmeye çalışır. Tanrı’nın, mantıksal bir zorunluluk gereği var olması gerektiğini söyler; çünkü Tanrı bütün mükemmelliklere sahiptir ve var olmak var olmamaktan daha mükemmeldir.</p>

      <p class="paragraf"></p>

      <p class="paragraf">Ontolojik argüman, on birinci yüzyılda, daha sonra Canterbury Piskoposu olan İtalyan keşiş Saint Anselm tarafından icat edildi. Öyle görünüyor ki, argümanın özü, sabah duası sırasında bu keşişe gelivermişti. Anselm, Tanrı’nın tanım gereği düşünülebilecek en büyük ve en mükemmel şey olduğunu düşünmüştü. Şimdi, diyelim ki Tanrı bir düşünce nesnesidir, sadece tahayyülümüzde var olan bir şeydir. Bu durumda, tıpkı Tanrı gibi olan başka bir varlık düşünmek de mümkün olabilir; tek istisnayla, o varlık gerçeklikte de var olacaktır. Gerçeklikte var olmak, tahayyülde var olmaktan daha büyük bir şey olduğundan, bu varlık, Tanrı’dan daha büyük olacaktır, ki bu da saçmadır. Dolayısıyla, Tanrı’nın var olmaması mantıksal bir imkansızlıktır. Anselm, argümanını ifade ettiği duayı, “Bu yüzden gerçekten de[<span class="dipnot"><a class="footnote-link" href="#footnote-225-89" id="footnote-225-89-backlink">89</a></span>] varsın Tanrım, Rabbim; çünkü olmadığın düşünülemez,” diye tamamlamıştı.</p>

      <p class="paragraf"></p>

      <p class="paragraf">Ontolojik argümanın geçerli olması mümkün müdür? Tanrı’ya inananlar bile, bu argümanın gerçek olamayacak kadar iyi olduğunu düşünebilir. Aquinas bu argümanı kabul etmemişti. Descartes etmişti, ama biraz daha değişik bir biçimde sunmuştu. Leibniz fazladan bir öncülün daha gerektiği, daha açık bir deyişle, Tanrı’nın olası bir varlık olduğu öncülünün gerektiği kanısındaydı; Leibniz, Tanrı’nın çeşitli mükemmelliklerinin birbirleriyle uyumlu olduğunu göstererek, bu öncülü kolayca sunuvermişti. Schopenhauer, “ilgi çekici bir şaka”[<span class="dipnot"><a class="footnote-link" href="#footnote-225-90" id="footnote-225-90-backlink">90</a></span>] diye niteleyerek, ontolojik argümanı bir kenara itmişti. Bertrand Russell ise, tersine, otobiyografisinde, genç bir adamın bu görünürdeki hakikatten nasıl etkilendiğini kaleme almıştı:</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">O anı hatırlıyorum,[<span class="dipnot"><a class="footnote-link" href="#footnote-225-91" id="footnote-225-91-backlink">91</a></span>] 1894’te bir gün, Trinity Lane’de yürürken; bir anda ontolojik argümanın geçerli olduğunu gördüm (ya da gördüğümü sandım). Bir kutu tütün almaya çıkmıştım, geri dönerken kutuyu birden havaya fırlattım, yakalarken “Büyük Scott, ontolojik argüman sapasağlam,” diyordum.</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Russell, felsefi kariyerinin sonraki yıllarında, ontolojik argümanın o kadar da sağlam olmadığı sonucuna varmıştı. Yine de “Yanlış olması gerektiğine kani olmak, yanılgının tam olarak nerede yattığını bulmaktan daha kolay”,[<span class="dipnot"><a class="footnote-link" href="#footnote-225-92" id="footnote-225-92-backlink">92</a></span>] gözleminde bulunuyordu.</p>

      <p class="paragraf"></p>

      <p class="paragraf">Russell’ın gözlemi, ontolojik argümana dair eleştirileri genellikle katıksız alayla son bulan zamanımızın anti-teistleri tarafından desteklenir. Örneğin Richard Dawkins, Tanrı Yanılgısı’nda, ontolojik argümanı “çocuksu”,[<span class="dipnot"><a class="footnote-link" href="#footnote-225-93" id="footnote-225-93-backlink">93</a></span>] bir parça “logomaşist numara” diye niteleyerek bir kenara itmiştir; ama bu argümanın mantığındaki kusuru tanımlama sıkıntısına girmemiştir. “Kozmos hakkındaki büyük bir hakikatin salt bir kelime oyunundan çıkması gerektiği” fikri, Dawkins’e sadece saçma gelmişti; onu ilgilendirdiği kadarıyla, mesele burada son buluyordu.</p>

      <p class="paragraf"></p>

      <p class="paragraf">Ontolojik argümanda yanlış olan tam olarak nedir? Anselm’in akıl yürütmesi, özlü bir biçimde dile getirilirse, şu şekilde ilerliyordu:</p>

      <p class="paragraf"></p>

      <p class="paragraf">1. Tanrı hayal edilebilecek en büyük varlıktır.</p>

      <p class="paragraf"></p>

      <p class="paragraf">2. Var olan bir varlık, sadece tahayyülde var olan bir varlıktan daha büyüktür.</p>

      <p class="paragraf"></p>

      <p class="paragraf">Dolayısıyla:</p>

      <p class="paragraf"></p>

      <p class="paragraf">3. Tanrı vardır.</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Birinci öncüle pek itiraz edilemez; çünkü bu öncül, Tanrı’nın tanımını ortaya koyar. Ama ikinci öncül biraz komik görünür. Gerçeklikte var olmak, sadece tahayyülde var olmaktan ne kadar büyüktür? Gerçekliğim sayesinde hayalî Dondurma İmparatoru’ndan daha büyük olabilir miyim?</p>

      <p class="paragraf"></p>

      <p class="paragraf">“Sadece tahayyülde var olmak” tabiri üzerine biraz düşünelim. Hayli tanıdık bir tabir olsa da, kelimesi kelimesine alındığında belirgin derecede tuhaf açılımları vardır. Söz konusu varlığın gerçek olduğu, ne var ki bir şekilde küçük bir alanla, kafalarımızla sınırlı tutulduğu anlamına gelir. Açıktır ki, böyle beyinsel olarak sınırlanmış bir varlık, kendisini genel olarak kozmosta ortaya koymakta serbest olan bir varlık kadar büyük değildir. Ama bu doğru olamaz. Başımızın içindeki şey, şeyin kendisi değil, fikridir. Ve hiçbir şeyin fikri o şeye benzemez. (Örneğin tek boynuzlu bir ata binebilirsiniz; ama tek boynuzlu bir at fikrine binemezsiniz.) Bir varlığın “sadece tahayyülde var olduğunu söylemek” gerçekten bir façon de parler’dir (dil sürçmesidir). Söz konusu varlığın sınırlı bir biçimde var olmasını gerektirmez. Daha ziyade zihinlerimizde bir fikir/kavram/imge olduğu, ama hiçbir varlığın bu fikir/kavram/imgeye tekabül etmediği anlamına gelir. Nasıl ki bir meyve resmi daha az besleyici bir tür meyve değilse, Tanrı fikri de o kadar mükemmel olmayan bir tür Tanrı değildir.</p>

      <p class="paragraf"></p>

      <p class="paragraf">Diyelim ki “hayalî varlığı” unuttuk, var olmanın var olmamaktan daha mükemmel olduğunda karar kıldık. Bu durumda, bütün mükemmelliklere sahip olan Tanrı’nın var olması gerekir, öyle değil mi? E peki Anselm’in argümanında yanlış olan nedir?</p>

      <p class="paragraf"></p>

      <p class="paragraf">Ontolojik argümana getirilen en ünlü itiraz Kant’a aittir. Kant, varoluşun gerçek bir yüklem olmadığını ileri sürmüştü. Başka bir deyişle var olmak, kırmızı olmak ya da zeki olmak gibi şeylerin sıradan bir özelliği değildir. Bu itiraz, ontolojik argümanı bir tarafa itenler, örneğin Dawkins tarafından rutin olarak dile getirilir. Varoluş bir tür özellik değilse, pekala bir mükemmellik de olmayabilir.</p>

      <p class="paragraf"></p>

      <p class="paragraf">Kant’ın vecizesi, varoluşun bir yüklem olmadığı, geçerli midir acaba? Varoluş, hiç kuşkusuz, bir anlamda tuhaf bir özellikmiş gibi görünür: Evrenseldir. Kırmızılık ya da zeka gibi özelliklerin tersine, hemen her şeyde vardır. Var olmayan bir şey söyleyin bakalım. Noel Baba mı? “Noel Baba yoktur,” demek bir oluşuma yokluk atfetmek anlamına gelmez; sadece Kuzey Kutbu’nda geyikleriyle birlikte yaşayan, Noel Arifesi’nde dünyanın dört bir yanında çocuklara oyuncak dağıtan neşeli şişman adam tanımına hiçbir şeyin uymadığını söylemek anlamına gelir. “Var olmayan bir şey vardır,” cümlesi bile kendi kendisiyle çelişir; çünkü bu cümlenin “vardır” kısmı, “var olmayan” kısmının reddettiği şeyin varlığını ortaya koyar.</p>

      <p class="paragraf"></p>

      <p class="paragraf">Varoluşa evrensel olarak sahip olunması olgusunun, onu bir özellik olma onurundan neden yoksun kıldığı açık değildir. Ama Kant “Varoluş gerçek bir yüklem değildir,” derken, besbelli ki aklında başka bir şey vardı. Öyle görünüyor ki, vurgulamak istediği nokta, varoluşun bir kavramın içeriğine hiçbir şey eklemediğiydi. “Gerçek yüz dolar, yüz olası dolardan bir metelik fazlasını içermez,”[<span class="dipnot"><a class="footnote-link" href="#footnote-225-94" id="footnote-225-94-backlink">94</a></span>] diye yazmıştı. “Ama mali durumum yüz gerçek dolarla, sırf yüz dolar kavramından etkilendiğinden çok daha farklı etkilenir,” diye de eklemişti.</p>

      <p class="paragraf"></p>

      <p class="paragraf">Bu noktada, Kant’ın haklı olduğuna hiç kuşku yoktu. Diyelim ki ABD Senatosu’nun halihazırdaki mensubu gibi bir kavramı aldım. Bu kavramın kesinlikle geçerli olduğu yüz birey vardır. Şimdi diyelim ki bu kavrama varoluşu ekledim: ABD Senatosu’nun halihazırda var olan mensupları. Şimdi sıkı durun, bu yeni kavram da tıpkı bir önceki gibi aynı yüz birey için geçerli olur!</p>

      <p class="paragraf"></p>

      <p class="paragraf">Yani bir kavrama varoluş eklemek ona fazladan bir ağırlık yüklemez. Tanımlanan olası nesnenin varoluşsal şansını da artırmaz. Aksi takdirde, sırf doğru biçimde tanımlayarak, her tür harika şeye varlık kazandırabilirdik. Saint Anselm’i eleştiren ilk isim, Marmoutierli Gaunilo denilen, on birinci yüzyılda yaşamış bir keşiş bu noktaya dikkat çekmişti. Anselm’in mantığına göre, Gaunilo, okyanusta bir yerlerde, idealimizde yatan hoş bir “kayıp ada”nın[<span class="dipnot"><a class="footnote-link" href="#footnote-225-95" id="footnote-225-95-backlink">95</a></span>] bulunduğunu kanıtlayabileceğimizi gözlemişti. Çünkü fiilen var olmak, mutlaka bu adanın mükemmel özelliklerinden biriydi.</p>

      <p class="paragraf"></p>

      <p class="paragraf">O halde, mantıksal bir bakış açısıyla yaklaştığımızda, Tanrı’nın varlığını yadsıdığımızda ne olur? Diyelim ki Tanrı’yı Saint Anselm’in yaptığı gibi teolojik olarak aynı Ortodoks biçimde tanımlıyoruz, sonsuz mükemmellikte bir varlık olarak. Anselm’in tarafını avantajlı kılmak için, bu tanıma varoluşu da açıkça ekleyelim:</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">X ancak sonsuz derecede mükemmelse ve varsa Tanrı’dır.</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">O halde “Tanrı yoktur,” demek:</p>

      <p class="paragraf"></p>

      <p class="paragraf">X’in sonsuz derecede mükemmel ve var olduğu bir X yoktur,</p>

      <p class="paragraf">demektir.</p>

      <p class="paragraf"></p>

      <p class="paragraf">Ama bu da şunu demekle eşdeğerdir:</p>

      <p class="paragraf"></p>

      <p class="paragraf">Her x için, ya x sonsuz derecede mükemmel değildir ya da x yoktur.</p>

      <p class="paragraf"></p>

      <p class="paragraf">Bu önermede içkin olarak kendi kendisiyle çelişen hiçbir şey yoktur. Aslına bakılırsa, bütün oluşumların sonsuz mükemmellikten yoksun olduğu bir dünya için bu önerme geçerli olacaktır; bu dünya tam da ateistlerin yaşadığımızı iddia ettikleri türden bir dünyadır.</p>

      <p class="paragraf"></p>

      <p class="paragraf">Yine de Anselm’in Tanrı’nın varlığını inkar etmenin kendi kendisiyle çelişen bir önerme olduğunu düşünmesi için bir gerekçe vardır. Çünkü “Tanrı,”yı bir betimlemenin (sonsuz derecede mükemmel varlık) kısaltması olarak kullanmakla kalmayız, bir isim olarak da kullanırız. Eğer Tanrı sonsuz derecede mükemmelse ve bu yüzden varsa, nasıl olur da var olmayabilir?</p>

      <p class="paragraf"></p>

      <p class="paragraf">Bu düşünme biçiminde yanlışlığın nerede olduğunu görmek için, biçimsel olarak benzer bir betimlemeyi değerlendirelim: Yaşayan en yaşlı insan. Diyelim ki yaşayan en yaşlı insana (kim olursa olsun) “Methuselah” demeye karar verdik. Şimdi, “Methuselah yaşıyor mu?” sorusunu soralım. Eh, tabii ki yaşıyor. Tanım gereği Methuselah yaşayan en yaşlı insan. Nasıl olur da yaşamıyor olabilir? Ama Methuselah’ın yaşamıyor olması söz konusu değilse, ölmüş olması da olası değildir. Ölümsüz olsa gerektir! İşte bir tanıma isim yapıştırmanın mantıksal olarak bu gibi tehlikeleri vardır.</p>

      <p class="paragraf"></p>

      <p class="paragraf">Bu yüzden de ontolojik argüman, klasik Anselmci versiyonu itibarıyla başarısızdır. Varoluş, Tanrı tanımına işlemiş olsa bile, bunun mantıksal sonucu, bu tanıma uyan bir varlık olduğu değildir. Mesele burada son bulmuş mu oluyor?</p>

      <p class="paragraf"></p>

      <p class="paragraf">Gördüğümüz üzere, hayır. Son yıllarda, ontolojik argüman açıkça çok daha güçlü bir biçimde dirildi. Bu yeni versiyon, Saint Anselm’in hayalini bile kurmadığı bir mantığa dayanıyor: Modal mantığa. Modal mantık, sıradan mantığın kaynaklarını geride bırakır. Sıradan mantık, meselenin ne olduğu ve olmadığıyla ilgilenirken, modal mantık meselenin ne olması gerektiğiyle, ne olabileceğiyle, ne olmasının mümkün olmadığıyla, yani çok daha güçlü bir kavramlar dizisiyle ilgilenir.</p>

      <p class="paragraf"></p>

      <p class="paragraf">Modal mantık, Kurt Gödel ve Saul Kripke de dahil olmak üzere yirminci yüzyıl mantıkçılarının en güçlülerinden bazıları tarafından geliştirilmiştir. Modal mantıkta ontolojik argümanı güçlendirilmiş bir biçimde diriltmenin bir yolunu gören kişi, adı kötüye çıkmış “eksiklik teoremlerinin” yazarı olan Gödel’di. Öyle görünüyor ki, bu fikir, aklına 1940’ların başında gelmiştir; ama Gödel 1978’de (kendi kendisini aç bırakarak) ölmesinden birkaç yıl öncesine kadar bu fikre eğilmemiştir. Gödel kendi geliştirdiği ontolojik argüman versiyonuna ikna olmuş muydu, olmamış mıydı, orası belirsizdir. Ama hiç kuşku yok ki Tanrı’nın varlığına açıktı, teistik dünya görüşünü “bilinen bütün olgularla” “tümüyle rasyonel bir biçimde”[<span class="dipnot"><a class="footnote-link" href="#footnote-225-96" id="footnote-225-96-backlink">96</a></span>] uzlaştırmanın mümkün olabileceğini söylüyordu.</p>

      <p class="paragraf"></p>

      <p class="paragraf">Gödel, modal mantığın teolojik kullanım alanlarını fark eden tek kişi değildir. Ondan bağımsız olarak birkaç filozof da Anselm’in akıl yürütme biçiminin benzer şekilde modalize edilmiş versiyonlarını geliştirmişti. Bu filozoflar arasında en öne çıkan isim Notre Dame Üniversitesi’nde profesör olan Alvin Plantinga’ydı. Plantinga’nın Tanrı’nın varlığını salt mantıkla garanti altına alma yönündeki çabaları, Time dergisinin dikkatini çekmişti; dergi onun “inatçı entelektüalizmini”[<span class="dipnot"><a class="footnote-link" href="#footnote-225-97" id="footnote-225-97-backlink">97</a></span>] övmüş, onu “önde gelen Tanrı filozofu” diye nitelemişti.</p>

      <p class="paragraf"></p>

      <p class="paragraf">Tanrı’nın varlığını savunan modal ontolojik argüman, göz yıldıracak kadar teknik görünebilir. Gödel bu argümanı bir dizi biçimsel aksiyom ve teoremle ifade etmişti; Plantinga da The Nature of Necessity adlı kitabının büyük bir bölümünü ayrıntıları ortaya koymaya ayırmıştı. Yine de meselenin özü hayli basit bir biçimde ortaya konabilir.</p>

      <p class="paragraf"></p>

      <p class="paragraf">Argüman şöyle başlar: Gerçekten büyük bir varlık, büyüklüğü rastlantının suratında patlayan varlıktır. Böyle bir varlık büyük olmakla kalmaz; olaylar olduklarından farklı biçimde gelişmiş olsalar da büyük olacak bir varlıktır. Örneğin bu kriterlere göre değerlendirildiğinde, Napolyon gerçekten büyük değildir; çünkü büyüyüp Avrupa’yı fethedeceğine Korsika’da çocukken gripten ölüp gidebilirdi. Aslına bakılırsa, ebeveynleri cinsel birleşmelerini farklı bir tarihte gerçekleştirmiş olsalardı, Napolyon hiç var olmayabilirdi.</p>

      <p class="paragraf"></p>

      <p class="paragraf">Şimdi, azami derecede büyük bir varlık, büyüklüğü mümkün olan bütün dünyalarda aşılamayan varlıktır. Böyle bir varlık eğer var olsaydı, her şeye kadir olur, her yerde bulunur, son derece de iyi olurdu. Azami düzeydeki bu niteliklerin herhangi bir biçimde azalacağı olası bir durum da söz konusu olmazdı. Buradan, mantıken böyle bir varlığın, bazı olası dünyalarda var olan, bazılarında var olmayan (Napolyon gibi) salt rastlantısal bir varlık olamayacağı sonucu çıkar. Böyle azami düzeyde büyük bir varlık mevcutsa eğer, zorunlu olarak, mümkün olan bütün dünyalarda var olacaktır.</p>

      <p class="paragraf"></p>

      <p class="paragraf">Lafı uzatmamak adına, böyle azami derecede büyük bir varlığa “Tanrı” diyelim. Buraya kadar sorun yok. Bu noktada bir bükülme ortaya çıkıyor. Tanrı var mıdır? Richard Dawkins gibi bir ateist, “Neredeyse kesinlikle hayır” diye cevaplayacaktır bu soruyu. Ama Dawkins bile, Tanrı’nın varlığı ne kadar olasılık dışı olursa olsun, bir Tanrı olmasının en az o kadar mümkün olduğunu teslim eder; tıpkı göksel bir çaydanlığın Güneş’in yörüngesinde dönmesinin mümkün (ama son derece olasılık dışı) olması gibi.</p>

      <p class="paragraf"></p>

      <p class="paragraf">Gelgelelim bu bir ateistin verebileceği ölümcül bir tavizdir. Göksel bir çaydanlığın Güneş’in yörüngesinde dönmesinin mümkün olduğunu söylemek, olası bir dünyada böyle bir çaydanlığın Güneş’in yörüngesinde döndüğünü söylemek anlamına gelir. Tanrı’nın var olmasının mümkün olduğunu söylemek de olası bir dünyada Tanrı’nın var olduğunu söylemek anlamına gelir. Ama Tanrı bir çaydanlıktan farklıdır. Tanrı, tanım gereği, azami derecede büyük bir varlıktır. Bir çaydanlığın tersine, onun büyüklüğü (dolayısıyla da varlığı) farklı olasılıklara istikrarla dağılır. Dolayısıyla olası bir dünyada Tanrı varsa, gerçek dünya da dahil olmak üzere bütün olası dünyalarda var olsa gerektir. Başka bir deyişle, Tanrı’nın var olması olası olsa bile, var olması zorunludur.</p>

      <p class="paragraf"></p>

      <p class="paragraf">Modal ontolojik argümanın vardığı biraz nefes kesici sonuç budur. En azından modal mantık çerçevesinde tümüyle geçerli bir sonuçtur. (Özel bir dille belirtecek olursak, meslekte “S5” olarak bilinen modal mantık sisteminde geçerlidir.) Plantinga’nın, yerinde bir gözlemle belirttiği üzere, “Hiçbir mantık kanununu çiğnemez, hiçbir kafa karışıklığı yaratmaz ve Kant’ın eleştirisinden tümüyle muaftır.”[<span class="dipnot"><a class="footnote-link" href="#footnote-225-98" id="footnote-225-98-backlink">98</a></span>]</p>

      <p class="paragraf"></p>

      <p class="paragraf">Anselm’in ontolojik argümanının tersine, modal versiyon, varoluşu bir yüklem ya da bir mükemmellik olarak almaz. Zorunlu varoluşu bir mükemmellik olarak alır; ama bu tümüyle akla yatkındır. Varoluş, büyüklük-yaratan bir nitelik değilken (nihayetinde her şey bu niteliğe sahiptir), zorunlu varoluş besbelli ki büyüklük-yaratan bir niteliktir. Zorunlu olarak var olmak demek, varoluşunuzun başka hiçbir şeye dayanmaması anlamına gelir. Önlenemez bir şeydir. Yok olma olasılığından muafsınızdır. Modal ontolojik argümanın son, ama bir o kadar önemli meziyetlerinden birisi de “Neden hiçbir şey olmayacağına bir şey var?” sorusunu cevaplama umudu taşımasıdır. Bu argüman, eğer Tanrı mümkünse, Tanrı’nın zorunlu olduğunu, dolayısıyla da hiçliğin imkansız olduğunu söyler.</p>

      <p class="paragraf"></p>

      <p class="paragraf">Tanrı mümkün müdür? Ya da modal ontolojik argümanın diliyle söyleyecek olursak, azami büyüklüğün örneklenmiş olması olası mıdır? “Azami büyüklük” ne anlama geliyor, biraz düşünelim. Azami derecede büyük bir varlık, olası bir gerçeklikte varsa, bütün olası gerçekliklerde var olan bir varlıktır. Dünyada herhangi bir yerde bulunabilirse, burası da dahil her yerde olmayı başaran bir varlığa benzer; ya da tarihte herhangi bir anda var olduysa, şu an da dahil olmak üzere bütün anlarda var olması gereken bir varlığa. Azami derecede büyük bir kral, evrenin herhangi bir yerinde bir krallığı varsa, bütün evrene hükmeden bir kral olurdu. Azami derecede büyük bir insansa, eğer yaşamışsa, ebediyen yaşayacak bir insandır.</p>

      <p class="paragraf"></p>

      <p class="paragraf">Açıktır ki azami büyüklük, aşina olunanın alanının ötesinde yatar. Peki o halde böyle bir şeyin mümkün olup olmadığını nasıl bilebiliriz? Gödel, azami derecede büyük bir varlık fikrinin içkin olarak (en büyük rakam fikrinin içkin olarak kendi kendisiyle çelişir olmasına benzer şekilde) kendi kendisiyle çelişmediğini kanıtlamak için ayrıntılı bir argüman geliştirmişti. Gödel buradan yola çıkarak, böyle bir varlığın mantıken mümkün olduğu sonucuna varmıştı. Olası dünyalar yelpazesi bütün mantıksal olasılıkları kapsadığından, azami derecede büyük bir varlığı içeren bir dünya da vardır. Ama böyle bir varlığın, herhangi bir olası dünyada mevcutsa, bizimkisi, gerçek dünya da dahil olası bütün dünyalarda var olması gerekir.</p>

      <p class="paragraf"></p>

      <p class="paragraf">Ontolojik argümanın taraftarları açısından, maalesef bu mantık iki yola da çıkar. Azami derecede büyük bir varlığın var olmadığı önermesinde de kendi kendisiyle çelişen bir şey yoktur. Aslına bakılırsa, Plantinga “azamiliğin olmaması” terimiyle azami derecede büyük bir varlığın olmaması özelliğine atıfta bulunur. Dolayısıyla akıl yürütme gereği, azamiliğin olmadığı bir dünyaya örnek, olası bir dünyanın da var olması gerekir; yani azami büyüklüğün bulunmadığı bir dünyanın. Ama Tanrı, olası herhangi bir dünyada yoksa, olası bütün dünyalarda yoktur, özellikle de fiilî dünyada yoktur.</p>

      <p class="paragraf"></p>

      <p class="paragraf">Peki hangisi olacak? Modal mantık çerçevesinde Tanrı’nın var olmasının mümkün olduğunu kabul ettik, sonra da varoluşunun zorunluluğuna bağlandık. Tanrı’nın muhtemelen var olmadığı öncülünü kabul edersek, varoluşunun imkansızlığına bağlanmış oluruz. İkisi birden doğru olamaz. Ne var ki tümüyle mantıksal bir bakış açısıyla yaklaşıldığında, Tanrı’nın var olma ihtimali, var olmaması ihtimalinden daha zorlayıcıymış gibi görünmemektedir. Hangi öncülü kabul edeceğimizi anlamak için, yazı tura mı atmamız gerekiyor yani?</p>

      <p class="paragraf"></p>

      <p class="paragraf">Karşı argümanın gücünü kabul eden Plantinga, “aklı başında ve akılcı bir insan”ın[<span class="dipnot"><a class="footnote-link" href="#footnote-225-99" id="footnote-225-99-backlink">99</a></span>] azami derecede büyük bir Tanrı’nın mümkün olduğu öncülünü pekala reddedebileceği, “kurnaz ateist”in ise kesinlikle böyle yapacağı sonucuna varmıştı. Bu öncül olmaksızın, ontolojik argümanın güncel versiyonu çöker tabii. Yine de Plantinga, teolojiyi “basitleştirmek” adına bu öncülün kabul edilmesini savunur. Tıpkı fiziği basitleştirme adına, kuantum kuramının kulağa çılgınca gelen öncülünün kabul edilmesi gibi.</p>

      <p class="paragraf"></p>

      <p class="paragraf">Modal ontolojik argümanı eleştirenler, bunların hiçbirini kabul etmezler. Oxfordlu filozof (ve sıkı ateist) John Mackie, “Aşılamayacak derecede büyük bir şey olması gerekliliğinin mümkün olduğu öncülü masum görünüyor,”[<span class="dipnot"><a class="footnote-link" href="#footnote-225-100" id="footnote-225-100-backlink">100</a></span>] gözleminde bulunmuştu. Ama bu öncülün bir Truva atı olduğu uyarısında da bulunmuştu: “Geleneksel teizmin doğru olduğuna henüz bağımsız olarak ikna olmamış birinin, modal ontolojik argümanın kilit öncülünü reddetme konusunda iyi bir gerekçesi vardır.” Dolayısıyla Mackie, “Argümanın, mantıksal bir tuhaflık olarak ilginç olabilirse de teizmi destekleme açısından değersiz olduğunu” söylüyordu.</p>

      <p class="paragraf"></p>

      <p class="paragraf">Burada yatan daha derin bir mesele vardır. Tek başına mantık, “Neden hiçbir şey olmayacağına bir şey var?” sorusunu cevaplayabilir mi? Saf düşünce, hiçliğe mutlaka baskın çıkan olumlu bir gerçekliğin varlığını garanti altına alabilir mi? Bertrand Russell, “Bütün filozoflar evet demeyi ister,”[<span class="dipnot"><a class="footnote-link" href="#footnote-225-101" id="footnote-225-101-backlink">101</a></span>] gözleminde bulunmuştu, “Çünkü filozofun işi, dünya hakkındaki şeyleri gözleyerek değil düşünerek bulmaktır”, Russell, eğer doğru cevap “evet”se, saf düşünceyle somut varoluş arasında bir “köprü” olduğunu da sözlerine eklemişti.</p>

      <p class="paragraf"></p>

      <p class="paragraf">Ontolojik argümanın sunduğu köprü ne kadar sağlamdır? Göstermeyi amaçladığı Tanrı, zorunlu bir varlıktır. Varoluşu bir saf mantık hakikatidir, bir totolojidir. Ama totolojiler boş önermelerdir. Gerçeklik nasıl olursa olsun totolojiler doğru olduklarından, açıklayıcı içerikten yoksundurlar.</p>

      <p class="paragraf"></p>

      <p class="paragraf">Nasıl olur da böyle totolojik bir ilahi varlık etrafımızda gördüğümüz rastlantısal dünyanın fons et origo’su olabilir? Nasıl olur da böyle bir totoloji özgür iradeyi yaratırken özgür irade icra eder? Zorunluluk ve rastlantısallık arasındaki uçurumu kapatmak, varlık ve hiçlik arasındaki uçurumu kapatmak kadar zordur.</p>

      <p class="paragraf"></p>

      <p class="paragraf">Richard Swinburne’ün Tanrısı, ontolojik argümanın Tanrısına hiç mi hiç benzemez. Swinburne’ün Tanrısı mantık ürünü değildir. Herhangi bir totolojiyi aşan bir özgür iradesi vardır. Zamanda var olur. Azami derecede büyük bile değildir, en azından ontolojik argümanın talep ettiği anlamda; çünkü her şeye kadirliği biz yaratıklarının kendi özgür irademizi nasıl hayata geçireceğimizi önceden bilmemesiyle sınırlıdır. Rastlantısal bir dünyaya uygun düşen bir ontolojik temeldir. Ama kendisinin ontolojik bir temeli yoktur. Özü varoluşu içermez. Varlığı mantıksal olarak zorunlu değildir. Var olmayabilirdi de. Hiç Tanrı olmayabilirdi, hiçbir şey olmayabilirdi.</p>

      <p class="paragraf"></p>

      <p class="paragraf">Swinburne böyle bir Tanrı koyutlar; çünkü bunun, dünyanın varoluşunu ve nasıl olduğunu açıklama işinde “en basit durma noktası” olduğunu ileri sürer. Tanrı hipotezi, gerçekliğin açıklanmadan kalan kısmını asgariye indiren hipotezdir. Ama Swinburne, bir Tanrı koyutlayarak, tabloya yeni ve açıklanmamış bir unsur daha eklemişti. Kant haklıydı. Tanrı’nın varlığını savunan kozmolojik argüman, ancak ontolojik argümanla desteklendiğinde işler. Ontolojik argüman düşerse, Tanrı zorunlu, dolayısıyla da kendi kendisini açıklayan bir varlık olmaz. Sonra da çocukların naifmiş gibi görünen o “Ama anne, Tanrı’yı kim yarattı?” sorusu canlılığını koruyan bir soru olarak kalır. Heyecan verici bir düşünce uyandırır bu soru: Hem dünyayı hem de, eğer gerçekten varsa, Tanrı’yı içeren daha derin bir açıklayıcı etken olabilir mi? Açıklama ne kadar derinleşebilir?</p>

      <p class="paragraf"></p>

      <p class="paragraf">Oxford yakınlarında, duyduğum kadarıyla bu soruyu cevaplayabilecek çapta başka biri daha vardı. Ama onunla konuşmadan önce benim biraz açıklama yapmam gerekiyormuş gibi görünüyordu.</p>

      <div class="footnotes">

        <div class="footnote">

          <p class="dipnot"><a class="footnote-anchor" href="#footnote-225-87-backlink" id="footnote-225-87">87</a> Richard Swinburne, “Argument from the Fine-Tuning of the Universe”, Physical Cosmology and Philosophy’de, yayına hazırlayan John Leslie (Macmillan, 1990), s. 158</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-88-backlink" id="footnote-225-88">88</a> Richard Swinburne, The Existence of God (Oxford University Press, 2004), s. 151</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-89-backlink" id="footnote-225-89">89</a> Saint Anselm, “Proslogion”, The Ontological Argument içinde, yayına hazırlayan Alvin Plantinga (Anchor Books, 1965), s. 5.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-90-backlink" id="footnote-225-90">90</a> Arthur Schopenhauer, “The Fourfold Root of the Principle Sufficient Reason”, Ontological Argument’ta, s. 66.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-91-backlink" id="footnote-225-91">91</a> The Basic Writings of Bertrand Russell, yayına hazırlayan Robert E. Egner vd. (Touchstone, 1961), s. 42.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-92-backlink" id="footnote-225-92">92</a> Bertrand Russell, A History of Western Philosophy (Touchstone, 1972), s. 586.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-93-backlink" id="footnote-225-93">93</a> Dawkins, God Delusion, s. 80</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-94-backlink" id="footnote-225-94">94</a> Immanuel Kant, The Critique of Pure Reason, çeviren Norman Kemp Smith (Macmillan, 1929), A599/B627.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-95-backlink" id="footnote-225-95">95</a> Gaunilo, “On Behalf of the Fool”, Ontological Argument’ta, s. 11.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-96-backlink" id="footnote-225-96">96</a> Aktaran Hao Wang, A Logical Journey (MIT Press, 1996), s. 105.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-97-backlink" id="footnote-225-97">97</a> “Modernizing the Case for God”, Time, 5 Nisan 1980, s. 66.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-98-backlink" id="footnote-225-98">98</a> Alvin Plantinga, “God, Arguments for the Existence of”, Routledge Encyclopedia of Philosophy’de, yayına hazırlayan Edward Craig (Routledge, 1988), cilt 4, s. 88.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-99-backlink" id="footnote-225-99">99</a> Alvin Plantinga, The Nature of Necessity (Oxford University Press, 1974), s. 220.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-100-backlink" id="footnote-225-100">100</a> J. L. Mackie, The Miracle of Theism (Oxford University Press, 1982), s. 61.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-101-backlink" id="footnote-225-101">101</a> Russell, History of Western Philosophy, s. 417.</p>

        </div>

      </div>

    </div>

  </div>

</body>

</html>