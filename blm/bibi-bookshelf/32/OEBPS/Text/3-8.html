<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>3-8.html</title>
  <link href="../Styles/template.css" rel="stylesheet" type="text/css"/>
</head>

<body>

  <div id="x3-8.html" xml:lang="tr-TR">

    <div class="Basic-Text-Frame-2">

      <p class="anabaslik" id="toc_marker-9">VII - ÇOKLU EVREN BÜYÜCÜSÜ</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Peki ya açıklanabilecek şeylerin bir sınırı yoksa? Ya gerçekliğin en ince ayrıntısına dek kavranabilir olduğu anlaşılırsa? Ya gerçeklik kendi anlaşılırlığını dayatıyorsa?</p>

      <p class="paragraf"></p>

      <p class="paragraf">Bunun tam bir fantezi, dumanlarla gelen bulaşıcı bir rüya olduğunu söyleyebilirsiniz. Ancak bir aptal, gerçekliğin bütün sırlarını, bizim gibi onun içinde yaşayan yaratıklara sunmasının mümkün kılınabileceğine inanabilir.</p>

      <p class="paragraf"></p>

      <p class="paragraf">Ne var ki Oxford yakınlarında buna inanan, aptal olmaktan çok uzak birinin bulunduğunu biliyordum. Adı David Deutsch’tu, yaşayan en cüretkar ve çok yönlü filozoflardan biri olarak görülüyordu. Emektar bir gazeteci, onun hakkında “Deutsch, gerçekliğin ne olduğu, gerçekte neyin ve neden var olduğu konusunda görüştüğümü hatırladığım bütün bilim insanlarından daha tutkulu görünüyordu,”[<span class="dipnot"><a class="footnote-link" href="#footnote-225-102" id="footnote-225-102-backlink">102</a></span>] diye yazmıştı. Deutsch, ayrıca, tek bir başarısı olan bir adamdı: 1985’te evrensel bir kuantum bilgisayarının, fiziksel olarak olası herhangi bir gerçekliği simüle edebilme becerisine sahip bir bilgisayarın kuramsal varlığını kanıtlamıştı.</p>

      <p class="paragraf"></p>

      <p class="paragraf">Kuantum mekaniğinin tuhaf gücünden yararlanacak bir bilgisayar fikri ilk kez Deutsch’un aklına gelen bir fikir değildi. Öyle görünüyor ki bu fikri ilk hayal eden 1980’lerin başında Richard Feynman olmuştu. O sıralarda Deutsch Cambridge Üniversitesi’nden yeni mezun olmuştu. Matematikten zar zor “geçer” notu aldıktan sonra ABD’ye gitmiş, burada John Archibald Wheeler ve Bryce DeWitt gibi seçkin fizikçileri arayıp bulmuştu.</p>

      <p class="paragraf"></p>

      <p class="paragraf">Deutsch, kuantum fiziğinin eğimli uzayzamanda nasıl davrandığını incelerken, kuantum kuramının “çok dünyalı” yorumunu kafaya takmaya başladı. Bu yorum, 1950’lerde Hugh Everett III’ün kafasından çıkmıştı; o tarihlerde Princeton’da lisansüstü öğrencisi olan Everett, 1982’de ölmeden önce, Pentagon’da stratejik planlamacı olarak çalışmıştı. Çok dünyalı yoruma göre, evrenimiz çok geniş bir alternatif evrenler topluluğunda (bir çoklu evrende) yer alan evrenlerden sadece biridir; bu evrenlerin her biri, görünmez bir biçimde etkileşim kuruyor, aksi şekilde açıklanamaz olan kuantum fenomenleri ortaya çıkarıyordu.</p>

      <p class="paragraf"></p>

      <p class="paragraf">Deutsch, kuantum mekaniği bilgisayar bilimine uygulanırsa ne olur diye merak ediyordu. Çoklu evrendeki bütün farklı paralel evrenler, tek bir hesaplamada işbirliği yapmaya çekilebilir miydi?</p>

      <p class="paragraf"></p>

      <p class="paragraf">Deutsch, İkinci Dünya Savaşı öncesinde İngiliz Alan Turing’in öncülüğünü yaptığı klasik hesaplanabilirlik kuramını başlangıç noktası olarak almıştı. Turing’in keşifleri arasında, “evrensel” bir bilgisayar için, yani özel amaçlı herhangi bir makinenin çıktısını mükemmel düzeyde taklit edebilme yetisine sahip bir bilgisayar için yazılmış bir program da vardı. Deutsch, Turing’in çalışmasını kuantum terimlerine dökmeye girişmişti. Bunu yaparken, Turing’in evrensel bilgisayarının bir kuantum versiyonunu, yani ister şimdi kullandığımız türden geleneksel bir bilgisayar olsun ister, Feynman’ın hayal ettiği türden bir kuantum bilgisayarı olsun, düşünülebilir herhangi bir bilgisayar makinesinin işini yapabilecek tek bir kuantum operatörünü (yani bu alanda bilindiği adıyla “Hamiltonian”ı) kurmayı başarmıştı. Deutsch’un evrensel kuantum bilgisayarının muhteşem bir özelliği daha vardır: Fiziksel olarak olası herhangi bir ortamı, ilkesel olarak simüle edebiliyordu. Nihai “sanal gerçeklik” makinesiydi.</p>

      <p class="paragraf"></p>

      <p class="paragraf">O tarihlerde yirmili yaşlarının başında olan Deutsch (1953’te İsrail’de doğmuştu), daha sonraki tarihlerde, evrensel bir kuantum bilgisayarının varlığına dair kanıtını “hayli doğrudan”[<span class="dipnot"><a class="footnote-link" href="#footnote-225-103" id="footnote-225-103-backlink">103</a></span>] diye niteleyerek bir kenara bırakmıştı. Caltech’e gidip bu kanıtı Richard Feynman’a sunmuştu; Feynman o sıralarda, 1988’de ölümüne neden olacak kanser hastalığıyla cebelleşiyordu. Deutsch, kanıtın ilk kısımlarını kara tahtaya yazıyordu ki, Feynman onu şaşırttı; koltuğundan fırlayan hasta fizikçi, Deutsch’un elinden tebeşiri kaptığı gibi, kanıtın geri kalan kısmını kendisi tamamladı.</p>

      <p class="paragraf"></p>

      <p class="paragraf">Deutsch’a göre, evrensel bir bilgisayar, gerçekliği anlamanın anahtarı haline gelmişti. Böyle bir makine, fiziksel olarak olası bütün dünyaları yaratabileceğinden, fiziksel bilginin zirve noktasını oluşturacaktı. Kuantum çoklu evreninin herhangi bir parçasını mükemmel bir doğrulukla betimleyebilecek ya da taklit edebilecek tek bir inşa edilebilir fiziksel nesne olacaktı. Deutsch, evrensel bir bilgisayar inşa etmek mümkün olduğundan, böyle bir makinenin çoklu evrende bir yerlerde inşa edilmiş olması gerektiği sonucuna varmıştı. Her yerde hazır ve nazır olmak diye bir şey vardı!</p>

      <p class="paragraf"></p>

      <p class="paragraf">Bu gibi spekülatif uçuşlar, Deutsch’a hayli doğal geliyordu. ABD’den İngiltere’ye döndükten sonra, Oxford Clarendon Laboratuvarı’na araştırma fizikçisi olarak atanan Deutsch, dünya görüşünü 1997’de The Fabric of Reality adlı kitapta ortaya koydu. Gerçekliğe dair derin bir bilimsel anlayışa ulaşmak için, sadece kuantum mekaniğini ve bilgisayar kuramını değil, evrim kuramını da kullanmamız gerekiyordu. (Deutsch, Richard Dawkins’i entelektüel kahramanlarından biri olarak gösteriyordu.) Hayat ve düşüncenin, kuantum çoklu evreninin bükülmesini ve dokumasını belirlediğini söylüyordu. Takımyıldızlar ve galaksi toplulukları gibi fiziksel yapılar, bir evrenden diğerine rastgele farklılıklar gösterirken, (fiziksel zihinlerde somutlaşan) bilgi taşıyan yapılar, farklı evrenlerde, neredeyse aynı olmalarını sağlayan evrim süreçlerinden doğuyordu. Bir bütün olarak kuantum çoklu evreninin perspektifinden, zihin devasa bir kristal gibi nüfuz eden düzenleyici bir ilkeydi.</p>

      <p class="paragraf"></p>

      <p class="paragraf">Açıktır ki, “gerçekliğin dokusu” demekten hoşlandığı şeye dair eksiksiz bir anlayışa varmak isteyen biriyle karşı karşıyaydık. Bu eksiksiz kavrayış, varoluş gizeminin kendisini de kapsayabilir mi? “Neden hiçbir şey olmayacağına bir şey var?” sorusuna bir cevap getirebilir mi? Bu soruların cevaplarını bulmaya can atıyordum. Deutsch’un kitabını yıllar önce Wall Street Journal için değerlendirmiştim; hayal meyal hatırladığıma göre, olumlu şeyler kaleme almıştım. Hiç kuşkusuz benim gibi bir hayranıyla, özellikle de Oxford’a kadar onca yolu aşma sıkıntısına girmiş biriyle sohbet etmeyi ister diye düşünüyordum. Ona bir e-posta attım, kendimi tanıtıp, on yılı aşkın bir süre önce ABD’de kitabı hakkında yazdığım hoş değerlendirme yazısından bahsettim.</p>

      <p class="paragraf"></p>

      <p class="paragraf">Deutsch, bana, cevabında, “Biraz önce Google’da kontrol ettim,” diyordu, “ukala tınısına ve mantık hatalarına... Bu muydu acaba yazınız?”[<span class="dipnot"><a class="footnote-link" href="#footnote-225-104" id="footnote-225-104-backlink">104</a></span>]</p>

      <p class="paragraf"></p>

      <p class="paragraf">Aman Tanrım. Sanırım hafızam beni yanıltmıştı. Yazıyı bir de ben aradım google’da. Aktardığı cümlenin tamamı şöyleydi: “Ukala tınısına ve mantık hatalarına rağmen bu kitap, sanal gerçeklik, zaman ve zamanda seyahat, matematiksel kesinlik ve özgür irade hakkında ezber bozucu kavrayışlarla dolu.” O kadar da kötü gelmiyordu kulağa. Deutsch için ayrıca “deli, kötü ve bilmesi tehlikeli” de demiştim; aslında Lord Byron’a atfedilen bir betimlemeydi bu. Ona bir e-posta daha atarak, bunun biraz şaka yollu bir iltifat olduğunu söyledim.</p>

      <p class="paragraf"></p>

      <p class="paragraf">Deutsch, ikinci e-postasında, “Bana kalırsa Byron, kelimenin tam anlamıyla deli, kötü ve bilmesi tehlikeli biriydi; bunun tek sebebi de kasten özensiz bir düşünür olması değil,” diye cevap verdi. “Bu yüzden de Byron’a benzetilmeyi bir iltifat gibi kabul edemiyorum.”</p>

      <p class="paragraf"></p>

      <p class="paragraf">İşler iyi gitmiyordu. Ama nezaket ve yağlama kâr etmediğinde, düpedüz sürünmenin kimi zaman işe yaradığını anlamıştım. Özür üstüne özür dileyerek, benimle görüşsün diye yalvardım.</p>

      <p class="paragraf"></p>

      <p class="paragraf">“Sorun yok canım, sohbet etmek ilgimi çeker,” diye cevapladı. “Ama karşılığında bir şey isterim. The Fabric of Reality’de ilk mantık hatasının tam olarak nerede olduğunu bana bildirin ve kitabın Ukala tınısının ilk kez nerede açıklık kazandığını da söyleyiverin.”</p>

      <p class="paragraf"></p>

      <p class="paragraf">Şükürler olsun ki eski değerlendirme yazarlığı günlerimden kalma kitabı yanımda getirmiştim. Logic Lane yakınlarında High Street’teki minnacık otel odama kapanıp sıkıntılı bir öğleden sonra boyunca, uzun zaman önce kitabın kenarlarına okunaksız bir biçimde not aldığım eleştirel yorumları çözmeye çalıştım. Sonunda bana “mantık hatası” olarak görünen şeyi buldum. Deutsch’un “Turing ilkesi”, fiziksel olarak mümkün hesaplama adımlarının sayısının bir sınırı olmadığı anlamına geliyordu. Bu da evrenin nihayetinde Büyük Çöküş’le kendi içine çökmesi gerektiği anlamına geliyordu; çünkü ancak böyle şiddetli bir son, sonsuz bir hesaplama için gerekli sonsuz enerjiyi ortaya çıkarabilirdi. Deutsch, böylece böyle bir Büyük Çöküş’ün kozmik akıbetimiz olması gerektiği sonucuna varıyordu. Ama bu doğru olamaz diye düşünmüştüm. Mevcut kozmolojik kanıtlar, evrenimizi tam tersi bir akıbetin beklediğine işaret ediyordu: Nihayetinde kendi içine çökmek yerine, sonsuza dek genişleyecek, soğuk bir boşluğa yayılacaktı. Deutsch’un mantığı tam tersi bir sonucu gerektiriyorsa, hiç kuşkusuz, bir yerlerde, gerekçelendirilmemiş bir mantık hatası olmalıydı.</p>

      <p class="paragraf"></p>

      <p class="paragraf">Deutsch’a bunu anlatan bir e-posta gönderdim. Eleştirimde haklı bir yön olabileceği sonucuna vardı; gerçi bu eleştirinin kitabın biraz sonlarına doğru ileri sürdüğü bir iddia için geçerli olduğunu görmüştü. “İlk mantık hatası kitabın son bölümünde olmasın?” diye soruyordu.</p>

      <p class="paragraf"></p>

      <p class="paragraf">Yine de beni evine çaya davet etme nezaketini gösterdi. Beni zehirlemeye kalkışabileceği yolundaki (bir yazarın küstah değerlendirme yazarından alabileceği yerinde bir intikam olurdu bu) paranoyakça şüpheyle hafifçe eğlendikten sonra bu teklifi kabul ettim.</p>

      <p class="paragraf"></p>

      <p class="paragraf">Deutsch’un, aslında Oxford’da değil de yakınlardaki Headington adlı bir köyde yaşadığı anlaşıldı; Oxfordlu bir arkadaşımın anlattığına göre, J. R. R. Tolkien ve Isaiah Berlin’in de evleri buradaydı. Yürüyerek gitmeye karar verdim. Cherwell üzerindeki Magdalen Köprüsü’nü aştıktan sonra, durup bazı öğrencilerin nehrin üzerinde kanolarında tembel tembel süzülmelerini izledim. Sonra şehrin dışına doğru bir kavşağı aldım ve kıvrılarak tepeye doğru çıkan yola girerek, antikmiş gibi görünen taş bir duvarın yanından ilerledim. Yolda yanımdan bisikletli bir kadın geçti; bisikletine bir kütük ve bazı ağaç dalları yüklenmişti, Twin Peaks’teki “kereste hanım”ı hatırlattı bana. Birkaç kilometre devam ettikten sonra, bir tür düzlüğe çıktım; burada küçük tuğla evler, Café Bonjour adlı bir restoran ve bir Domino’s Pizza dükkanı karşıma çıktı. İşte burası Headington’dı.</p>

      <p class="paragraf"></p>

      <p class="paragraf">Deutsch’un bana verdiği adrese geldiğimde, salkım saçak birkaç ağacın arkasına saklanmış iki katlı küçük bir ev fark ettim. Evin önünde üç bayrak sallanıyordu: İngiliz, İsrail ve Amerika bayrakları. Dışarıda hurdaya dönmüş bir TV seti duruyordu. Zili denedim, ama çalışmadı. Ben de çukurlu buzlu camı çaldım.</p>

      <p class="paragraf"></p>

      <p class="paragraf">Birkaç saniye sonra, inanılmaz derecede çocuksu görünümlü, köstebeğe benzer kocaman gözlü, biraz şeffaf tenli, albino saçları omuzlarında bir tip kapıyı açtı. Arkasında, yavaş yavaş çürüyüp giden kağıt yığınlarını, kırık tenis raketlerini ve başka ıvır zıvırı görebiliyordum. Deutsch’un, bilim alanında çalışan bir gazetecinin yazdığı üzere, “pasaklılıkta uluslararası standartları belirlemekle”[<span class="dipnot"><a class="footnote-link" href="#footnote-225-105" id="footnote-225-105-backlink">105</a></span>] meşhur olduğunu biliyordum; ama bunlar daha çok ev içi gübreleme deneyleri gibi görünüyordu.</p>

      <p class="paragraf"></p>

      <p class="paragraf">Deutsch beni içeri aldı ve çöp yığınlarının arasından büyük bir televizyon ve egzersiz bisikletinin bulunduğu bir odaya yöneltti. Bir kanepede çileksi sarı saçlı çekici bir genç hanım oturuyordu, neredeyse bir ergen gibi görünüyordu, bir tabak makarna ve peyniri yemekle meşguldü. Deutsch ona “Lulie” diye seslendi. Lulie kanepede biraz kayıp bana yer açtı ve sohbetimiz başladı; gerçi biraz cesaret kırıcı bir başlangıçtı.</p>

      <p class="paragraf"></p>

      <p class="paragraf">“Neden hiçbir şey olmayacağına bir şey olduğu sorusuyla ilgili olarak şu şakadan başka bir şey bilmiyorum,” diye başladı Deutsch. “Nasıldı dur bakayım? Hah, tamam, ‘Hiçbir şey olsaydı bile, yakınıyor olurdun!’”</p>

      <p class="paragraf"></p>

      <p class="paragraf">Ona bu esprinin sahibinin birkaç yıl önce ölmüş olan Amerikalı filozof Sidney Morgenbesser olduğunu söyledim.</p>

      <p class="paragraf"></p>

      <p class="paragraf">“Hiç duymamıştım adını,” dedi Deutsch.</p>

      <p class="paragraf"></p>

      <p class="paragraf">İyi de Deutsch varoluş gizemi konusunda nasıl bu kadar kayıtsız olabiliyordu? Ne de olsa bir tek dünya olduğuna inanmıyordu. Gerçekliğe bakışı, hepsi de birbirine paralel olarak mevcut geniş bir dünyalar topluluğunu, bir çoklu evreni kapsıyordu. Swinburne için Tanrı neyse, Deutsch için de çoklu evren oydu: Çevremizde gördüklerimizi, en başta da kuantum mekaniği fenomenlerini açıklayan en basit hipotezdi. Çoklu evrene hükmeden fiziksel kanunlar, Deutsch’un inandığı üzere kendi anlaşılırlıklarını buyuruyorlarsa, bir bütün olarak gerçekliğin anlaşılabilirliğini dayatmaları da gerekmez miydi?</p>

      <p class="paragraf"></p>

      <p class="paragraf">Deutsch başını sallayarak, “Gerçekliğe dair nihai bir açıklamanın mümkün olduğunu sanmıyorum,” dedi. “Bu, açıklayabileceklerimizin bir sınırı olduğu anlamına gelmiyor. ‘BU NOKTADAN SONRA BİR AÇIKLAMA YOK’ diyen tuğladan bir duvara rastgelmeyeceğiz hiç. Öte yandan, ‘HER ŞEYİN NİHAİ AÇIKLAMASI BUDUR’ diyen bir duvarla da karşılaşmayacağız. Aslına bakılırsa, bu iki duvar neredeyse birbirinin aynısı olurdu. Eğer, imkansız gerçek olsaydı ve nihai bir açıklamanız olsaydı, bu, neden bunun gerçek açıklama olduğuna (neden gerçekliğin başka türlü değil de bu şekilde olduğuna) dair felsefi problemin sonsuza dek çözülemez olacağı anlamına gelirdi. Merhaba, duydum ki su kaynıyor!”</p>

      <p class="paragraf"></p>

      <p class="paragraf">Mutfağa gitti. Lulie bana gülümseyerek makarnasından atıştırmaya devam etti.</p>

      <p class="paragraf"></p>

      <p class="paragraf">Deutsch, birkaç saniye sonra, elinde bir çaydanlık ve bir tabak bisküviyle geri döndüğünde, çoklu evrenin varlığı karşısında hiç şaşkınlığa kapılıp kapılmadığını sordum ona. “Neden hiçbir şey olmayacağına bir şey var?” sorusu derin bir soru muydu, yoksa sadece yanlış sorulmuş bir soru muydu?</p>

      <p class="paragraf"></p>

      <p class="paragraf">“Hmmm,” diye cevapladı başına dokunarak, “...derin bir soru... yanlış sorulmuş bir soru... Bak, gerçekliğin bir temeli olması ihtimalini dışarıda bırakamam. Ama eğer varsa, neden temelin bu olduğu problemi yine de çözülemez bir problem olacaktır.”</p>

      <p class="paragraf"></p>

      <p class="paragraf">Bir yudum çay aldı ve devam etti. “ ‘İlk neden’ argümanını alın; dünyanın varoluşu fikri, bir tür başlangıç olayıyla açıklanabilir olmalıdır. Amma da dar kafalı! Şeylere her zaman, zaman içinde onlardan önce gelen şeylerin neden olduğu fikrinin mantıkla ya da açıklamayla bir ilgisi yoktur. Bir şeye, farklı zamanlarda, geçmişte ve gelecekte gerçekleşmiş şeylerin yol açtığı bir açıklama da düşünebilirsiniz. Ya da zamanla, hatta nedenlerle bile hiçbir ilgisi olmayan bir açıklama da. Cevaplamak istediğiniz asıl soru önce ne olduğu değil, neden bir şeyin olduğu gibi olduğudur.”</p>

      <p class="paragraf"></p>

      <p class="paragraf">Çayımdan gayretle bir yudum aldım; zehirliymiş gibi görünmüyordu.</p>

      <p class="paragraf"></p>

      <p class="paragraf">Deutsch, “Bir açıklamanın ne olduğuna dair her zaman geçerli olacak bir tanım veremezsiniz, dedi. “Aslına bakarsanız, açıklamayla ilgili önemli ilerlemeler, genellikle açıklamanın anlamını değiştirir. Benim en beğendiğim örnek, yeni fizik kanunları ortaya koymakla kalmayan, bir fizik kanununun ne olduğu yönündeki kavrayışı da değiştiren Newtoncu-Galileocu devrimdir. Önceden kanunlar, neler olduğunu belirten kurallardı. Örneğin Kepler kanunları, gezegenlerin Güneş etrafında eliptik yörüngelerde nasıl döndüğünü anlatır. Newton kanunları farklıydı. Gezegenlerden ya da elipslerden bahsetmiyordu. Newton kanunları, böyle herhangi bir sistemin uyacağı kuralları ortaya koyuyordu. Farklı bir açıklama tarzıydı; önceden düşünülmemiş, daha önce bir açıklama olarak bile değerlendirilmemiş bir açıklama tarzıydı. Ondan birkaç yüzyıl sonra aynı tür bir açıklama devrimi, Darwin’le birlikte geldi. Ondan önce, insanlar “Neden bu hayvan bu şekilde?” diye sorduklarında, cevabın, şeklin bir özelliğinden bahsetmesini bekliyorlardı; etkili olduğu, Tanrı’nın öyle beğendiği vs. gibi. Darwin’den sonra, cevap artık şeklin özellikleriyle değil, şeklin evrim sayesinde nasıl ortaya çıktığıyla ilgili hale geldi. Yine bu da farklı tarzda bir açıklamaydı.”</p>

      <p class="paragraf"></p>

      <p class="paragraf">Deutsch konuşurken ileri geri yürüyordu. Kanepede Lulie’nin yanında oturuyordum; o da makarnasını ve peynirini bitirmişti.</p>

      <p class="paragraf"></p>

      <p class="paragraf">“Açıklamanın akışkan niteliğiyle ilgili bu nokta, benim için gerçekten de bir hobi,” diye devam etti; sesi yoğunluk kazanıyordu. “Özgür irade ve bilinç gibi problemleri çözmek için, farklı tarzda bir açıklamaya ihtiyacımız olacağını sanıyorum. Bunlar temelde felsefi problemlerdir, teknik problemler değildir. Bilincin ne olduğuna dair anlayışta felsefi ilerleme kaydedilinceye dek, yapay zekaya ulaşabileceğimizi sanmıyorum. Bir kopyalayıcı kavramı, olmaksızın yapay hayat yapamayız; fakat henüz bilinç hakkında eşdeğer bir kavrama sahip değiliz. Tanımlayamadığınız şeyi programlayamazsınız.”</p>

      <p class="paragraf"></p>

      <p class="paragraf">Yapay zeka camiasına hakim olan ortodoksluğa ters düşen, ferahlatıcı sözlerdi bunlar; çarpıldım. Yapay zekacılar, bilincin gizeminin, iki adım ötede olduğu varsayılan süper zeki bilgisayarların geliştirilmesiyle birlikte silinip gideceğini düşünüyormuş gibi görünüyorlardı.</p>

      <p class="paragraf"></p>

      <p class="paragraf">Ama çoklu evrene geri dönelim. Nereden geliyordu? Hem neden bir “gerçeklik dokusu” vardı?</p>

      <p class="paragraf"></p>

      <p class="paragraf">Deutsch, “Benim düşünme biçimime göre, bu soru ancak, fiziksel çoklu evrenin bir parçası olduğu daha kapsayıcı bir doku bularak cevaplanabilir. Ama nihai bir cevap yoktur,” dedi.</p>

      <p class="paragraf"></p>

      <p class="paragraf">Peki o zaman daha geniş gerçeklik dokusunun nasıl bir biçim alabileceğini görebiliyor muydu?</p>

      <p class="paragraf"></p>

      <p class="paragraf">“Anlaşılabilirlik ilkesiyle başlardım,” dedi. “Bakın, uzayda, milyarlarca ışık yılı ötede bir kuasar var. Beynimizde de bir kuasar modeli bulunuyor; dikkat çekici özellikleri olan bir model. Beynimizde sadece bir kuasar görüntüsü yok; aynı nedensel ve matematiksel ilişkileri gösteren yapısal bir model de mevcut. İşte şimdi fiziksel olarak,; birbirinden olabildiğince farklı iki nesne var karşımızda. Bir kuasar, güçlü fışkırmaların olduğu bir kara delik ve beynimiz, yani kimyasal bir süprüntü; ne var ki aynı matematiksel ilişkileri temsil ediyorlar!”</p>

      <p class="paragraf"></p>

      <p class="paragraf">İlginç bir nokta diye sözünü kestim; ama konuyla ilgisini görememiştim.</p>

      <p class="paragraf"></p>

      <p class="paragraf">“Bunun olabilmesi için, fizik kanunlarının çok özel bir özelliğe sahip olması gerekir. Kendi anlaşılırlıklarına izin verirler, anlaşılırlıklarını buyururlar. Bunu daha da ileri götürebilirsiniz. Dünyanın anlaşılabilir olduğu, onu anlama yetisine sahip olduğumuz doğruysa, insanların davranışlarını anlamak için, her şeyi anlamanız gerekir! Kuasarların yapıları, insan bilim insanlarının beyinlerinde temsil edildiğinden, bilim insanlarının davranışları, kuasarların davranışlarına dayanır. Bir fizikçinin gelecek yıl hangi makaleleri yazacağını tahmin edebilmek için, kuasarlar hakkında bir şeyler bilmeniz gerekir. Aynı argümandan hareketle, insanlar hakkındaki bütün hakikatleri bilebilmek için, mevcut bütün hakikatleri bilmeniz gerekir.”</p>

      <p class="paragraf"></p>

      <p class="paragraf">Deutsch, sanki düşüncelerini toparlamak istermiş gibi durakladı. “Daha iyi, hep daha iyi açıklamalar bulmak için çaba sarf ediyoruz. İşte bu yüzden, elimizde nihai bir açıklama olmayacak. ‘Nihai’ bir açıklama, olmaya soyunan herhangi bir açıklama kötü bir açıklama olacak; çünkü geride, neden onun doğru açıklama olduğunu açıklayacak, gerçekliğin neden başka türlü değil de bu türlü olduğunu açıklayacak bir şey kalmayacak.”</p>

      <p class="paragraf"></p>

      <p class="paragraf">Deutsch, uzun bir süre boyunca, kuantum kuramının gerçekliğin dokusunu anlamanın anahtarı olduğunu savunmuştu. Kuantum kuramında, görünürde Hiçbir Şey’den Bir Şey elde edilebileceğini görmüştüm. Örneğin bir parçacık ve onun karşıt parçacığı boşlukta kendiliğinden belirebiliyordu. Bazı fizikçiler, evrenin kendisinin bir boşluk akışı olarak başladığı, hiçlikten varlığa “tünel oluşturduğu” varsayımında bulunuyordu. Kuantum kuramı neden bir dünya olduğunu açıklayabilir miydi?</p>

      <p class="paragraf"></p>

      <p class="paragraf">“Hiçbir şekilde!” diye cevap verdi. “Kuantum kuramı, varoluş sorusunu ele alamayacak kadar dardır. Bir parçacık ve karşıt parçacığın boşlukta belirmesinden bahsettiğinizde, her şeyin hiçbir şeyden doğması gibi bir şey söz konusu değildir. Kuantum boşluğu, derin ve karmaşık fizik kanunlarına uyan son derece yapılı bir şeydir. Bu, kesinlikle felsefi anlamda ‘hiçlik’ değildir. İçinde hiç para olmadığında; banka hesabınız bile hiçbir şey değildir. Demek istediğim, içinde para olmasa da banka hesabınız vardır! Kuantum boşluğu boş bir banka hesabından bile fazla bir şeydir, çünkü bir yapısı vardır. İçinde olan şeyler vardır.”</p>

      <p class="paragraf"></p>

      <p class="paragraf">Peki kuantum çoklu evrenini yöneten yasalar, çoklu evrenin neden var olduğu hakkında bize bir şey söyleyemez miydi?</p>

      <p class="paragraf"></p>

      <p class="paragraf">“Hayır, hiçbir fizik kanunumuzun, çoklu evrenin neden bulunduğu sorusunu cevaplaması mümkün değildir,” dedi. “Kanunlar bu işe yaramaz.” Bir zamanlar hocası olan büyük John Archibald Wheeler’ı hatırlıyordu. “Wheeler şöyle derdi: En iyi fizik kanunlarını alın, kağıt parçalarının üstüne yazın, sonra bu kağıt parçalarını yere koyun. Sonra geri çekilip kağıtlara bakın ve “Uçun!” deyin. Uçmazlar. Oracıkta dururlar. Kuantum kuramı, Büyük Patlama’nın neden olduğunu açıklayabilir, ama sizin ilgilendiğiniz sorunun, varoluş sorusunun cevabını açıklamaz. Varoluş mefhumu çözülmesi gereken karmaşık bir mefhumdur. “Neden hiçbir şey olmayacağına bir şey var?” sorusu da sanırım katmanlı bir sorudur. Bu soruyu bir düzeyde cevaplamayı başarsanız da yine kaygılanmanız gereken bir sonraki düzey olacaktır.”</p>

      <p class="paragraf"></p>

      <p class="paragraf">Klik! Kayıt cihazımın düğmesi atmıştı. Biraz sıkıntı vericiydi; varoluş gizeminin çözümü yönünde bir tek sahici ilerleme kaydetmeksizin, mikrokasetin B yüzünün sonuna gelmiştik.</p>

      <p class="paragraf"></p>

      <p class="paragraf">Şaşırmam gerekiyor muydu? Nihayetinde Deutsch, The Fabric of Reality’nin açılış sayfalarında, “Var olan her şeyi anlamaya bugün yaklaştığımıza, hatta yaklaşabileceğimize inanmıyorum,”[<span class="dipnot"><a class="footnote-link" href="#footnote-225-106" id="footnote-225-106-backlink">106</a></span>] diyordu. Yine de bana olumlu bir ders vermeyi başarmıştı: Gerçekliğin tahayyül edebileceğimizden fazla yönü vardı. İçinde yaşadığımız kısım, küçük olmakla kalmıyordu, bütünü hiçbir şekilde temsil etmiyor, bize kısmi, çarpılmış bir görüntü veriyor olabilirdi. Platon’un meşhur alegorisinde yanılsamalar mağarası içinde zincirlenmiş mahkumlar gibiyiz. Deutsch bunun olasılık dışı olduğu kanısında olduğunu söylese de, simüle edilmiş, daha yüksek varlıklar, Descartes’ın kötü cini gibi varlıklar tarafından yaratılmış bir gerçeklikte yaşıyor da olabilirdik; bu varlıklar gerçekliğimizi kasten yanlış fizik kanunlarıyla programlamış da olabilirdi. Ne var ki böyle kısmi ve çarpık bir gerçekliğin mahkumları olsak da, anlama arayışımız bizi nihayetinde sanal duvarların ötesine taşıyacaktı.</p>

      <p class="paragraf"></p>

      <p class="paragraf">Deutsch, The Fabric of Reality’de “Mahkumların dışarıyı gözlemesinin yasaklanması yeterli değildir. Sunulan ortamın da içerideki bir şeyle ilgili hiçbir açıklamanın, bir dışarı koyutlamayı gerektirmeyeceği şekilde olması gerekir. Başka bir deyişle, ortam, açıklamalar açısından kendi içine kapalı olmalıdır. Ama gerçekliğin tamamına ulaşmayan herhangi bir kısmının bu özelliğe sahip olduğundan kuşkuluyum,”[<span class="dipnot"><a class="footnote-link" href="#footnote-225-107" id="footnote-225-107-backlink">107</a></span>] diye yazmıştı.</p>

      <p class="paragraf"></p>

      <p class="paragraf">Ama gerçekliğin tamamı, açıklamalar açısından kendi içine kapalı olsaydı, muhtemelen kendi varoluşunun açıklamasını, kesin hiçliğe baskın çıkmasının gerekçesini de içermesi gerekirdi. Belki de bu yüzden hiç umut yoktur.</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Deutsch’tan ayrıldığıma biraz üzülmüştüm. Tanışıklığımız biraz buruk başlamış olsa da, gerçek bir karakter tatlılığı ve entelektüel cömertlik sergilemişti. Kanepede makarna tabağıyla yanımda oturan, sohbetimizi büyük bir ilgiyle, Deutsch’a hayran hayran bakarak dinleyen Lulie de tam bir melekmiş gibi görünüyordu. Etrafımda yükselen çöp yığınlarının karmaşası arasında kendimi rahat hissetmeye bile başlamıştım; bunları artık ev işlerinde yüksek entropiyi korumaya özen gösteren bir macera olarak görüyordum.</p>

      <p class="paragraf"></p>

      <p class="paragraf">Oxford’a doğru giden yolda yapayalnız geri dönerken, bulutlu ufukta pembemsi turuncu bir ışık huzmesi pırıldadı. Uzakta, yine kolejlerin çanları çalıyordu. Kendimi, Deutsch’un çoklu evreninin sakinlerinden biri gibi görmeye çalıştım. Sayılamayacak kadar paralel evrende, benim kuantum muadillerim de böyle bir tepeye tırmanıyor, böyle çan sesleri duyuyor, kışın son günlerinden biri biterken, böyle parlak bir gün ışığıyla seviniyorlardı. Onlar da benim gibi çoklu evrenin neden var olduğu sorusunun gizemi üzerine kafa yoruyordu. Onların düşünceleri (benim düşüncelerim) çok boyutlu bir kristal gibi paralel evrenlere uzanan fiziksel bir yapıda somutlaşıyordu. Deutsch’un engin gerçeklik dokusunda bir yerlerde beni yankılayan kuantum muadillerimden biri, hiç kuşku yok ki, nihai aydınlanma yolunda benden daha fazla ilerleme kaydetmişti. Kafasından ne gibi düşünceler geçiyor olabilirdi? Varoluş gizeminin çözümü, bir şekilde o billur yapıda şifrelenmiş, herhangi bir kuantum dünyasının sakinlerini aşıyor olabilir miydi?</p>

      <p class="paragraf"></p>

      <p class="paragraf">O sırada yanımdan geçen bir otobüsün kornasıyla irkildim; kafamdaki bu önemsiz gösteri, geride bir iz bile bırakmadan silinip gitti.</p>

      <p class="arabaslik-orta" id="toc_marker-9-1">Fasıla - Açıklamanın Sonu</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Felsefe dedikodularına göre, Bertrand Russell bir keresinde, kozmoloji hakkında bir konferans verirken, dinleyiciler arasında yaşlı bir hanım sözünü kesip “Anlattığınız her şey fasa fiso,” diye sertçe karşı çıkmış. “Dünya aslında düzdür, bir kaplumbağanın sırtındaki devasa bir filin üstünde durmaktadır.” Russell, onunla dalga geçerek, kaplumbağanın nerede durduğunu sormuş. Yaşlı hanım, “İşte, aşağıya kadar hep kaplumbağa!” demiş.</p>

      <p class="paragraf"></p>

      <p class="paragraf">İş, gerçekliği anlamaya geldiğinde, David Deutsch, biraz, “aşağıya kadar kaplumbağa” tarzı bir adamdı. Açıklama arayışımızın hiç son bulmayacağını savunuyordu. Her şeyi (ilkenin kendisi de dahil ) mutlak olarak açıklayan temel bir ilke yoktu. Yukarıdaki kaplumbağa kulesini ayakta tutan, kendi kendine ayakta duran bir “süper kaplumbağa” yoktu.</p>

      <p class="paragraf"></p>

      <p class="paragraf">Ama diyelim ki Deutsch yanılıyor. Diyelim ki her şeyin nihai bir açıklaması var. Böyle bir ilke neye benzerdi? Bu ilkeye ulaştığımızı nereden bileceğiz?</p>

      <p class="paragraf"></p>

      <p class="paragraf">Bu meseleyi ilk ele alan, Posterior Analytics adlı mantık kitabında, Aristoteles olmuştu. Aristoteles bir açıklama zincirinin üç yol izleyebileceğini gözlemişti.</p>

      <p class="paragraf"></p>

      <p class="paragraf">Öncelikle, dairesel bir yol izleyebilirdi: A, B yüzünden doğrudur, B de A yüzünden doğrudur. (Bu çember, bir sürü açıklayıcı ara hakikatle genişletilebilir: A, B yüzünden, B, C yüzünden, C, D yüzünden... Y, Z yüzünden, Z, A yüzünden doğrudur gibi. ) Ama dairesel bir açıklama iyi değildir. “A yüzünden B yüzünden A” demek, “A yüzünden A” demenin uzun halidir. Kendi başına da hiçbir hakikati açıklamaz.</p>

      <p class="paragraf"></p>

      <p class="paragraf">İkinci olarak açıklama zinciri sonsuza dek uzayabilir: A1, A2 yüzünden, A2, A3 yüzünden, A3, A4 yüzünden vs. doğrudur, böyle sonsuza kadar ilerler. Ama bu da iyi değildir. Aristoteles, böyle sonsuz bir gerilemenin bilgi için nihai bir açıklayıcı temel sunmayacağı gözleminde bulunmuştu.</p>

      <p class="paragraf"></p>

      <p class="paragraf">Geriye üçüncü tür bir açıklama zinciri kalır, sonlu sayıda basamakla son bulan bir zincir: A1, A2 yüzünden, A2, A3 yüzünden vs. doğrudur, bu şekilde nihai hakikat X’e kadar ilerlenir. Peki X ne tür bir hakikat olabilir?</p>

      <p class="paragraf"></p>

      <p class="paragraf">İki olasılık varmış gibi görünüyor. Öncelikle X, kendi başına bir açıklamadan yoksun çıplak bir hakikat olabilir. Aristoteles, X’in kendi başına açıklayıcı bir dayanağı yoksa, başka hakikatleri zar zor destekleyebileceğine dikkat çekmişti. İkinci olasılık da X’in mantıken zorunlu bir hakikat, başka türlü olamayacak bir hakikat olmasıdır. Aristoteles’e göre, bu da açıklama zincirinin son bulmasını sağlayacak tek tatmin edici yoldur; döngüsel, sonsuz gerilme ve gerekçesiz açıklayıcı sallantıların tek alternatifidir.</p>

      <p class="paragraf"></p>

      <p class="paragraf">Peki ama, Aristoteles’in hakkını yemeden, mantıken zorunlu bir hakikat nasıl olur da gerçekten bir şeyi açıklayabilir? Özellikle de mantıken rastlantısal bir şeyi nasıl açıklayabilir, örneğin bir dünyanın var olması gerçeğini? Bir dünyanın varoluşu mantıken zorunlu bir hakikatten çıkarsanabiliyorsa, o da mantıken zorunlu olacaktır. Ama öyle değildir. Bir dünya var, ama olmayabilirdi de. Hiçlik, mantıksal bir olasılık olarak bir kenara bırakılamaz. Saf mantıktan varlık çıkarsama yönündeki en ümit vaat edici girişim bile (Tanrı’nın varlığını savunan ontolojik argüman) sonunda hiçbir şeye varır.</p>

      <p class="paragraf"></p>

      <p class="paragraf">Bu yüzden topyekun anlayış çabamızda, açıklama zincirimizi mantıken zorunlu bir hakikatle tamamlayamayız. Dolayısıyla üç şer arasında ehvenini tercih etmeye yöneliriz: Döngüsel açıklama, sonsuz gerileme ve çıplak hakikat. Bu üçünden, çıplak hakikat en az karşı çıkılası tercihmiş gibi görünür. Ama bir açıklama zincirinin ucunda sallanan çıplak hakikatin o kadar keyfî görünmemesini sağlamanın bir yolu var mıdır? Daha az çıplak kılınabilir mi?</p>

      <p class="paragraf"></p>

      <p class="paragraf">Harvardlı filozof Robert Nozick’in bu doğrultuda ilerleyen ilginç bir önerisi olmuştu. Nozick, gözlemine şöyle başlıyordu: Bir açıklamanın geride açıklanmamış hiçbir şey bırakmamasının tek yolu, dizideki nihai hakikatin bir şekilde kendi kendisini açıklamasıdır. Peki ama bir hakikat kendi kendisini nasıl açıklar? “X yüzünden X”, gerçek şey olmak yerine, açıklamadan kaçmaktır. “Gökyüzü neden mavi?” sorusunu, “Çünkü öyle” diye cevapladığınızda hiçbir çocuk tatmin olmaz. Yine kötücül bir döngünün içine girdik. Aristoteles’ten Richard Swinburne’e varıncaya dek filozofların, hiçbir şeyin kendi kendisini açıklamadığını, açıklama ilişkisinin, teknik terimle söylersek, “yansıtmasız” olduğunu üstüne basa basa savunmalarının sebebi budur.</p>

      <p class="paragraf"></p>

      <p class="paragraf">Ne var ki Nozick bu meselede biraz daha fazlasını görüyordu. “X yüzünden Xin” bir açıklama paradigması olarak hiç iyi olmadığı sonucuna varmıştı. Ama bir hakikatin kendi kendisinden çıkarsanabilmesinin başka bir yolu daha vardı. Diyelim ki en derin ilkemiz, bütün doğa kanunlarını açıklayan ilke şu biçimde ilerliyor:</p>

      <p class="paragraf"></p>

      <p class="paragraf">C özelliğine sahip herhangi bir kanun doğrudur.</p>

      <p class="paragraf"></p>

      <p class="paragraf">Bu en derin ilkeye P diyelim. P ilkesi, diğer kanunların neden doğru olduğunu açıklar: Çünkü C özelliğine sahiptirler. Peki ama P’nin doğru olduğunu ne açıklar? Diyelim ki P’nin C özelliğine sahip olduğu açıklandı. Bundan sonra P’nin hakikati mantıken P’den kaynaklanır? Bu durumda P ilkesi, Nozick’in terimiyle söylersek, kendi kendisini sınıflandıran bir ilke olacaktır.</p>

      <p class="paragraf"></p>

      <p class="paragraf">Nozick, “Kendi kendini sınıflandırmak, bir ilkenin kendi kendine dönmesinin, kendi kendisini ortaya çıkarmasının, kendi kendisi üzerinde geçerli olmasının, kendi kendine atıfta bulunmasının bir yoludur,”[<span class="dipnot"><a class="footnote-link" href="#footnote-225-108" id="footnote-225-108-backlink">108</a></span>] diye yazıyordu. Açıklama yoluyla kendi kendini sınıflandırmanın “hayli tuhaf, bir tür el çabukluğu” olduğunu da kabul ediyordu. Ne var ki alternatiflerle (döngüsel, sonsuz gerileme ve çıplak hakikat) karşılaştırıldığında, o kadar da kötü görünmüyordu.</p>

      <p class="paragraf"></p>

      <p class="paragraf">Elbette ki bir ilkenin kendi kendisini sınıflandırdığını göstermek, söz konusu ilkenin geçerli olduğuna dair bir kanıt değildir. “Tamı tamına sekiz sözcükten oluşan her cümle doğrudur,” cümlesini ele alalım. Bu cümleye S diyelim. S’de tamı tamına sekiz sözcük olduğundan, S’nin doğruluğu S’nin kendisinden çıkarsanabilir; bu da bu cümleyi kendi kendisini sınıflandıran bir cümle haline getirir. Ama S’nin yanlış olduğu açıktır. (Bunu egzersiz olsun diye okura havale ediyorum.) Yine kendi kendisini sınıflandıran, ama yanlış olan bir başka ifade de “Bütün genellemeler doğrudur,” ifadesidir.</p>

      <p class="paragraf"></p>

      <p class="paragraf">Ne var ki kendi kendisini açıklayan bir ilke doğru olduğunda, bir anlamda neden doğru olduğunu da açıklar. (Açıklama bir kanuna dayanan kendi kendini sınıflandırmadan başka nedir ki?) Nozick, “Doğru olan nihai ilke, ileri sürdüğüm üzere, kendi kendisini sınıflandırarak kendi kendisini açıklayacaktır,”[<span class="dipnot"><a class="footnote-link" href="#footnote-225-109" id="footnote-225-109-backlink">109</a></span>] diye yazmıştı. “Derin bir gerçek olduğundan, kendi kendisini sınıflandıracak ve kendi kendisini ortaya koyacak kadar derin olduğundan, bu ilkeden sarkan bir açıklama olmayacaktır.” Bu yüzden de bir açıklama zincirinin son halkası olarak, kendi kendisini sınıflandıran bir ilke, hiç kuşku yok ki çıplak bir hakikate tercih edilir.</p>

      <p class="paragraf"></p>

      <p class="paragraf">Yine de kendi kendini sınıflandırma, bütün açıklayıcı gevşek uçları kendi başına ortadan kaldırmaz. Yine kendi kendisini sınıflandıran S cümlesini ele alalım: “Tamı tamına sekiz kelimeden oluşan bütün cümleler doğrudur.” S yanlış olsa da, bu cümleyi doğru kılan bir dünya hayal etmek mümkündür. Ne var ki bu dünyada bile, S’nin nihai bir açıklama olmasından tatmin olmayız. Bir kere keyfî görünmektedir. Neden S doğru olsun da ona rakip, yine kendi kendisini açıklayan bir başka cümle, örneğin, “Tamı tamına dokuz kelimeden oluşan bütün cümleler kesinlikle doğrudur,” cümlesi doğru olmasın? Bir başka nokta da, S’nin nihai bir açıklamaymış gibi görünmemesidir. Doğru olsaydı, neden öyle olduğuna, dünyanın ve dilin neden bu şekilde düzenlendiğine dair daha derin başka bir açıklama arardık.</p>

      <p class="paragraf"></p>

      <p class="paragraf">Kendi kendini sınıflandırma, bir nihailik garantisi olmasa da, en azından bir nihailik işareti olabilir. Nozick şöyle diyor: “Diyelim ki, bir alandaki her şeyi ortaya koymaya yetecek kadar derin, kendi kendisini sınıflayan bir ifade bulduk; ne var ki bunu ortaya koyan başka bir hakikat bulma yönündeki çabalarımız tekrar tekrar sonuçsuz kaldı.”[<span class="dipnot"><a class="footnote-link" href="#footnote-225-110" id="footnote-225-110-backlink">110</a></span>] Sonra da “Kararsızlıkla savunulan ve tersine çevrilebilecek akla yatkın bir varsayım olarak nihai bir hakikate ulaştığımız sonucuna varabileceğimizi” ifade eder. Başka bir deyişle, süper kaplumbağamızı bulmuş olabiliriz.</p>

      <p class="paragraf"></p>

      <p class="paragraf">“Neden hiçbir şey olmayacağına bir şey var?” sorusuna, Nozick’in hayal ettiği türden, böyle kendi kendisini sınıflandıran bir ilkeyle cevap verilebilir mi? David Deutsch, böyle bir cevabın olmayabileceği, açıklamanın sonunun gelmeyebileceği kanısındaydı. Richard Swinburne, yapabileceğimiz en iyi şeyin, açıklamada doğru “durma noktası”nı bulmak, azami basitlik ve güce sahip bir hipoteze ulaşmak olduğu kanısındaydı. Ona göre bu nokta, Tanrı’nın varlığıydı. Ne var ki Swinburne, Tanrı’nın varlığının hiçbir açıklaması olmadığı sonucuna varıyordu, “çünkü hiç kuşkusuz hiçbir şey kendi kendisini açıklamıyordu”.[<span class="dipnot"><a class="footnote-link" href="#footnote-225-111" id="footnote-225-111-backlink">111</a></span>] Nozick ise tersine, bir ilkenin açıkça döngüsel olmaksızın kendi kendisini açıklayabilmesinin bir yolunu görüyordu. Bu yüzden de Nozick’in kendi kendisini sınıflandırma ideali, Swinburne’ün basitlik ideali karşısında açıklayıcılık bakımından ileri bir noktayı temsil ediyormuş gibi görünüyordu.</p>

      <p class="paragraf"></p>

      <p class="paragraf">Peki ama, neden hiçbir şey olmayacağına bir şeyin var olduğu, kendi kendisini sınıflandıran ne tür bir ilkeyle açıklanabilir?</p>

      <p class="paragraf"></p>

      <p class="paragraf">Nozick bu sorunun cevabını biliyor olabileceği kanısındaydı. “Doğurganlık ilkesi” dediği şeyi ileri sürüyordu. Bu ilke, ontolojik ilkelerin en liberalidir. Bütün olası dünyaların gerçek olduğunu ortaya koyar. Doğurganlık ilkesini icat eden, Nozick değildi. Özü itibarıyla bu fikir (“çokluk ilkesi” olarak da bilinir) Platon’a kadar uzanır. Bu ilkenin çeşitli versiyonları, düşünce tarihi boyunca ileri sürülmüştür. Nozick’in ileri sürdüğü yeni şey, doğurganlık ilkesinin, kendi kendisini sınırlayan bir ilke olarak, kendi kendisinin gerekçesini ortaya koyduğuydu. “Eğer bütün olasılıkların sahip olduğu çok derin bir gerçekse, o halde bu gerçek bir olasılık olduğundan, bütün olasılıkların sahip olduğu derin gerçeğe sahip olur.”[<span class="dipnot"><a class="footnote-link" href="#footnote-225-112" id="footnote-225-112-backlink">112</a></span>]</p>

      <p class="paragraf"></p>

      <p class="paragraf">Doğurganlık ilkesinin hükmettiği bir gerçeklik, düşünülebilir en zengin, en geniş kapsamlı gerçeklik olurdu. Ama biraz da tuhaf bir yapısı olurdu. Bütün olası dünyalar var olacaktır, ama birbirlerinden mantıksal olarak yalıtılmış bir biçimde, “paralel evrenler” olarak var olacaklardır. Bu dünyaların bazıları çok büyük ve karmaşık olacaktır. İçlerinde azami büyüklükteki dünya diyebileceğimiz en büyük dünya, kendi içinde bütün olasılıkları içerecek; bir bütün olarak gerçekliği oluşturan olası dünyalar topluluğun zenginliğini yansıtacaktır. Olasılıklar yelpazesinin diğer ucunda, asgari büyüklükteki ya da yok dünya yer alacak, hiçbir şeyin var olmaması olasılığını temsil edecektir. Bu ikisi arasında, ara büyüklük ve karmaşıklıkta bütün olasılıklar yer alacaktır: Birbirlerinin yörüngesinde dönen tek bir elektron ve pozitron içeren dünyalar, bizim evrenimize benzeyen dünyalar, Yunan Tanrılarını içeren dünyalar, krem peynirden yapılmış dünyalar vs.</p>

      <p class="paragraf"></p>

      <p class="paragraf">Doğurganlık ilkesi, eğer doğruysa, gerçekliğin tahayyül ettiğimizden sonsuz derecede daha kapsayıcı olacağı anlamına gelir. Küçük evrenimizin son derece taşralı görünmesine neden olur. Böyle bir gerçekliğin varoluş gizemini ortadan kaldırmak gibi de bir meziyeti olacaktır; Nozick, her halükarda böyle olacağını düşünüyordu. Doğurganlık ilkesine göre gerçekleşen ayrı olasılıklardan biri olan asgari dünya, şu bizim eski dostumuz hiçliktir. Peki neden hiçbir şey olmayacağına bir şey vardır? Nozick bu soruya, “Böyle bir şey yoktur,”[<span class="dipnot"><a class="footnote-link" href="#footnote-225-113" id="footnote-225-113-backlink">113</a></span>] diyordu, “İkisi de vardır.”</p>

      <p class="paragraf"></p>

      <p class="paragraf">Ama durun, sanki burada bir mantık hatası var gibi. Hem bir şey hem hiçbir şey var olamaz. Bir şeyin parçalarından oluşan bir gerçeklik varsa, buna bir parça hiçbir şey eklerseniz, elinizde yine bir şey olacaktır. Saçmalık bununla da kalmaz. Doğurganlık ilkesi, bütün olasılıkların gerçekleştirildiğini söyler. Şimdi olasılıklardan biri şudur:</p>

      <p class="paragraf"></p>

      <p class="paragraf">R: Her şey kırmızıdır.</p>

      <p class="paragraf"></p>

      <p class="paragraf">Başka bir olasılık da şudur:</p>

      <p class="paragraf"></p>

      <p class="paragraf">R değil: Kırmızı olmayan en az bir şey vardır.</p>

      <p class="paragraf"></p>

      <p class="paragraf">Dolayısıyla doğurganlık ilkesi, R ile R-değil’in çeliştiği anlamına gelir. Bir çelişkiyi ima eden herhangi bir şeyin de yanlış olması gerekir.</p>

      <p class="paragraf"></p>

      <p class="paragraf">Nozick’in bu itiraza verecek bir cevabı vardır. R ve R-değil olasılıklarının ikisi de gerçekleşse de, Nozick, “bunların, birbirinden bağımsız, etkileşim içinde olmayan alanlarda var olduklarını”[<span class="dipnot"><a class="footnote-link" href="#footnote-225-114" id="footnote-225-114-backlink">114</a></span>] söylüyordu. Bunları iki farklı gezegen gibi düşünebiliriz. “Kırmızı Gezegen” ve “Kırmızı Değil Gezegen”. Bu, çelişkiden kurtulmanın yollarından biridir. Ama iyi bir yol değildir. R ve R-değil farklı gezegenlere hükmediyor olsalar da, her iki olasılığın birden gerçekleşebileceği bir gezegen olamaz. Başka bir deyişle, olası gezegenler arasında, bir “Doğurganlık Gezegeni” olamaz. Bütün olasılıklar gerçekleşse bile, bütün olasılıkların gerçekleştiği bir gezegen yoktur. Dolayısıyla doğurganlık kendi kendisini sınıflandırıcı değildir. Nozick açısından amansız bir ikilemdi bu: Ya nihai açıklayıcı ilkesi bir çelişki doğuruyordu ya da kendi kendisini sınıflandırmıyordu.</p>

      <p class="paragraf"></p>

      <p class="paragraf">Kendi kendisini sınıflandıran nihai bir ilke, köydeki bütün erkekleri ve kendi kendisini tıraş eden berbere benzer. Bunda mantıksal olarak hatalı bir şey yoktur. Sorun doğurganlık ilkesindedir. Bu ilke, sadece kendi kendisini tıraş etmeyen adamları tıraş eden bir berber gibi paradoksal bir olasılık da dahil olmak üzere, çok sayıda olasılığı destekler. Bu ölümcül mantıksal kusur dikkate alındığında, doğurganlık ilkesinin nihai açıklama olarak iş görmeye uygun olmadığı açıktır.</p>

      <p class="paragraf"></p>

      <p class="paragraf">Peki o zaman, gerçekliğe dair kendi kendisini sınırlandıran bir ilke arayışı, ümitsiz bir arayış mıdır? Maalesef Nozick’in bundan başka sunabileceği bir şey yoktu. (Nozick, 2002’de, altmış üç yaşında, mide kanserinden öldü.) Belki de, ontolojik spekülasyonları, birçok filozof dostuna ne kadar çılgınca görünmüş olursa olsun, o kadar da çılgınca değillerdi. Felsefe, kendisinden önceki teoloji gibi işe yarar şeyler ortaya koyamıyorsa, belki de benim başka bir yerlere bakma, çağdaş fiziğin daha da çılgın topraklarına dalma vaktim gelmiş demekti. O, çok aranan açıklayıcı “süper kaplumbağa”yı orada bulamayabilirdim. Ama kuramsal fizikçilerin evrenden “bedava yemek” diye bahsettiğini duymuştum; bu da kulağa bir o kadar iyi geliyordu.</p>

      <div class="footnotes">

        <div class="footnote">

          <p class="dipnot"><a class="footnote-anchor" href="#footnote-225-102-backlink" id="footnote-225-102">102</a> Oliver Morton, “The Computable Cosmos of David Deutsch”, American Scholar, Yaz 2000, s. 52.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-103-backlink" id="footnote-225-103">103</a> David Deutsch, The Fabric of Reality (Penguin, 1997), s. 210.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-104-backlink" id="footnote-225-104">104</a> Jim Holt, David Deutsch’un The Fabric of Reality’ye ilişkin değerlendirme yazısı, Wall Street Journal, 7 Ağustos 1997.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-105-backlink" id="footnote-225-105">105</a> Morton, “Computational Cosmos”, s. 51.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-106-backlink" id="footnote-225-106">106</a> Deutsch, Fabric of Reality, s. 17.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-107-backlink" id="footnote-225-107">107</a> a.g.e., s. 139</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-108-backlink" id="footnote-225-108">108</a> Nozick, Philosophical Explanations, s. 120.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-109-backlink" id="footnote-225-109">109</a> a.g.e., s. 134.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-110-backlink" id="footnote-225-110">110</a> a.g.e., s. 138</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-111-backlink" id="footnote-225-111">111</a> Swinburne, Existence of God, s. 79</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-112-backlink" id="footnote-225-112">112</a> Nozick, Philosophical Explanations, s. 131</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-113-backlink" id="footnote-225-113">113</a> a.g.e., s. 130.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-114-backlink" id="footnote-225-114">114</a> a.g.e., s. 129.</p>

        </div>

      </div>

    </div>

  </div>

</body>

</html>