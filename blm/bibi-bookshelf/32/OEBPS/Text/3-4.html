<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>3-4.html</title>
  <link href="../Styles/template.css" rel="stylesheet" type="text/css"/>
</head>

<body>

  <div id="x3-4.html" xml:lang="tr-TR">

    <div class="Basic-Text-Frame-2">

      <p class="anabaslik" id="toc_marker-5">III - HİÇLİĞİN KISA TARİHİ</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Hartley annesine bütün gün (sabahleyin, bütün gün boyunca, akşamları) “Hiçlik olsaydı! Bütün adamlar, kadınlar, ağaçlar, çimenler, kuşlar, hayvanlar, gökyüzü, yeryüzü hepsi silinseydi ne olurdu: Karanlık ve Soğuk, karanlık ve soğuk olacak hiçbir şey olmasaydı ne olurdu” diye düşündüğünü söylemiş.</p>

      <p class="paragraf">SAMUEL TAYLOR COLERIDGE, Sara (“Asra”) Hutchinson’a mektup, Haziran 1802 (Hartley Coleridge’in oğludur.)</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">HİÇLİK! Sen büyük ağabey gölgeleyen</p>

      <p class="paragraf">Dünya olmadan önce bir varlığının olduğunu</p>

      <p class="paragraf">Korkusuz son bulmakta yalnız olacak kadar varlıklı</p>

      <p class="paragraf">JOHN WILMOT, ROCHESTER DÜKÜ, “UPON NOTHING”</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Hiçlik</p>

      <p class="paragraf">Dedi Heidegger,</p>

      <p class="paragraf">Modernist üstünlük</p>

      <p class="paragraf">Hiçer.</p>

      <p class="paragraf">ARCHILOCUS JONES, “Metaphysics Explained for You”</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Hiçlik nedir? Macbeth bu soruyu takdir edilesi bir tutarlılıkla cevaplamıştı: “Hiçlik, olmayan şeydir.” Benim sözlüğümde biraz daha paradoksal bir açıklama verilmiş: Hiçlik (isim), var olmayan bir şey. Elea Okulu’nun kadim bilgesi Parmenides, olmayan şeyden bahsetmenin imkansız olduğunu söylese, böylece kendi kaidesini çiğnemiş olsa bile, sıradan insan daha doğrusunu bilir. Hiçliğin sek martiniden iyi, çarşaftaki kumdan beter olduğunu herkes bilir. Yoksul bir adamda vardır, zenginin ona ihtiyacı vardır, onu uzun süre yerseniz, sizi öldürür. Zaman zaman hiçbir şey hakikatten bu kadar uzak olamaz, ama ne kadar uzak olduğu belli değildir. Aynı anda tümüyle hem siyah hem beyaz olabilir. Tanrı için hiçbir şey imkansız değildir, ama en kaba saba beceriksiz için tutunacak daldır. Hangi çelişkili özellikleri seçerseniz seçin, hiçbir şey onları temsil etme yetisine sahip değildir. Buradan hiçbir şeyin gizemli olmadığı sonucuna varılabilir. Ama bu muhtemelen hiçlik de dahil her şeyin apaçık olduğu anlamına gelir.</p>

      <p class="paragraf"></p>

      <p class="paragraf">Dünyanın hiçbir şeyi bilmeyen, anlamayan ve hiçbir şeye inanmayan insanlarla dolu olmasının nedeni herhalde budur. Ama hiçlikten kafirce konuşmamaya özen gösterin; çünkü ortalıkta onlar için hiçbir şeyin kutsal olmadığını ilan etmeye bayılan (bunlara “hiçlikseverler” deyin) bir sürü kendini beğenmiş tip de var.</p>

      <p class="paragraf"></p>

      <p class="paragraf">Kadim filozoflar Ex nihilo nihil fit derdi, Kral Lear da onlarla aynı fikirdedir: Hiçlikten hiçlik çıkar. Bu özdeyiş, hiçliğe hatırı sayılır bir kuvvet atfediyormuş gibi görünür: Kendi kendisini yaratma gücü, Tanrı gibi causa sui (kendi kendisinin nedeni) olma gücü. Filozof Leibniz, hiçliğin “bir şeyden daha basit ve kolay”[<span class="dipnot"><a class="footnote-link" href="#footnote-225-52" id="footnote-225-52-backlink">52</a></span>] olduğunu gözlediğinde, hiçliğe başka bir iltifatta bulunmuştu. (Zorlu deneyimler de aynı dersi verir: Hiçbir şey basit değildir, hiçbir şey kolay değildir.) Aslına bakılırsa, Leibniz’e neden “Hiçbir şey olmayacağına bir şey var?” sorusunu sorduran da hiçliğin basit olduğu iddiası olmuştur. Ne de olsa hiçlik varsa, açıklayacak hiçbir şey yok demektir, açıklama isteyecek kimse de yok demektir.<span class="dipnot"><a class="footnote-link" href="#footnote-225-53" id="footnote-225-53-backlink">53</a></span></p>

      <p class="paragraf"></p>

      <p class="paragraf">Hiçlik bu kadar basitse, bu kadar doğalsa, o zaman neden bu kadar derin bir gizemi varmış gibi görünüyor diye merak ediyor insan. 1620’lerde John Donne kürsüden konuşurken, akla yatkın bir cevap sunmuştu: “Bir şey ne kadar azsa, onu o kadar az tanırız: Ne kadar görünmez, ne kadar kavranmaz bir şey o halde şu Hiçlik!”[<span class="dipnot"><a class="footnote-link" href="#footnote-225-54" id="footnote-225-54-backlink">54</a></span>]</p>

      <p class="paragraf"></p>

      <p class="paragraf">Böyle basit (ama akılalmaz) bir şey neden insanlara bu kadar kötücül gelir? Yirminci yüzyılın en derin, en cesur düşünürlerinden İsviçreli teolog Karl Barth’ı ele alın. Barth “Hiçlik Nedir?” diye sormuştu. “Tanrı’nın istemediği bir şey.”[<span class="dipnot"><a class="footnote-link" href="#footnote-225-55" id="footnote-225-55-backlink">55</a></span>] Barth ömrünü verdiği kapsamlı, ama tamamlanmamış eseri Church Dogmatics’te “Hiçliğin niteliği, ontolojik tuhaflığından kaynaklanır. Kötücüldür,” diye yazmıştı. Barth’a göre, Tanrı dünyayı yarattığında, Bir Şeyle birlikte Hiçlik de doğmuştur. Bu ikisi biraz varoluşsal ikizler gibidir, gerçi ahlaki nitelikleri bakımından zıttırlar. İnsanın kötücüllüğe, ilahi iyiliğe başkaldırma yönündeki sapkın eğilimini açıklayan hiçliktir. Barth’a göre hiçlik tepeden tırnağa Şeytanidir.</p>

      <p class="paragraf"></p>

      <p class="paragraf">Varoluşçular Tanrısız olsalar da hiçliği benzer bir korkuyla anardı. Jean-Paul Sartre, Varlık ve Hiçlik adlı ağır kitabında, “Hiçlik varlığın yakasına yapışıyor,”[<span class="dipnot"><a class="footnote-link" href="#footnote-225-56" id="footnote-225-56-backlink">56</a></span>] diye yazmıştı. Sartre’a göre, dünya, engin bir hiçlik denizinde yüzen mühürlenmiş küçük bir varlık kutusuydu. Bir Paris kafesi bile, çardakları ve aynaları, dumanlı atmosferi, canlı sesleri, çınlayan şarap kadehleri, tıngırdayan fincan tabaklarıyla “varlıkla dolu olduğu”[<span class="dipnot"><a class="footnote-link" href="#footnote-225-57" id="footnote-225-57-backlink">57</a></span>] güzel bir günde bile yokluk için kesin bir sığınak sunabilirdi. Sartre, dostu Pierre’le bir randevusu olduğu için Café de Flore’a uğrar. Ama Pierre orada değildir! Et voilà: Küçük bir hiçlik gölü, varlık alanını çevreleyen muazzam hiçlikten varlığa sızar. Çünkü hiçlik, yıkılan umutlar, boşa çıkan beklentilerle dünyaya girer, suçlanması gereken, bizim kendi bilincimizdir. Sartre, bilincin “varlığın kalbindeki bir delik”ten aşağı kalan (ya da öteye giden mi?) bir şey olmadığını söyler.</p>

      <p class="paragraf"></p>

      <p class="paragraf">Sartre’ın varoluşçu dostu Martin Heidegger, hiçlik düşüncesi karşısında Angst (endişe) doluydu; gerçi bu, onun hiçlik hakkında bol bol döktürmesine engel değildir. “Tedirginlik, Hiçlik’i gözler önüne serer,”[<span class="dipnot"><a class="footnote-link" href="#footnote-225-58" id="footnote-225-58-backlink">58</a></span>] gözleminde bulunmuştu. (İtalikler ona aittir.) Heidegger, belli bir nesnesi olan korku ile tedirginlik, dünyada kendini rahat hissetmemek gibi belli belirsiz bir his arasında bir ayrım yapıyordu. Tedirgin hallerimizde neden korkarız? Hiçlikten! Varoluşumuz hiçliğin derinlerinden gelir ve ölümün hiçliğinde son bulur. Dolayısıyla her birimizin hiçlikle yaşadığı entelektüel karşılaşma kendimizin eli kulağındaki yokoluş korkumuza bürünmüştür.</p>

      <p class="paragraf"></p>

      <p class="paragraf">Heidegger, hiçliğin doğasıyla ilgili olarak son derece belirsizdi. “Hiçlik ne bir nesnedir ne de bir şeydir,”[<span class="dipnot"><a class="footnote-link" href="#footnote-225-59" id="footnote-225-59-backlink">59</a></span>] demişti bir keresinde, gayet akla yatkın biçimde. Fakat Das Nichts ist (“Hiçlik vardır”) demekten kaçınmak için çok daha tuhaf bir deyişe sürüklenmişti: Das Nichts nichtet: “Hiçlik hiçer.” Hiçlik, atıl bir nesne olmak yerine, dinamik bir şey, bir tür yok edici kuvvet gibi görünür.</p>

      <p class="paragraf"></p>

      <p class="paragraf">Amerikalı filozof Robert Nozick, Heidegger’in fikrini bir adım öteye taşımıştı. Nozick, yok edici bir kuvvetse eğer, hiçliğin kendi kendisini “hiçebileceği”, böylece bir varlık dünyasına yol açabileceği sonucuna varmıştı. Hiçliği, “şeyleri yokoluşa çeken ya da onları orada tutan bir boşluk kuvveti”[<span class="dipnot"><a class="footnote-link" href="#footnote-225-60" id="footnote-225-60-backlink">60</a></span>] olarak tasavvur ediyordu. “Eğer bu kuvvet kendi kendisi üzerinde etkili olursa, hiçliği hiçliğe çeker, bir şey ya da belki de her şeyi yaratır.” Nozick elektrik süpürgesine göndermede bulunuyordu, tıpkı Yellow Submarine filmindeki yaratık gibi etrafta gezinip karşılaştığı her şeyi yutan bir şeye. Perdedeki her şeyi yuttuktan sonra nihayetinde kendine döner ve kendi kendisini yokoluşa çeker. Bir anda dünya ve onunla birlikte Beatles yeniden ortaya çıkar.</p>

      <p class="paragraf"></p>

      <p class="paragraf">Nozick’in hiçlikle ilgili spekülasyonları ruhen oyuncu olsa da, dostu olan bazı filozofları öfkeden deliye döndürmüştü. Nozick’in bile isteye saçmalamaya başladığını düşünüyorlardı. İçlerinden biri, Oxfordlu filozof Myles Burnyeat şu yorumda bulunmuştu: “İnsan varoluşun ve yokoluşun ötesinde bir kategori bulmak gibi çılgın ve karmaşık girişimlere daldığında, “Hiçliğin biraz daha Hiçlik Kuvveti uygulanması için gerektirdiği Hiçlik Kuvveti miktarı” gibi grafiklere hayretle bakmaya başladığında, oracıkta mantıksal bir pozitiviste dönmeye hazır demektir.”[<span class="dipnot"><a class="footnote-link" href="#footnote-225-61" id="footnote-225-61-backlink">61</a></span>]</p>

      <p class="paragraf"></p>

      <p class="paragraf">Mantıksal pozitivistler gerçekten de bu tür spekülasyonları kuru gürültü olarak niteleyerek bir kenara bırakıyordu. İçlerinde en seçkinlerinden biri olan Rudolf Carnap, varoluşçuların “hiçlik” gramerine aldandığını gözlemişti: Bir isim gibi davrandığından, bir oluşumu, bir şeyi ifade etmesi gerektiğini varsayıyorlardı. Lewis Carroll, Aynanın İçinden adlı kitabında aynı falsoyu yapar: Eğer haberciyi yolda Hiç Kimse geçtiyse, önce Hiç Kimsenin gelmesi gerektiğini söyler. “Hiçlik”i bir şeyin ismi olarak almak bu bölümün açılış paragraflarının da ortaya koyduğu üzere, sonu gelmez paradoksal saçmalıklar üretmeye kapı aralar.</p>

      <p class="paragraf"></p>

      <p class="paragraf">Hiçlikten konuşmanın anlamsız olduğu fikri, Batı felsefesinin şafağına dek uzanır. Bu noktada en vurgulu konuşan presokratiklerin en büyüklerinden Parmenides’ti. Parmenides biraz gizemli bir kişilikti. İtalya’nın güneyindeki Elea’nın yerlilerinden olan Parmenides, MÖ beşinci yüzyılın ortalarında serpilip gelişmişti. Yaşlı bir adamken genç Sokrates’le tanıştığı anlatılır. Platon onu “saygıdeğer ve müthiş”[<span class="dipnot"><a class="footnote-link" href="#footnote-225-62" id="footnote-225-62-backlink">62</a></span>] biri olarak tanımlar. Parmenides gerçekliğin doğası hakkında sağlam bir mantıksal argüman kuran ilk Yunan filozof olmuştu, bu yüzden ilk metafizikçi olarak nitelenebilir. İlginçtir, argümanını, bugüne ancak 150 dizesinin ulaştığı uzun bir alegorik şiir biçiminde sunmayı tercih etmişti. Şiirde isimsiz bir Tanrıça, anlatıcıya iki yol arasında bir tercih yapma fırsatı sunar: Biri varlık yoludur, biri yokluk. Ama ikinci yolun aldatıcı olduğu anlaşılır; çünkü yokluk hakkında düşünülemez de konuşulamaz da. Tıpkı “hiçbir şey görmemenin” görmemek olması gibi, hiçbir şeyden bahsetmemek, hiçbir şey düşünmemek de konuşmamak ya da düşünmemektir; hiçliğe yaklaşmak da ilerleme kaydedememek demektir.</p>

      <p class="paragraf"></p>

      <p class="paragraf">Parmenidesçi çizgi hiç kuşku yok ki varoluş gizemini söndürüyormuş gibi görünüyordu. “Hiçlik”ten anlamlı olarak bahsedemezsek, neden hiçbir şey olmayacağına bir şey olduğunu da anlamlı bir biçimde soramayız. Kelimelerin bir balığın ağzından çıkan baloncuklardan daha fazla anlamı olmayacaktır.</p>

      <p class="paragraf"></p>

      <p class="paragraf">Ama hiçbir şey (nothing) ile hiçlik (nothingness) arasında basit bir ayrıma giderek çabucak aklımızı başımıza toplayabiliriz. Mantıkçıların hatırlattığı üzere, hiçbir şey (nothing) bir isim değildir, “bir şey değil”in kısa yazımıdır sadece.[<span class="dipnot"><a class="footnote-link" href="#footnote-225-63" id="footnote-225-63-backlink">63</a></span>] Örneğin “Hiçbir şeyin Tanrı’dan büyük olduğunu” söylemek, süper ilahi bir oluşumdan bahsetmek anlamına gelmez, sadece Tanrı’dan daha büyük hiçbir şey olmadığını söylemek anlamına gelir. “Hiçlik” ise tersine gerçekten de bir isimdir. Varoluşsal bir tercihi, olası bir gerçekliği, düşünülebilir bir hali ifade eder: Hiçbir şeyin olmadığı bir hal.</p>

      <p class="paragraf"></p>

      <p class="paragraf">Bazı dillerde, hiçbir şey ile hiçlik arasındaki ayrım diğerlerine göre çok daha açıktır. Örneğin Fransızcada “hiçbir şey” rien kelimesiyle ifade edilir, “hiçlik” ise le néant kelimesiyle. Matematik alanında bu ayrım “boş küme” mefhumuyla kesin olarak ortaya konmuştur. Boş küme, hiçbir üyesi olmayan bir kümedir; bu yüzden de hiçbir şey içermeyen bir şeydir. Küme kuramının parantezleri kullanılarak şu denklemlere ulaşılır:</p>

      <p class="paragraf"></p>

      <p class="paragraf">Le néant = {rien}</p>

      <p class="paragraf"></p>

      <p class="paragraf">Nothingness = {nothing}</p>

      <p class="paragraf"></p>

      <p class="paragraf">Hiçbir şey ile hiçlik ayrımı yapıldığında ikisini karıştırmaktan ileri gelen, antik Yunan filozoflarının pek hoşlandığı şu paradoksal olduğu varsayılan önermeleri çözmek kolaylaşır. (Yunanca bir bilmecede “Bir şey nasıl olur da bir şey olmayan bir şey olur?” diye sorar. “Hiçbir şey olarak.”) Heidegger’in Das Nichts nichtet’i gibi veciz formülasyonlarla uğraşmak da kolaylaşır. İngilizce “Nothing noths” şeklindeki bu ifade hayli doğrudur; ama hiç de ilginç değildir: Elbette ki “hiçen” bir şey yoktur! İngilizceye “Nothingness noths” diye çevrilmesi hayli hatalı olur. Hiçlik hiç de öyle bir şey yapmaz. Hiçlik sadece olası bir gerçekliktir; olası bir gerçeklik ya bir durum olabilir ya da bir durum olamaz. O kadar. Herhangi bir etkinliğe girişemez, ne neden olur ne de “hiçer”.</p>

      <p class="paragraf"></p>

      <p class="paragraf">Ama hiçlik olası bir gerçeklik midir acaba? Hiç kuşku yok ki hepimiz yokluk ve kaybın ne demek olduğunu biliriz. Boşluklar ve deliklere, eksikler ve kusurlara yakından aşinayızdır. Hatta muzip İngiliz filozof (benim de eski hocam) merhum Peter Heath’in gözlemlediği üzere, boşluklar gazetelerde ilan bile edilir. Ama bunlar sadece, oldukları halleriyle bir varlık dünyasıyla çevrelenmiş hiçlik parçacıklarından ibarettir. Peki ya Mutlak Hiçlik, her şeyin tümüyle yok olması? Bu mümkün müdür?</p>

      <p class="paragraf"></p>

      <p class="paragraf">Bazı filozoflar mümkün olmadığını savunmuştur. Bu fikrin kendi kendisiyle çeliştiğini söylerler. Bu filozoflar haklılarsa, varlık bilmecesinin ucuz ve biraz da önemsiz bir çözümü var demektir: Hiçbir şey olmayacağına bir şey vardır; çünkü hiçlik imkansızdır. Günümüz filozoflarından birinin belirttiği, üzere “Varlığın hiçbir alternatifi yoktur.”</p>

      <p class="paragraf"></p>

      <p class="paragraf">Bu doğru olabilir mi? Gözlerinizi kapayın, yapabilirseniz eğer kulaklarınızı tıkayın. Şimdi mutlak bir boşlukta olduğunuzu düşünün. Dünyanın bütün kısımlarını yok varlığa götürmeye çalışın. Coleridge’in küçük oğlunun yaptığı gibi, bütün erkekler, kadınlar, ağaçlar, çimenler, kuşlar, hayvanlar, yer ve göğün yok olduğunu düşünerek başlayabilirsiniz. Sadece gökyüzü de değil, ama içindeki her şey. Kozmosun her yerinde ışıkların söndüğünü düşünün: Güneşin ortadan kaybolduğunu, yıldızların söndüğünü, galaksilerin bir bir ya da milyar milyar yok olup gittiğini düşünün. Zihninizin gözleriyle baktığınızda, bütün kozmos sessizlik, soğuk ve karanlığa sürüklenir, sessiz, soğuk ya da karanlık olacak hiçbir şey yoktur. Mutlak hiçliği tahayyül etmeyi başardınız demektir.</p>

      <p class="paragraf"></p>

      <p class="paragraf">Başardınız mı acaba? Fransız filozof Henri Bergson evrensel yokoluşu tasavvur etmeye kalktığında, deneyinin sonunda kaçınılmaz olarak geride bir şey kaldığını anlamıştı: Kendi iç benliği. Bergson, dünyanın “boşluk tuvalinde bir süs”[<span class="dipnot"><a class="footnote-link" href="#footnote-225-64" id="footnote-225-64-backlink">64</a></span>] olduğunu düşünüyordu. Ama bu süsü koparmaya çalıştığında geride bilincinin tuvali kalıyordu. Ne kadar denediyse de onu örtmeyi başaramadı. “Bilincimin söndüğü anda, başka bir bilinç doğuyor, daha doğrusu önceden doğmuş oluyor, bir an önce doğmuş, ilkinin sönüşüne tanık olmak için.” Bergson, tıpkı kapının altından sızan ışık gibi, bilincin bazı kalıntıları karanlığa sızmaksızın mutlak hiçliği tahayyül etmenin imkansız olduğunu görmüştü. Dolayısıyla da hiçliğin imkansızlık olması gerektiği sonucuna varmıştı.</p>

      <p class="paragraf"></p>

      <p class="paragraf">Bergson bu şekilde tartışan tek filozof değildi. İnsanın gözünü yıldıran Appearance and Reality (Görünüm ve Gerçeklik) adlı kitabın yazarı İngiliz idealist F. H. Bradley de benzer şekilde, kesin hiçliğin düşünülemez olduğu kanısındaydı. O da bu yüzden hiçliğin imkansız olması gerektiği sonucuna varmıştı.</p>

      <p class="paragraf"></p>

      <p class="paragraf">En kafa karıştırıcı hiçliği tahayyül etme girişimlerinden biri de seçkin Rus psikolog Aleksandr Luria’nın hastası “S”e aitti. S’in öyle olağanüstü bir hafızası vardı ki Luria onun hakkında The Mind of a Mnemonist başlıklı koca bir kitap yazmıştı. Tuhaftır, S’in hafızası neredeyse tamamen görseldi. Bu yüzden de S hiçliği düşünmeye çalıştığında bu deney feci şekilde ters tepmişti.</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Benim bir şeyin anlamını kavrayabilmem için onu görmem gerekir... Mesela hiçbir şey kelimesini alın... Ben bu hiçbir şeyi görüyorum, bir şey... Bu yüzden karıma dönüp hiçbir şeyin ne anlama geldiğini sordum... Eğer hiçbir şey birine görünebilirse, bu hiçbir şeyin bir şey olduğu anlamına gelir. İşte burada sorun çıkıyor.[<span class="dipnot"><a class="footnote-link" href="#footnote-225-65" id="footnote-225-65-backlink">65</a></span>]</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Herhalde hiçbir şeyin bir görüntüsünü kurma girişimi kendi kendisini yenilgiye uğratan bir girişimdi. Böyle bile olsa düşünülebilirlik, olası olma için güvenilir bir sınama mıdır? Belki de rüyasız bir uyku hali dışında mutlak hiçliği tahayyül edemiyor olmamız bir şeyin ya da bir başkasının mutlaka var olması gerektiği anlamına mı gelir?</p>

      <p class="paragraf"></p>

      <p class="paragraf">İşte bu noktada filozofun yanılgısı denilen şeye düşmekten sakınmamız gerekiyor: Hayal gücündeki bir eksikliği, gerçekliğin nasıl olması gerektiğine ilişkin derin bir kavrayışla karıştırma eğiliminden yani. Böyle bir yanılgıya düşmeye meyilli bir düşünür, “Başka türlü düşünemiyorum, o yüzden de böyle olması gerekir,” der. Hayal gücümüzün güçlerinin ötesinde yatan, olası olmakla kalmayıp gerçek de olan birçok şey vardır. Örneğin renksiz nesneleri gözümüzde canlandıramayız, ama atomlar renksizdir. (Gri bile değildirler.) Olağanüstü derecede yetenekli birkaç matematikçi dışında çoğumuz bükülmüş uzayı hayal edemeyiz. Ne var ki Einstein’ın görelilik kuramı bize aslında, bükülmüş dört boyutlu bir uzayzaman manifoldunda, Öklit geometrisini ihlal eden bir uzayzamanda yaşadığımızı söyler. Öklit geometrisinin ihlali, Immanuel Kant’ın tahayyül edilemez bulduğu, bu yüzden de felsefi gerekçelerle reddettiği bir şeydi.</p>

      <p class="paragraf"></p>

      <p class="paragraf">Bergson ve Bradley mutlak hiçliğin kendi kendisiyle çeliştiğini, çünkü bunun olası olmasının onu düşünecek bir gözlemcinin varlığını gerektirdiğini düşünüyordu. Buna hiçliğe karşı “gözlemci argümanı” diyelim. Gözlemci argümanı genel gerekçelerle şaibeli olmakla kalmaz, bazı çılgın açılımları da vardır. Olası bütün dünyaların en azından bir tek gözlemci içermesi gerektiği anlamına gelir. Ama hiç kuşkusuz bilincin olmadığı bir evren, fiziksel olarak mümkündür. Evrenimizdeki doğa sabitleri (zayıf nükleer kuvvetin gücü, üst kuarkın kütlesi vs.) asıl değerlerinden bir parça daha farklı olsalardı, evrende hayatın evrimi söz konusu olmazdı, sadece bol bol kaba madde bulunurdu. Ama gözlemci argümanının mantığı gereği, böyle bir zombi evren imkansız olurdu, çünkü onu gözleyecek kimse olmazdı.</p>

      <p class="paragraf"></p>

      <p class="paragraf">Bergson’un gözlemci argümanının çok daha absürd bir sonucu vardır. Bergson zihninin gözüyle baktığında, kendi benliğini ortadan kaldıramıyordu. Düşünülemez olanın imkansız olması ilkesinden hareketle, kendi kendisinin yok olmasının imkansız olması gerektiği sonucuna varmış olsa gerek: Gerçekliğin nasıl olduğu hangi şekilde ortaya çıkmış olursa olsun (boş, dolu, her neyse), Bay Bergson’u da içermesi metafiziksel olarak garantiydi; Bergson kendi başına Tanrı benzeri zorunlu bir varlıktı. Buna solipsizm demek hayırseverlik olur.</p>

      <p class="paragraf"></p>

      <p class="paragraf">Hiçliğe karşı ileri sürülen, mantıken benzer olsa da daha nesnel çizgide akan ikinci bir argüman vardır. Gözlemci argümanı gibi bu argüman da, mutlak hiçliği tahayyül etme çabamızın kısmi olmaya yazgılı olmakla kalmayıp hiçbir zaman tamamına ermeyeceğini söylemektedir. Ama geride kalan şey olarak bilince işaret etmek yerine, zihinsel olmayan bir kalıntıdan bahseder. Kozmosun bütün içeriğinin silindiğini tahayyül etsek bile, geride her zaman bütün bu içeriğin bulunduğu soyut bir bağlam kalır. Bu bağlam boş olabilir, ama hiçbir şey değildir. İçeriği olmayan bir kap yine de kaptır. Buna hiçliğe karşı “kap argümanı” diyelim.</p>

      <p class="paragraf"></p>

      <p class="paragraf">Kap argümanının saygın savunucularından biri Oxfordlu filozof Bede Rundle’dır. Rundle anlamlı bir şekilde Why There Is Something Rather Than Nothing (Neden Hiçbir Şey Yerine Bir Şey Var) adını verdiği kitabında “Her şeyin yok olduğunu düşünme girişimimiz, içindeki her şeyin boşaltıldığı bir uzay alanı hayal etmeye varır; burada hiçbir şeyin bulunmaması olasılığını, boş bir dolap hayal etmekten daha maddi kılmayan bir girişimdir bu,”[<span class="dipnot"><a class="footnote-link" href="#footnote-225-66" id="footnote-225-66-backlink">66</a></span>] diye yazıyordu. Peki bu “boş dolap” nedir? Rundle, bunu uzayın kendisiyle özdeşleştiriyormuş gibi görünmektedir. İnsan uzayın varlığının “silindiğini düşünemeyeceğinden”, uzayın, herhangi bir olası gerçekliğin parçası, tıpkı Tanrı gibi ya da Henri Bergson’un iç benliği gibi zorunlu bir varlık olması gerektiğini ileri sürer.</p>

      <p class="paragraf"></p>

      <p class="paragraf">Peki o zaman hiçliğe karşı uzay mı bizim büyük kalemizdir? Rundle bahislerini yatırır. Bir noktada hiçlik fikrinin tutarsız olması anlamında alternatif bir argümanı değerlendirir. Hiçbir şey olmasaydı, hiçbir şeyin olmaması bir olgu olurdu. Dolayısıyla en azından bir şey varolurdu: Olgu! (Bu gerçekten de korkunç bir argümandır, yanılgılarının belirlenmesi jimnastik olsun diye okura bırakılmıştır.) Ama Rundle’ın dönüp dolaşıp geldiği yer uzaydır; çünkü ne kadar çabalarsa çabalasın uzayın yok olduğunu düşünemez. “Uzay hiçbir şeydir,”[<span class="dipnot"><a class="footnote-link" href="#footnote-225-67" id="footnote-225-67-backlink">67</a></span>] diye ısrarla vurgular: “İçine bakabileceğiniz, içinde yol alabileceğiniz bir şeydir, kendisinden hacimler çıkabilecek bir şeydir.”</p>

      <p class="paragraf"></p>

      <p class="paragraf">Rundle’ın uzayın bir şey olduğu yolundaki kanısını herkes paylaşmaz. Filozoflar arasında uzayın aslında ne olduğuna dair birbirine rakip iki görüş mevcuttur. (Bilimsel olarak güncel olmak için “uzay” yerine “uzayzaman”dan bahsetmemiz gerek, ama önemli değil.) Bu görüşlerden biri olan substantival görüşün tarihi Newton’a kadar uzanır. Bu görüş, uzayı, kendi içkin geometrisine sahip gerçekten de gerçek bir şey olarak kabul eder, bütün içeriği ortadan kaybolsa bile uzayın var olmaya devam edeceğini söyler. Uzayla ilgili diğer görüş olan ilişkisel görüşün kökeni, Newton’ın büyük rakibi Leibniz’e kadar uzanır. Bu görüş, uzayı kendi içinde bir şey, ama yalnızca şeyler arasında bir ilişkiler ağı olarak kabul eder. Leibniz’in görüşüne göre, uzay, ilişkide olduğu şeylerden ayrı olarak var olamaz; Cheshire Kedisi’nin gülüşü kediden ayrı ne kadar var oluyorsa, uzay da ilişkide olduğu şeylerden ayrı olarak ancak o kadar var olur.</p>

      <p class="paragraf"></p>

      <p class="paragraf">Newtoncular ve Leibnizciler arasındaki ontolojik tartışma, bugüne kadar devam etmiş canlı bir tartışmadır. Uzayzamanın maddenin davranışını etkilediğini gösteren görelilik kuramı, teraziyi biraz substantivalistlerden yana eğmiştir.</p>

      <p class="paragraf"></p>

      <p class="paragraf">Fakat kap argümanının bir yararı olup olmadığını görmek için bu tartışmayı çözmemize gerek yok. İlişkiselci argümanı savunanların haklı olduğunu, uzayın sadece uygun bir kuramsal kurgu olduğunu varsayalım. Bu durumda, kozmosun içeriği ortadan kaybolacak olsa, uzay da onlarla birlikte ortadan kaybolur, geride mutlak bir hiçlik bırakır.</p>

      <p class="paragraf"></p>

      <p class="paragraf">Şimdi de tam tersini, substantivalist görüşünü savunanların haklı olduğunu düşünelim. Diyelim ki uzay gerçekten de kendi başına bir varlığı olan kozmik bir arena. Bütün maddi içeriği ortadan kaybolup gitse bile bu arena varlığını sürdürebilir. Her şey gitse bile geride işgal edilmemiş konumlar kalacaktır. Ama eğer uzayın gerçekten nesnel bir varoluşu varsa, geometrik biçiminin de nesnel bir varoluşu vardır. Çapı itibarıyla sonsuz olabilir. Ama hiçbir sınırı olmasa bile sonlu da olabilir. (Örneğin bir basketbol topunun yüzeyi hiçbir sınırı olmayan sonlu bir iki boyutlu uzaydır.) Böyle “kapalı” uzayzamanlar Einstein’ın genel görelilik kuramıyla tutarlılık gösterir. Aslına bakarsanız, Stephen Hawking ve başka kozmologlar evrenimizin uzayzamanının, tıpkı bir basketbol topunun yüzeyinin daha yüksek boyutlu bir benzeri gibi sonlu ve sınırsız olduğu kuramını geliştirmiştir. Bu durumda uzayzamanın içindeki her şeyle birlikte “yitip gittiğini düşünmek” zor değildir. Basketbol topunun patladığını, daha doğrusu söndüğünü düşünün. Zihninizin gözünde, basketbol topu kozmosunun sonlu yarıçapı küçülür küçülür, nihayetinde sıfır olur. Uzayzaman arenası ortadan kaybolmuştur, geride mutlak bir hiçlik bırakmıştır.</p>

      <p class="paragraf"></p>

      <p class="paragraf">Bu düşünce deneyi zarif bir bilimsel tanımı beraberinde getirir. (Bu tanımın ilk sahibi fizikçi Alex Vilenkin’dir.)</p>

      <p class="paragraf"></p>

      <p class="paragraf">Hiçlik = Yarıçapı sıfır olan kapalı bir küresel uzayzaman</p>

      <p class="paragraf"></p>

      <p class="paragraf">Böylece kap argümanı kabın niteliği nasıl anlaşılırsa anlaşılsın başarısız olur. Uzayzaman gerçek bir oluşum değil de şeyler arasındaki bir dizi ilişkiden ibaretse, o şeylerle birlikte ortadan kaybolur, dolayısıyla hiçlik olasılığının önünde hiçbir engel yaratmaz. Uzayzaman kendine özgü bir yapıya ve özgül niteliklere sahip gerçek bir oluşumsa, tıpkı gerçekliği oluşturan geri kalan eşya gibi hayal gücü tarafından “ortadan kaybolduğu” düşünülebilir.</p>

      <p class="paragraf"></p>

      <p class="paragraf">Zihnin gözünde gerçekliği boşaltmak tam anlamıyla hayal gücünün bir başarısıdır. Peki ya biri çıkıp da bunu laboratuvarda denemeye kalksaydı? Aristoteles bunun imkansız olacağı kanısındaydı. Uzayın bir bölgesini boşaltamayacağını göstermeyi amaçlayan hem ampirik hem kavramsal çok çeşitli argümanlar geliştirmişti. “Doğanın boşluktan nefret ettiği” yolundaki Aristotelesçi ortodoksluk, on yedinci yüzyılın ortalarına kadar geçerliliğini korudu, on yedinci yüzyılın ortalarında da Galileo’nun öğrencilerinden Evangelista Torricelli tarafından kesin bir biçimde alaşağı edildi. Bir deney dehası olan Torricelli bir deney tüpüne cıva dökmek, ardından parmağıyla tüpün açık ucunu kapatarak tüpü cıva dolu bir kaba sokmak gibi bir fikir geliştirmişti. Tüp dikey bir biçimde baş aşağı dururken, cıva sütununun üstünde küçük bir havasız boşluk belirmişti. Torricelli, ilk barometreyi yaratmıştı. Ayrıca doğanın varsayılan horror vacui’sinin (boşluk korkusunun), aslında üstümüzde basınç yaratan atmosferik havanın ağırlığından başka bir şey olmadığını göstermişti.</p>

      <p class="paragraf"></p>

      <p class="paragraf">Ama Torricelli gerçek bir hiçlik parçası yaratmayı başarmış mıydı? Pek değil. Bugün ilk onun yarattığı havasız boşluğun tümüyle boş olmaktan çok uzak olduğunu biliyoruz. Öyle anlaşılıyor ki en mükemmel boşluk bile bir şey içerir. Fizikte “bir şey” mefhumu enerjiyle niceliklendirilir. (Einstein’ın en ünlü denkleminin gösterdiği üzere madde bile donmuş enerjiden ibarettir.) Fiziksel olarak ifade edecek olursak, uzay, enerjiden yoksun olduğunda, mümkün olabileceği kadar boş olur.</p>

      <p class="paragraf"></p>

      <p class="paragraf">Şimdi uzayın bir bölgesinden her bir enerji parçasını kaldırmaya çalıştığınızı düşünün. Başka bir deyişle diyelim ki o bölgeyi en düşük enerji haline indirmeye çalışıyorsunuz, bu hal “vakum hali” olarak bilinir. Enerji çeken bu sürecin bir noktasında, sezgilere çok ters düşen bir şey meydana gelecektir. Fizikçilerin “Higgs alanı” dediği bir şey kendiliğinden ortaya çıkacaktır. Bu Higgs alanından kurtulamazsınız; çünkü boşaltmaya çalıştığınız uzayın toplam enerjisine katkısı aslında negatiftir. Higgs alanı, “hiçbir şey”den daha az enerji içeren “bir şey”dir. Higgs alanına, durmaksızın bir var olup bir yok olan bir sanal parçacıklar karmaşası eşlik eder. Vakum halindeki uzayın, tıpkı yeni yıl arifesindeki Times Meydanı misali, gerçekten de çok meşgul olduğu anlaşılmaktadır.</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Hiçbir şeye inanan filozoflar (kimi zaman kendilerine “metafiziksel nihilist” derler) bu tür fiziksel engellerden uzak durmaya çalışırlar. 1990’ların sonunda İngiliz ve Amerikalı birkaç filozof, “çıkarım argümanı” olarak bilinen bir şeyin öncülüğünü yaptı. Hiçlik karşıtı olan gözlemci ve kap argümanlarının tersine, çıkarım argümanı hiçlik yanlısıdır. Mutlak bir boşluğun gerçek bir metafiziksel olasılık olduğunu göstermeyi amaçlar.</p>

      <p class="paragraf"></p>

      <p class="paragraf">Çıkarım argümanı, yeterince akla yatkın bir biçimde, dünyanın sonlu sayıda nesne (insanlar, masalar, sandalyeler, kayalar vs.) içerdiğini varsayarak başlar. Ayrıca bu nesnelerin her birinin rastlantısal olduğunu varsayar: Nesne aslında var olsa bile, var olmayabilirdi de. Bu da akla yatkın görünür. It’s a Wonderful Life filmini ve kahramanı George Bailey’yi (Jimmy Stewart canlandırmıştı) düşünün. Hayatındaki bir dizi tatsızlığın ardında, George kendisini intiharın eşiğinde bulur. Clarence adlı bir meleğin müdahalesi sayesinde, George kendisi doğmamış olsaydı dünyanın nasıl bir yer olacağını görür. Kendi varoluşunun rastlantısallığıyla karşı karşıya kalır. Öyle görünüyor ki aynı rastlantısallık sadece bireylere değil, Samanyolu’ndan tutun Eyfel Kulesi’ne, kanepenizde uyuyan köpekten dizüstü bilgisayarınızın ekranındaki toz parçacığına kadar, fiilen mevcut olan şeylerin tamamına işlemiştir. Bu şeylerin her biri, var olsalar bile, kozmos başka bir şekilde açılmış olsaydı, var olmayabilirlerdi de. Son olarak, çıkarım argümanı bağımsızlıkla ilgili bir varsayımda bulunur: Bir şeyin var olmaması başka bir şeyin var olmasını gerektirmez.</p>

      <p class="paragraf"></p>

      <p class="paragraf">Bu üç öncülün (sonluluk, rastlantısallık ve bağımsızlık) yerli yerinde olmasıyla birlikte, hiçbir şeyin olmayabileceği sonucuna varmak kolaydır. Sadece her rastlantısal nesneyi birer birer dünyadan çıkarırsınız, sonunda elinizde mutlak boşluk, tam bir boşluk kalır. Bu çıkarmanın kelimesi kelimesine olmaktan ziyade metaforik olduğu düşünülür. Argümanın her aşamasında olası dünyalar arasında bir ilişki kurulur: n sayıda nesnenin bulunduğu bir dünya mümkünse, n-1 sayıda nesnenin bulunduğu bir dünya da mümkündür. Çıkarma sürecinin en son aşamasında, dünya bir kum taneciğinden başka bir şeyden oluşmuyor olabilir. Böyle küçük sefil bir dünya mümkünse, o kum taneciğinin silindiği bir dünya, bir hiçlik dünyası da mümkündür.</p>

      <p class="paragraf"></p>

      <p class="paragraf">Çıkarma argümanı genellikle metafiziksel nihilistlerin cephaneliğindeki en kuvvetli argüman olarak görülür. Aslına bakılırsa herhalde bu cephenin elindeki tek olumlu argümandır. Ben bu argümanı biraz kaba hatlarıyla sunmuş olsam da, savunucuları bir sürü zahmet harcayarak mantıksal olarak geçerli görünebileceği bir biçime sokmuşlardır. Hiç de azımsanmayacak bir başarıdır bu. Öncüller doğruysa, sonucun, mutlak hiçliğin mümkün olduğu sonucunun da doğru olması gerekir.</p>

      <p class="paragraf"></p>

      <p class="paragraf">Ama çıkarma argümanının öncülleri doğru mudur? Başka bir deyişle bu argüman geçerli olmakla kalmayan, mantıkçıların deyişiyle aynı zamanda sağlam da olan bir argüman mıdır?</p>

      <p class="paragraf"></p>

      <p class="paragraf">Sonluluk ve rastlantısallık öncülleri konusunda sorun yokmuş gibi görünüyor. Ama üçüncü öncül, bağımsızlık öncülü daha şaibelidir. Bir şeyin yok olmasının başka bir şeyin varlığını gerektirmediğinden gerçekten emin olabilir miyiz? It’a Wonderful Life’ı yeniden düşünelim. George Bailey’nin hiç var olmadığı alternatif dünyada, onun yokluğu sonucu başka birçok olası şey var oluyordu; George onu durdurmuş olmasaydı, açgözlü bankacı Mr. Potter’ın yaratmış olacağı “Pottersville”deki kalitesiz barlar ve rehinci dükkanları gibi. Rastlantısal şeyler ne de olsa o kadar da bağımsız değildir. Varoluş iddiası ne kadar sallantılı olursa olsun, her şey hem fiilî hem olası başka birçok şeyle varoluşsal bir karşılıklı bağımlılık ağında anlamını buluyormuş gibi görünür.</p>

      <p class="paragraf"></p>

      <p class="paragraf">Sinematik bir örnek çok hayal ürünüymüş gibi geldiyse, daha ağırbaşlı, bilimsel bir örneği düşünelim. Dünyanın sadece iki nesneden, birbirlerinin yörüngesinde dönen bir elektron ve bir pozitrondan oluştuğunu varsayalım. Bu “ikili dünya”yla göreli olarak sadece pozitronun var olduğu olası bir “tekli dünya” mevcut mudur? Böyle düşünmek mümkündür. Ama ikili dünyadan tekli dünyaya geçmek, fiziğin temel ilkelerinden birini ihlal edecektir: Yüklerin korunumu kanununu. İkili dünyanın net elektrik yükünün toplamı sıfırdır; çünkü pozitronun elektrik yükü +1’dir, elektronun elektrik yüküyse -1’dir. Tekli dünyanın net elektrik yüküyse +1’dir. Dolayısıyla ikili dünyadan tek dünyaya geçmek, net bir elektrik yükünün yaratılması anlamına gelir; fiziksel bir imkansızlıktır bu. Elektron ve pozitron tek tek rastlantısal olsalar da her biri elektrik yükünün korunumu kanunuyla birbirlerine bağlıdır.</p>

      <p class="paragraf"></p>

      <p class="paragraf">Peki ya ikili dünyadan doğruca hiçliğe geçmek mümkün müdür? Heyhat, bu da fiziksel olarak mümkün değildir; çünkü elektron-pozitron çiftinin ortadan kaldırılması fiziğin bir başka temel ilkesini ihlal edecektir: Kütle-enerji korunumu kanununu. Bu çiftin ardından, fiziksel bir zorunluluk olarak yeni bir oluşumun, bir fotonun ya da bir başka parçacık-karşıt parçacık çiftinin ortaya çıkması gerekecektir.</p>

      <p class="paragraf"></p>

      <p class="paragraf">Buradaki terslik, Bergson’un da Rundle’ın da karşı karşıya kaldığı, bu kez farklı bir kılığa bürünmüş aynı terslikmiş gibi görünmektedir. Üç örnekte de mutlak hiçlik bir sınır olarak düşünülür, varlık dünyasından yaklaşılması gereken bir sınır. Bergson, dünyanın içeriğini tahayyülünde ortadan kaldırarak buna yaklaşmayı denemiştir, sonuçta kendi bilinciyle baş başa kalmıştır. Rundle da Hayal gücüne dayalı benzer bir yol izlemiş, o da hedefine ulaşamamış, sonunda boş bir uzamsal kaba ulaşmıştır. Her ikisi de mutlak hiçliğin düşünülemez olduğu sonucuna varmıştır. Çıkarma argümanı farklı bir yol izler, hiçliğe bir dizi mantıksal hamleyle ulaşmaya çalışır. Ama çıkarma argümanının ardında yatan, akla yatkınmış gibi gelen sezgi (eğer bazı nesneler varsa, daha az sayıda nesne olabilir), bir dizi temel fiziksel ilkeye takılır: Korunum kanunlarına. Bu kanunlar bir şekilde askıya alınsa bile, dünyadaki varoluşsal nüfus sayımının birer birer sürekli azaltılabileceği, sonunda sıfıra ulaşılacağı hiçbir şekilde kesin değildir. Belki de bir şeyin tahayyülde ya da gerçeklikte yokluğu her zaman bir diğerinin varlığını gerektirmektedir. George Bailey’yi şeylerin düzeninden çıkarın, Pottersville yükselir.</p>

      <p class="paragraf"></p>

      <p class="paragraf">Kıssadan hisse şudur: Bir Şey’den Hiçbir Şey’e ulaşmak basit bir mesele değildir. Yaklaşım en iyi ihtimalle asimptotiktir, her zaman sınırın altında kalır, her zaman geride ne kadar küçük olursa olsun bir varlık kalıntısı kalır. Ama bu şaşırtıcı bir şey mi? Nihayetinde Bir Şey’den Hiçbir Şey’e ulaşmayı başarmak varlık bilmecesini tersinden çözmek olacaktır. Birinden diğerine uzanan mantıksal bir köprü, muhtemelen iki yönlü bir trafiği mümkün kılacaktır.</p>

      <p class="paragraf"></p>

      <p class="paragraf">Hayal gücüne dayanarak Bir Şey’den Hiçbir Şey’e ulaşmak Hiçbir Şey’den Bir Şey’e ulaşmaktan daha kolay görünüyorsa, bunun sebebi hem başlangıç hem bitiş noktalarının önceden biliniyor olmasıdır. Kırk ikinci Cadde’deki New York Halk Kütüphanesi’nin okuma odasında, bir bilgisayar terminalinde oturuyorsunuz diyelim. Ekranda tek bir harf bulunuyor, diyelim ki: $. Sil düğmesine basıyorsunuz ve ekran kararıyor. Bir Şey’den Hiçbir Şey’e geçilmesi sonucunu doğurdunuz. Şimdi diyelim ki bir bilgisayar terminalinde, önünüzde boş bir ekran, oturuyorsunuz. Hiçbir Şey’den Bir Şey’e nasıl ulaşırsınız? Geri al düğmesine basarak. Ama bunu yaptığınızda ekranda neyin belireceğine dair hiçbir fikriniz yok. Sizden önceki kullanıcının ne yaptığına bağlı olarak ekranda özlü bir mesaj da belirebilir, bir harfler çorbası da. Hiçbir Şey’den Bir Şey’e geçmek, gizemli bir işmiş gibi görünüyor; çünkü karşınıza neyin çıkacağını hiç bilemezsiniz. Aynı şey kozmik düzeyde de geçerlidir. Büyük Patlama (hiçbir şeyden bir şeye fiziksel geçiş) düşünülemeyecek kadar şiddetli olmakla kalmaz, aynı zamanda içkin olarak kanunsuzdur da. Fizik, çıplak bir tekillikten ne çıkabileceğini tahmin etmenin ilkesel olarak hiçbir yolu olmadığını söyler. Tanrı bile bilemez.</p>

      <p class="paragraf"></p>

      <p class="paragraf">Bir Şey ile Hiçbir Şey arasındaki aşılamaz kavramsal ayrımı geçmeye çabalamak yerine varlık dünyasını unutup onun yerine, hiçliğe yoğunlaşmak daha yararlı olabilir. Mutlak hiçlik bir tür çelişkiye düşmeksizin tutarlı olarak tanımlanabilir mi? Tanımlanabilirse, bu, hiçliğin gerçek bir metafiziksel olasılık olduğuna dair güvenimizi artıracaktır.</p>

      <p class="paragraf"></p>

      <p class="paragraf">Ama mutlak hiçliği tanımlamak çetrefil bir iş olabilir. İlk atış olarak şu varsayımla başlayalım:</p>

      <p class="paragraf"></p>

      <p class="paragraf">Hiçbir şey vardır.</p>

      <p class="paragraf"></p>

      <p class="paragraf">Bu önermeyi formel mantığa çevirdiğimizde şu hali alır:</p>

      <p class="paragraf"></p>

      <p class="paragraf">Her x için, x var olması durumu söz konusu değildir.</p>

      <p class="paragraf"></p>

      <p class="paragraf">Daha şimdiden bir sorunla karşı karşıyayız: “Vardır” kelimesi, şeylerin ya sahip olacağı ya da olmayacağı bir özelliğin ismi değildir. “Bazı evcil kaplanlar kükrer, bazıları kükremez,” cümlesi anlamlıdır. Ama “Bazı evcil kaplanlar vardır, bazıları yoktur,” cümlesinin hiçbir anlamı yoktur.</p>

      <p class="paragraf"></p>

      <p class="paragraf">Kendimizi “mavidir”, “ekmek kutusundan daha büyüktür”, “pis kokuludur”, “negatif yüklüdür”, “çok güçlüdür” gibi uygun yüklemlerle sınırlarsak, mutlak hiçliği tanımlama işi çok daha ağır bir iş haline geliyormuş gibi görünür. Şimdi sıfır olasılığı belirtecek sınırsız, belki de sonsuz bir önermeler listesine ihtiyacımız var: “Mavi olan hiçbir şey yoktur”, “Pis kokulu olan hiçbir şey yoktur”, “Negatif yüklü hiçbir şey yoktur” vs. gibi. Bu önermelerin her biri şu biçimdedir:</p>

      <p class="paragraf"></p>

      <p class="paragraf">Her x için, x’in A olması söz konusu değildir.</p>

      <p class="paragraf"></p>

      <p class="paragraf">Ya da daha somut bir ifadeyle:</p>

      <p class="paragraf"></p>

      <p class="paragraf">Hiç A yoktur.</p>

      <p class="paragraf"></p>

      <p class="paragraf">Bu listedeki her önerme, belli bir özelliği olan bütün nesnelerin varlığını dışlayacaktır: Bütün mavi şeyler, bütün pis kokulu şeyler, bütün negatif yüklü şeyler vs.</p>

      <p class="paragraf"></p>

      <p class="paragraf">Var olmayan şeyler listesinde metafiziksel olarak olası her bir özellik için bir önerme bulunursa, mutlak hiçliği bu via negativa yoluyla tanımlamayı başarabiliriz. Peki listemizin kapsamlı olduğundan nasıl emin olabiliriz? Tek bir atlama, ya unuttuğumuz ya da bugün Hayal gücümüzün ötesinde olan bazı nesne gruplarının varlığını mümkün kılarak, sıfırlama projesini yenilgiye uğratacaktır. Örneğin bu listeyi bir asır önce hazırlıyor olsaydık, “Her x için, x’in bir kara delik olması mümkün değildir,” önermesini dışarda bırakmamız gerekecekti.</p>

      <p class="paragraf"></p>

      <p class="paragraf">Bu kapsamlılık sorununu, bütün olası şey tiplerini temel birkaç kategoriye ayırarak aşmayı deneyebiliriz. Örneğin Descartes, varlık dünyasını sadece iki tür öze ayırmıştı: Özleri düşünce olan zihinler ve özleri yer kaplamak olan fiziksel cisimler. Dolayısıyla mutlak hiçliği, “Hiçbir zihinsel şey yoktur” ve “Hiçbir fiziksel şey yoktur” önerme çiftiyle tanımlamaya çalışabiliriz. Bu şık çift, bilincin, ruhun, meleklerin, Tanrıların, onların yanı sıra elektronlar, kayalar, ağaçlar ve galaksilerin varlığını dışlayacaktır. Peki rakamlar gibi matematiksel oluşumların varlığını da dışlayacak mıdır? Ya da adalet gibi soyut genelliklerin varlığını? Böyle şeyler ne zihinsel ne de fizikselmiş gibi görünür, ama varlıkları hiç kuşkusuz mutlak hiçlik halini bozuyormuş gibidir. Ve Descartes’ın da bizim de hayal edemediğimiz koca bir dizi başka olası özler, başka varlık türleri olabilir.</p>

      <p class="paragraf"></p>

      <p class="paragraf">Ne var ki hayvan, sebze, mineral, zihinsel, manevi, matematiksel ya da başka bir şey olsun, düşünülebilir bütün nesnelerin sahip olduğu kesin bir tek özellik vardır. Bu da öz kimliktir. Benim özelliğim ben olmaktır. Sizin özelliğiniz de siz olmaktır. Böylece devam edebiliriz. Aslına bakarsanız, “kimlik”, mantıkta her şeyin başka hiçbir şeyle değil kendi kendisiyle ilişkisi olarak tanımlanır. Başka bir deyişle şu mantıksal bir hakikattir:</p>

      <p class="paragraf"></p>

      <p class="paragraf">Her x için, x = x.</p>

      <p class="paragraf"></p>

      <p class="paragraf">Dolayısıyla var olmak kendine benzer olmaktır.</p>

      <p class="paragraf"></p>

      <p class="paragraf">Bu kimlik ilişkisiyle birlikte, “Bir şey vardır” önermesi şu hali alır:</p>

      <p class="paragraf"></p>

      <p class="paragraf">x=x gibi bir x vardır.</p>

      <p class="paragraf"></p>

      <p class="paragraf">Ya da onun eşdeğeri:</p>

      <p class="paragraf"></p>

      <p class="paragraf">Her x için x=x söz konusu değildir.</p>

      <p class="paragraf"></p>

      <p class="paragraf">Bunun tercümesi “Her şey kendine benzemez,” demek oluyor. Bu önerme, formel mantığın sembolleriyle ifade edildiğinde çok daha özlüdür:</p>

      <p class="paragraf"></p>

      <p class="paragraf">(x) - (x=x)</p>

      <p class="paragraf"></p>

      <p class="paragraf">( “(x)” sembolü evrensel bir niteleyicidir, “her x için” diye okunması gerekir, “-” işareti ise değillik sembolüdür, “söz konusu değildir” diye okunması gerekir.)</p>

      <p class="paragraf"></p>

      <p class="paragraf">İşte şimdi, küçük şık bir mantıksal kabartmamız oldu: “Kesinlikle hiçbir şey var değildir,” diyor. Peki ama bunu geçerli kılan olası bir gerçeklik var mıdır? Önde gelen Amerikalı filozoflardan Milton Munitz, olmadığında ısrar ediyordu. Munitz, The Mystery of Existence başlıklı kitabında bir şeyin var olduğunu ileri süren önermenin (“Öyle bir x vardır ki bu x kendi kendisinin aynısıdır” önermesinin), mantığın bir hakikati olduğunu savunmuştu. Munitz bu yüzden bu önermenin değillenmesinin (benim yukarıdaki şık kabartmamın) “kesinlikle anlamsız olacağını” iddia ediyordu.</p>

      <p class="paragraf"></p>

      <p class="paragraf">Munitz doğru söylüyordu, ama biraz abes bir anlamda. Mantıkçılar, formel sistemlerini ilerletebilmek için düzenli olarak hiçliği dışarıda bırakır. Söylem evreninde her zaman en az bir birey bulunduğunu varsayarlar. (Bu da başka yararlarının yanı sıra hakikatin tanımlanmasını kolaylaştırır.) Bu önlemle birlikte “Öyle bir x vardır ki kendi kendisinin aynısıdır” önermesi mantıksal bir hakikat haline gelir. Ama yapay bir önermedir. Yirminci yüzyıl Amerikan felsefesi duayeni Willard Van Orman Quine’in işaret ettiği üzere, boş olmayan bir alanın şart koşulması “kesinlikle teknik bir uygunluk”tur.[<span class="dipnot"><a class="footnote-link" href="#footnote-225-68" id="footnote-225-68-backlink">68</a></span>] Beraberinde “zorunlu varoluşla ilgili felsefi bir dogma” getirmez. Bertrand Russell biraz daha ileri giderek varoluşun genel olarak varsayılmasını mantığın üzerindeki bir leke olarak addetmişti.</p>

      <p class="paragraf"></p>

      <p class="paragraf">Russell’la hemfikir olan mantıkçılar, bu lekeden kurtulmak için, hiçlik olasılığına izin veren alternatif bir mantık sistemi icat etmiştir. Böyle bir mantığa “evrensel olarak özgür mantık” denir, çünkü evren hakkında varoluş varsayımlarından azadedir. Evrensel olarak özgür bir mantıkta, boş evren mümkündür, bir şeyin ya da başka bir şeyin varlığını ileri süren ifadeler (“Kendi kendisinin aynısı olan bir nesne vardır,”) gibi önermeler, mantıksal hakikatler olmaktan çıkar.<span class="dipnot"><a class="footnote-link" href="#footnote-225-69" id="footnote-225-69-backlink">69</a></span></p>

      <p class="paragraf"></p>

      <p class="paragraf">Quine’in keşfettiği üzere, boş evrende hakikat ve yanlışlıkla ilgili hatırı sayılır ölçüde kolay bir sınav vardır. Bütün varoluşsal önermeler (yani, “Öyle bir x vardır ki...” şeklinde başlayan önermeler) otomatik olarak yanlıştır. Öte yandan bütün evrensel önermeler (“Her x için...” şeklinde başlayan) otomatikman doğrudur. Boş bir evrende neden bütün evrensel önermelerin doğru olması gerekir? “Her x için x kırmızıdır,” önermesini ele alın. Hiçbir nesnenin olmadığı bir dünyada, kırmızı olmayan hiçbir nesne olmadığı kesindir. Dolayısıyla her şeyin kırmızı olduğunu iddia edecek hiçbir karşı örnek de yoktur. Bu yüzden de böyle evrensel önermelerin anlamsızca doğru olduğu söylenir. Quine’in boş evren için hakikat testi, muhteşem bir şeydir ya da onun ifade etmeyi tercih ettiği biçimiyle “saçmalığın zaferi”dir.[<span class="dipnot"><a class="footnote-link" href="#footnote-225-70" id="footnote-225-70-backlink">70</a></span>] Herhangi bir önermenin, hatta çok karmaşık olanların bile hakikatine karar verebilir. (Eğer önermenin “ve” veya “veya” ile bağlanmış hem varoluşsal hem evrensel bileşenleri varsa, ilk olarak Wittgenstein’ın geliştirdiği ve bugün bütün temel mantık öğrencilerinin yakından bildiği hakikat tabloları yöntemini uygularsınız.) Bu tablo, tutarlı bir biçimde boş bir evrende, yani mutlak bir hiçlik halinde neyin doğru neyin yanlış olacağını belirler. Bu da metafiziksel bir nihilist için çok ilginçtir. Mutlak hiçliğin kendi kendisiyle tutarlı olduğu anlamına gelir! Birçok şüpheci filozofun inanmış olduğunun tersine, bu gerçek bir mantıksal olasılıktır. Tahayyülümüzde tam olarak canlandıramayabiliriz; ama bu, burada paradoksal bir şey olduğu anlamına gelmez. Kulağa akılalmazmış gibi gelebilir, ama saçma değildir. Mantıksal olarak ifade edecek olursak, hiçbir şey olmayabilirdi.</p>

      <p class="paragraf"></p>

      <p class="paragraf">Bu olası gerçekliğe Boş Dünya diyelim, bunun sadece varoluşsal nezaket gereği var olan bir “dünya” olduğunu unutmayalım. Başka olası dünyaların aksine, burada hiç uzayzaman, hiç kap ya da herhangi bir sahne ya da arena yoktur. “Ondan” bahsederken, herhangi bir nesneden bahsetmeyiz, sadece gerçekliğin alabileceği çeşitli biçimlerin birinden bahsederiz, (x) - (x=x) formülünün şık bir biçimde ortaya koyduğu bir yoldan.</p>

      <p class="paragraf"></p>

      <p class="paragraf">Bu formül Boş Dünya’nın bir parçası değildir, mutlak hiçlik bunu engeller! Bu formül sadece Boş Dünya’dan bahsetmemizin, hiçbir şeyin var olmasının ne anlama geldiğini mantıksal olarak şifrelemenin bir yoludur.</p>

      <p class="paragraf"></p>

      <p class="paragraf">Mantıksal tutarlılık büyük bir erdemdir. Ama Boş Dünya’nın taşıdığı tek erdem değildir. İlk olarak Leibniz’in de işaret ettiği üzere, Hiçlik, olası bütün gerçeklerin en basitidir. Basitliğe bilimde büyük değer verilir. Rakip bilimsel kuramlar kanıtlarla aynı ölçüde desteklenirken, bu kuram en basitidir; en az sayıda nedensel olarak bağımsız oluşum ya da özellik koyutlayan, bilim insanlarının pek beğendiği Occam’ın kılıcı tarafından budanmaya en az açık kuramdır. Bunun sebebi de sadece basit kuramların daha güzel, kullanımlarının daha kolay olması değildir. Basitliğin içkin olasılığın, hakikatin bir işareti olduğu düşünülür. Bir açıklamaya ihtiyacı olduğu düşünülen şeyler basit gerçeklikler değil, karmaşık gerçekliklerdir. Hiçbir olası gerçeklik de Boş Dünya’dan daha basit değildir.</p>

      <p class="paragraf"></p>

      <p class="paragraf">Ayrıca Boş Dünya en az keyfî dünyadır. Hiçbir nesnesi olmadığından, nüfus sayımının sonucu hoş yuvarlak bir sıfırdır. Herhangi bir alternatif dünyada, nüfus sayımının sonucu sıfırdan farklı olacaktır. Böyle bir dünya, sonlu sayıda birey içerebileceği gibi, sonsuz sayıda da birey içerebilir. Şimdi bir numerolog değilseniz, sonlu bir sayı mutlaka keyfî görünecektir. Örneğin bizim evrenimiz sonlu sayıda temel parçacıktan oluşuyormuş gibi görünür. (Temel parçacıkların sayısının, arkasından 80 tane 0 gelen 10 kadar olduğu tahmin edilmektedir.) Ayrıca melekler gibi ortalıkta dolanan fiziksel olmayan bireyler de bulunabilir. Bütün bu nesneleri toplarsanız, gerçek dünyanın toplam nüfus sayımı, gösterge sayacında çok uzun bir rakam olarak görünecektir, bir sürü, bir sürü keyfî basamak olacaktır. Dünyanın daha az sayıda, örneğin on yedi tane nesne içermesi de bir o kadar keyfî olurdu. Hatta sonsuz bir dünya bile keyfî olurdu. Çünkü sonsuzluğun bir tek büyüklüğü yoktur, birçok büyüklüğü vardır, sonsuz derecede çok sayıda büyüklüğü vardır aslına bakarsanız. Matematikçiler, farklı sonsuzluk büyüklüklerini İbranicedeki alef harfiyle belirtir: alef-0, alef-1, alef-2 vs. Bizim dünyamızdaki nüfus sayımında sonsuz sayıda nesne olduğu anlaşılırsa, neden bu dünya alef-29 olmasın da alef-2 olsun? Yalnızca Boş Dünya bu tür bir keyfîlikten yakayı sıyırır.</p>

      <p class="paragraf"></p>

      <p class="paragraf">Dahası hiçlik, gerçekliklerin en simetriğidir. Yüzler ve kar taneleri gibi birçok şey sınırlı bir biçimde simetriktir. Bir karede birçok simetri bulunur; çünkü şeklini değiştirmeksizin bir eksen üzerinde çevirebilir ya da doksan derece döndürebilirsiniz. Bir kürede çok daha fazla simetri vardır: Herhangi bir döndürme sonucu şekli değişmez. Sonsuz uzay çok daha simetriktir: Döndürebilirsiniz, bir aynaya yansıtabilirsiniz ya da herhangi bir yönde, herhangi bir değişikliğe sebep olmaksızın kaydırabilirsiniz. Bizim evrenimiz küçük ölçekte pek simetrik değildir, oturma odanızın haline bir bakın! Kozmik ölçekte çok daha simetriktir, hangi yöne bakarsanız bakın büyük ölçüde aynı görünür. Ama bizimki de dahil hiçbir evren bu bakımdan hiçlikle yarışamaz. Boş Dünya’nın özellikten tamamen yoksun olması onu herhangi bir dönüşüm karşısında kesinlikle değişmez kılar. Kayacak, yansıyacak ya da dönecek bir şey yoktur. Gerçekten de korkutucu bir simetri!</p>

      <p class="paragraf"></p>

      <p class="paragraf">Ama bu nasıl bir erdemdir? Estetik bir erdem olabilir. Denge ve düzeni vurgulayan Yunanlılardan bu yana simetri nesnel güzelliğin bileşenlerinden biri olarak görülmüştür. Bu Boş Dünya’nın en güzel dünya olduğunu söylemek anlamına gelmiyor. (Gerçi minimalist dekoru sevenlere ya da çöl manzaralarından hoşlananlara öyle gelebilir.) Ama en olağanüstü dünyadır. Varlık, öğle güneşinin ışıltısıysa, hiçlik geceleyin yıldızsız bir gökyüzü gibidir, onu düşünen maceraperest düşünürde haz dolu bir korku uyandırır.</p>

      <p class="paragraf"></p>

      <p class="paragraf">Hiçliğin sahip olduğu biraz daha ezoterik son bir erdem daha var. Entropiyle işi yoktur. Entropi kavramı, bilimin en temel kavramlarından biridir. Neden bazı elektrik yüklerinin geri döndürülemez olduğunu, neden zamanın bir yönü, geçmişten geleceğe yönelen bir “oku” olduğunu açıklar. Entropi kavramı on dokuzuncu yüzyılda buhar makinelerinin incelenmesinden doğmuştur, başta ısı akışıyla ilgiliydi. Ne var ki çok geçmeden, entropi daha soyut bir biçimde, bir sistemin düzensizliğinin ya da rastgeleliğinin ölçüsü olarak yeniden düşünüldü. Yirminci yüzyılda, entropi saf bilgi fikriyle birleşerek çok daha soyut bir hal aldı. (Claude Shannon enformasyon kuramının temellerini atarken, John von Neumann kendine kuramında “entropi” kavramını kullanırsa hiçbir tartışmayı kaybetmeyeceğini, çünkü kimsenin aslında entropinin ne anlama geldiğini anlamadığını söylemişti.)</p>

      <p class="paragraf"></p>

      <p class="paragraf">Her şeyin bir entropisi vardır. Kapalı bir sistem olarak düşünülen evrenimizin entropisi, şeyler düzenlilikten çıkıp düzensizliğe doğru ilerlerken her zaman artar. Termodinamiğin ikinci kanunudur bu. Peki ya Hiçlik? Hiçlik’e bir entropi değeri verilebilir mi? Bunun hesabını yapmak zor değildir. Bir fincan kahveden tutun olası bir dünyaya varıncaya dek bir sistem N kadar farklı halde bulunabiliyorsa, maksimum entropisi log(N)’e eşittir. Son derece basit olan Boş Dünya’nın bir tek hali vardır. Bu yüzden de maksimum entropisi log(1)=0’dır, bu aynı zamanda minimum entropisine de eşittir!</p>

      <p class="paragraf"></p>

      <p class="paragraf">Yani Hiçlik olası bütün gerçekliklerin en basiti, en az keyfisi ve en simetriği olmanın yanı sıra, en hoş entropi profiline sahiptir. Maksimum ve minimum entropisi birbirine eşittir ve sıfırdır. Leonardo da Vinci’nin biraz paradoksal bir biçimde, “Aramızda bulunan şeyler arasında Hiçbir Şey’in varlığı en büyüğüdür,”[<span class="dipnot"><a class="footnote-link" href="#footnote-225-71" id="footnote-225-71-backlink">71</a></span>] demesine şaşmamak lazım.</p>

      <p class="paragraf"></p>

      <p class="paragraf">Peki Hiçlik bu kadar büyükse, gerçeklik bahislerinde neden Varlık’a baskın çıkmamıştır? Boş Dünya’nın erdemleri, üzerine düşünecek olursanız çok katmanlı ve reddedilemezdir; ama bunlar sadece varoluş gizemini daha da gizemli kılmaya yarar.</p>

      <p class="paragraf"></p>

      <p class="paragraf">Daha doğrusu, 2006’da, bir gün posta kutumda “Varoluşun hiçbir gizemi yoktur,” diyen beklenmedik bir mektup buluncaya kadar ben öyle olduğunu sanıyordum.</p>

      <div class="footnotes">

        <div class="footnote">

          <p class="dipnot"><a class="footnote-anchor" href="#footnote-225-52-backlink" id="footnote-225-52">52</a> Webster’s New World Dictionary of the American Language, yayına hazırlayan David B. Guralnik (William Collins, 1976), s. 973.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-53-backlink" id="footnote-225-53">53</a> Gottfried Wilhelm Leibniz, Philosophical Papers and Letters, yayına hazırlayan Leroy E. Loemker (University of Chicago Press, 1956), cilt 2, s. 1038.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-54-backlink" id="footnote-225-54">54</a> The Works of John Donne, cilt 6, yayına hazırlayan Henry Alford (John W. Parker, 1839), s. 155.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-55-backlink" id="footnote-225-55">55</a> Aktaran John Updike, Picked-Up Pieces (Fawcett, 1966), s. 97.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-56-backlink" id="footnote-225-56">56</a> Jean-Paul Sartre, Being and Nothingness, çeviren Hazel E. Barnes (Philosophical Library, 1956), s. 11.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-57-backlink" id="footnote-225-57">57</a> a.g.e., s. 9.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-58-backlink" id="footnote-225-58">58</a> Aktaran Martin Heidegger, Basic Writings, yayına hazırlayan David Farrell Krell (HarperCollins, 1993), s. 101.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-59-backlink" id="footnote-225-59">59</a> Aktaran John Passmore, One Hundred Years of Philosophy (Penguin, 1968).</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-60-backlink" id="footnote-225-60">60</a> Nozick, Philosophical Explanations, s. 123.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-61-backlink" id="footnote-225-61">61</a> Myles Burnyeat, Nozick’in Philosophical Explanations’ına ilişkin değerlendirme, Times Literary Supplement, 15 Ekim 1982, s. 1136.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-62-backlink" id="footnote-225-62">62</a> Platon, Thaetetus, 183e, The Collected Dialogues of Plato, yayına hazırlayan Edith Hamilton vd. (Princeton University Press, 1961), s. 888</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-63-backlink" id="footnote-225-63">63</a> Bede Rundle, Why There is Something Rather Than Nothing (Oxford University Press, 2006), s. 113</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-64-backlink" id="footnote-225-64">64</a> Bergson, Creative Evolution, s. 278</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-65-backlink" id="footnote-225-65">65</a> A. Luria, The Mind of a Mnemonist (Avon, 1969), s. 131-132.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-66-backlink" id="footnote-225-66">66</a> Rundle, Why There Is Something Rather Than Nothing, s. 116.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-67-backlink" id="footnote-225-67">67</a> a.g.e., s. 111.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-68-backlink" id="footnote-225-68">68</a> Milton K. Munitz, The Mystery of Existence (New York University Press, 1974), s. 149.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-69-backlink" id="footnote-225-69">69</a> W. V. O. Quine, Philosophy of Logic (Prentice-Hall, 1970), s. 53.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-70-backlink" id="footnote-225-70">70</a> a.g.e., s. 54.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-71-backlink" id="footnote-225-71">71</a> Aktaran Michael J. Gelb, How to Think Like Leonardo da Vinci (Delacorte Press, 1998), s. 25.</p>

        </div>

      </div>

    </div>

  </div>

</body>

</html>