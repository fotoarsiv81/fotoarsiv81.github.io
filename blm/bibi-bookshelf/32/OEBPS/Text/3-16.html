<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>3-16.html</title>
  <link href="../Styles/template.css" rel="stylesheet" type="text/css"/>
</head>

<body>

  <div id="x3-16.html" xml:lang="tr-TR">

    <div class="Basic-Text-Frame-2">

      <p class="anabaslik" id="toc_marker-17">XV - HİÇLİĞE DÖNÜŞ</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">İnsan birdenbire büyük bir şaşkınlıkla kendisinin var olduğunu görür, binlerce yıl süren yokluğun ardından; kısa bir süre yaşar; sonra yine artık var olmaması gereken yine aynı derecede uzun bir dönem gelir. Kalp buna isyan eder, doğru olamayacağı hissine kapılır.</p>

      <p class="paragraf">ARTHUR SCHOPENHAUER, “The Vanity of Existence”</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Doğumum rastlantısal olsa da, ölümüm zorunludur. Buna gayet eminim. Yine de ölümümü tahayyül etmekte zorlanıyorum. İşte bu noktada da kendimi etkileyici ahbaplar arasında buluyorum. Freud kendi kendisinin ölümünü düşünemediğini söylemişti. Ondan önce Goethe de öyle. Goethe, “Düşünen bir varlığın kendisinin yokluğunu, düşünmesinin ve hayatının son bulacağını düşünmesi tümüyle imkansız,”[<span class="dipnot"><a class="footnote-link" href="#footnote-225-230" id="footnote-225-230-backlink">230</a></span>] demiş ve şunları eklemişti: “Bu bakımdan, herkes kendi içinde, gayet gönülsüzce de olsa kendi ölümsüzlüğünün kanıtını taşır.”</p>

      <p class="paragraf"></p>

      <p class="paragraf">Ölümsüzlüğe dair böyle bir “kanıt” bir hayli değersizdir. Filozofun yanılgısı denen şeyin bir başka örneğidir: Hayal gücünün bir kusurunu gerçekliğe ilişkin bir kavrayış yerine koymak. Ayrıca herkes de kendi ölümünü düşünülemez buluyor değildir. Lucretius, De Rerum Natura’nın görkemli dizelerinde, insanın ölümünden sonra yok olduğunu hayal etmesinin, doğumundan önce yok olduğunu hayal etmesi kadar zor olmadığını savunmuştu. David Hume da besbelli ki aynı şeyi hissediyordu. Hatta Hume, ölümden sonraki yokluğu, doğumdan önceki yokluk kadar korkutucu bulmadığı iddiasında bulunmuştu. James Boswell kendine ortadan kaybolma düşüncesinin onu korkutup korkutmadığını sorduğunda Hume, serinkanlılıkla “Hiç korkutmuyor,”[<span class="dipnot"><a class="footnote-link" href="#footnote-225-231" id="footnote-225-231-backlink">231</a></span>] cevabını vermişti.</p>

      <p class="paragraf"></p>

      <p class="paragraf">Ölüm karşısında böyle bir serinkanlılık göstermenin “filozofça bir tavır” olduğu söylenir. Çiçero’ya göre felsefe yapmak, nasıl ölüneceğini öğrenmektir. Sokrates örnek alınır burada. Dinsizlik suçlamasıyla, bir Atina mahkemesi tarafından ölüm cezasına çarptırılan Sokrates, ölümcül baldıran zehirini sükunetle seve seve içmişti. Dostlarına ölümün ortadan kalkmak olabileceğini söylemişti; eğer öyleyse, uzun, rüyasız bir uykuya benzeyecekti; ruhun bir yerden diğerine göç etmesi de olabilirdi. Hangisi olursa olsun, korkulacak bir şey yoktu.</p>

      <p class="paragraf"></p>

      <p class="paragraf">Ortadan kaybolma ihtimali, Sokrates ya da Hume’u rahatsız etmediyse, beni neden rahatsız etsin ki? Kendi ölümümü kolayca tahayyül edemediğimi daha önce söylemiştim. Bu, ölümün gizemli, bu yüzden de korkutucu bir şey gibi görünmesine yol açabilirdi. Ama varlığımın tümüyle bilinçsiz olmasını da tahayyül edemiyordum; gerçi her gece, hayli korkusuzca o hale geçiyordum.</p>

      <p class="paragraf"></p>

      <p class="paragraf">Ölümü korkutucu kılan, bitmeyen hiçlik olasılığı değildi, hayatın bütün iyiliklerinin kaybedilecek ve daimi olarak kaybedilecek olmasıydı. Thomas Nagel, “Ölmenin kötü olduğu görüşünü anlamlı kılacaksak, hayatın iyi olduğu, ölümün de yoksun kalma ya da kayba tekabül ettiği gerekçesine dayanmamız gerekir,”[<span class="dipnot"><a class="footnote-link" href="#footnote-225-232" id="footnote-225-232-backlink">232</a></span>] diye yazmıştı. Yok olduğunuzda kaybı deneyimlememeniz, kaybın sizin için kötü olmadığı anlamına gelmez. Nagel, zeki bir insanın, onu halinden memnun bir bebeğin zihinsel durumuna indiren bir beyin hasarı geçirdiğini düşünelim der. Hiç kuşkusuz bu, o kişi için, o öyle deneyimlemese de, büyük bir talihsizlik olacaktır. Ama aynı şey, kaybın çok daha ağır olduğu ölüm için de geçerli değil midir?</p>

      <p class="paragraf"></p>

      <p class="paragraf">Peki ama ya hayatınızda hiç iyilik yoksa? Hayatınız, bitmek bilmez bir ıstırap, tahammül edilemez bir sıkıntıdan ibaretse? Bu durumda, yokluk daha tercih edilir olmaz mı?</p>

      <p class="paragraf"></p>

      <p class="paragraf">Bu soruyla ilgili sezgilerim çatışma içinde. Fakat merhum İngiliz filozof Richard Wollheim’ın akıl yürütmesini etkileyici buluyorum; Wollheim, hayat zevklerden yoksun olsa bile, ölümün bir talihsizlik olduğunu ortaya koymuştu. “Ölümün bizi belli bir hazdan, hatta hazdan mahrum bıraktığı söylenemez,”[<span class="dipnot"><a class="footnote-link" href="#footnote-225-233" id="footnote-225-233-backlink">233</a></span>] diye yazmıştı. “Bizi hazdan çok daha temel bir şeyden mahrum bırakır: Israr eden yaratıklar olarak mevcut zihinsel hallerimize girdiğimizde eriştiğimiz şeyden... Bizi fenomenolojiden mahrum bırakır, bir kez fenomenolojinin tadını aldık mı ona vazgeçemeyeceğimiz bir özlem duyarız: Acının dinmesi, tükenme arzusu güçlendiğinde bile vazgeçmeyiz.”</p>

      <p class="paragraf"></p>

      <p class="paragraf">Miguel de Unamuno’nun Tragic Sense of Life’ta dile getirdikleri beni daha da etkilemişti:</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Bu itiraf ne kadar acı verici olursa olsun, itiraf etmeliyim ki, inancımın yalın olduğu gençlik günlerinde bile, cehennem ateşine dair tasvirler, ne kadar korkunç olursa olsun, beni ürpertememişti; çünkü hiçlik fikrinin cehennemden çok daha korkunç olduğunu düşünmüştüm hep. Kim acı çekerse yaşar; acı içinde yaşayanlar yine de sever ve umut eder; kapısında “Bütün Umudunu Bırak!” yazsa da. Acı içinde yaşamak, huzurla yok olup gitmekten daha iyidir. Gerçek şu ki, bu korkunç Cehenneme, ebedî bir cezalandırmaya inanamıyorum; hiçlikten, geleceğin hiçlik olmasından daha sahici bir Cehennem de düşünemiyorum.[<span class="dipnot"><a class="footnote-link" href="#footnote-225-234" id="footnote-225-234-backlink">234</a></span>]</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Ölüm korkusu, hayat koşuşturmacasının bizsiz devam edeceği düşüncesinin ötesine geçer. Çünkü dünyanın varoluşunun kendine dayandığını düşünen solipsist bile ölümden korkar. Dünya üzerindeki bütün hayatı silip geçecek, hatta kozmosun tamamını ortadan kaldıracak genel bir felaket sonucu öleceğimi düşünmek bile ölüm korkumu azaltmıyor. Aslına bakılırsa, bütün bunlar, ölüm korkusunu daha derinden hissetmeme yol açıyor.</p>

      <p class="paragraf"></p>

      <p class="paragraf">Hayır, bende bir mide bulantısı, hatta Unamuno’da olduğu gibi düpedüz korku uyandıran şey, hiçlik olasılığıdır. Bu hiçliği nasıl tasavvur etmeli? Nesnel bir bakış açısıyla yaklaşıldığında, ölümüm, tıpkı doğumum gibi, dikkat çekicilikten uzak, türümün mensupları arasında milyarlarca kez gerçekleşmiş bir biyolojik olaydır. Ama içerden bakıldığında, bilinç dünyamın ve içerdiği her şeyin kaybolup gitmesine, öznel zamanın son bulmasına akıl sır erdirilemez. Amerikalı filozof Mark Johnston’un tabiriyle, bu benim “kendi ölümümdür”,[<span class="dipnot"><a class="footnote-link" href="#footnote-225-235" id="footnote-225-235-backlink">235</a></span>] benim kendi benliğimin sönüp gitmesi, “bu varlık ve eylem arenasının son bulmasıdır”. Johnston, kişinin kendi ölümünün kafa karıştırıcı ve korkutucu olduğunu teslim eder; çünkü sandığımız gibi, içinde yaşadığımız gerçekliğin kaynağı, dünyanın merkezi olmadığımızı ortaya koyar.</p>

      <p class="paragraf"></p>

      <p class="paragraf">Nagel de benzer bir noktayı vurgular. İçerden bakıldığında, “varoluşum kendi başına duran bir olasılıklar evreniymiş gibi görünüyor; bu yüzden de devam etmek için başka hiçbir şeye ihtiyacı yok. Kısmen gömülmüş bu öz algının TN’nin öleceği, benim de onunla birlikte göçüp gideceğim çıplak gerçeğiyle çarpışması sert bir şok gibi gelir bu durumda. Bu, hiçliğin çok güçlü bir biçimidir... Öyle anlaşılıyor ki, bilinçsiz olarak düşünmeye meylettiğim türde bir şey değilim: Rastlantısal bir fiiliyata dayanan bir olasılıklar kümesine karşılık temelsiz olasılıklar kümesi.”[<span class="dipnot"><a class="footnote-link" href="#footnote-225-236" id="footnote-225-236-backlink">236</a></span>]</p>

      <p class="paragraf"></p>

      <p class="paragraf">Hiçliğe amansız dönüşü, bütün filozoflar böyle sıkıntı verici bir ışıkta ele almaz. Örneğin Derek Parfit’e bakalım: Parfit’in benliğin özsel olmayan niteliğini kuramlaştırması, onu süregelen varoluşunun bir ya hep ya hiç meselesi olduğu inancından özgürleştirmiştir. Ölümünün, sadece bazı psikolojik ve fiziksel süreklilikleri kıracağına, diğerleriniyse bozulmadan bırakacağına inanır. “Yaşayan ve ben olacak birinin olmayacağı gerçeğinin aslı astarı budur,”[<span class="dipnot"><a class="footnote-link" href="#footnote-225-237" id="footnote-225-237-backlink">237</a></span>] diye yazar Parfit. “Bunu gördükten sonra ölümüm bana o kadar da kötü görünmüyor.”</p>

      <p class="paragraf"></p>

      <p class="paragraf">O kadar da kötü değil; eh, bu bir ilerleme gibi görünüyor. Ama hiçlik hakkında söylenebilecek hiç olumlu bir şey yok mu? Nirvana idealine, benliğin ateşinin söndürülmesine, arzuların sonlandırılmasına ne demeli? Ölümün bize sunduğu kişisel tükeniş, Budist felsefenin ortaya koyduğu gibi, daimi bir huzur hali olabilir mi? Peki var olmazsanız, bir şeyin tadını nasıl çıkarabilirsiniz? Nüktedanın Nirvana tarifine varırız buradan: Ölü olmanın tadını çıkaracak kadar hayatta olmak.</p>

      <p class="paragraf"></p>

      <p class="paragraf">Budist düşünceden etkilenen Schopenhauer, bütün iradenin acı çekmek olduğunu ileri sürmüştü. Dolayısıyla benliğin nihai hedefi, ortadan kalkmak olmalıydı: Ortaya çıktığı anda bilinçsiz ebediyete geri dönmek: “Bilinçsizliğin gecesinden hayata uyanan irade, kendisini sonsuz ve sınırsız bir dünyada, hepsi de ıstırap çeken, arzu eden ve hataya düşen sayısız bireyin arasında bulur; sanki bir karabasan görüyormuş gibi eski bilinçsiz haline koşar.”[<span class="dipnot"><a class="footnote-link" href="#footnote-225-238" id="footnote-225-238-backlink">238</a></span>]</p>

      <p class="paragraf"></p>

      <p class="paragraf">Schopenhauer’ın yarı Budist hayat görüşü, gereksiz yere ön yargılı bir görüş olarak görünebilir. Yine de kaybedilmiş bir huzur haline dönüş olarak ortadan kaybolma fikrinin, çocukluğumuzu hatırlatan güçlü bir duygusal yankısı vardır. Rahimde, sıcak bir bilinçsizlik denizinde varlık buluruz; sonra da kendimizi annemizin memesinde, arzuların doyurulduğu bir halde buluruz. Benlik duygumuz, yavaş yavaş ortaya çıkarken, ebeveynlerimize topyekun bir bağlılık atmosferi içindedir; insan türünde başka türlere nazaran daha uzun süren bir bağımlılıktır bu. Ergen olduğumuzda, bu bağımlılığı ebeveynlerimize isyan ederek, evin rahatlığını reddederek, dünyaya açılarak kırmamız gerekir. Burada, döngüyü yeniden başlatarak, kendimizi çoğaltmak için rekabet ederiz. Ama dünya yabancılarla dolu tehlikeli bir yerdir; ebeveynlerimize isyanımız, bizi bir tür yabancılaşma hissi, ilksel bir bağı koparmış olma hissi içine sokmuştur. Ancak eve dönerek, varoluş suçumuzun kefaretini öder, uzlaşma sağlar, birliği eski haline getiririz.</p>

      <p class="paragraf"></p>

      <p class="paragraf">Biraz önce sunduğum şey, Hegel’in aileyle ilgili diyalektiğinin bir karikatürüdür. Çiğ olsa da gerçekliğin, ailenin rahmi dışındaki dünyanın, oluş dünyasının, bir yabancılaşma yeri olduğu hissini psikolojik olarak anlamlandırır. “Dünyada evimizde değiliz; bu yüzden de evsizlik, durumumuzla ilgili derin bir hakikattir,”[<span class="dipnot"><a class="footnote-link" href="#footnote-225-239" id="footnote-225-239-backlink">239</a></span>] diye yazar Roger Scruton, varoluşsal yabancılaşma fikrini yorumlarken. “İlk günahın kökleri burada yatar: Bilinç dolayımıyla, yabancı olduğumuz bir dünyaya ‘düşeriz.’” “İlk dinlenme noktasına”, çocukluk yıllarına, aile ocağının güvenliğine dönmek için duyduğumuz derin arzunun sebebi budur işte.</p>

      <p class="paragraf"></p>

      <p class="paragraf">Peki özlem duyulan bu kefaret, bu günahları temizleme ve birliği eski haline getirme yolculuğunun son noktası nedir? İçinden çıktığımız o sıcak anaç deniz, memnun bilinçsizliğin ebedî yurdu. Hiçlik.</p>

      <p class="paragraf"></p>

      <p class="paragraf">Böyle baştan çıkarıcı karmaşık mefhumlarla eğleniyordum ki bir haber aldım. Annem ölmek üzereydi.</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Bu haber durup dururken gelmişti; ama tümüyle beklenmedik bir haber de değildi. Virginia’da benim de doğum yerim olan Shenandoah Vadisi’nde yaşayan annem, bir buçuk ay önce, sıkıntı verici derecede ısrarcı bir bronşit vakasıymış gibi görünen bir şikayetle hastaneye gitmişti. Akciğerlerinde bir tümör bulunmuştu. O vakte kadar hayatının yetmişi aşkın yılı boyunca sağlığı gayet iyi olmuştu, hatta birkaç yıl önce yöresel bir tenis turnuvasını kazanmıştı. Ama kanser teşhisiyle birlikte, durumu son derece hızlı bir şekilde geriledi. Bir haftaya kalmadan, bacakları hissiz ve hareketsiz hale geldi. Öyle anlaşılıyordu ki, tümör omiriliğine yayılmıştı. Gündelik radyasyon tedavisi bir işe yaramamıştı. Doktorların yapabileceği başka bir şey yoktu. Bu yüzden de annem bir huzurevine nakledilmişti.</p>

      <p class="paragraf"></p>

      <p class="paragraf">İlk birkaç hafta boyunca, huzurevinde halinden gayet memnundu. Küçük, ev havası taşıyan bir yerdi burası; gözlerden uzak bir çayırın ortasında Blue Ridge Dağları’na bakıyordu. Annem, kendine bakanların iyi olduğunu, yemeklerin de gayet iyi olduğunu söylüyordu; kahvaltıda bol bol salam veriliyordu. Her gün New York’u, beni arıyordu. Dostları onu ziyarete gidiyordu. TV’de Fransa Açık Tenis Turnuvası’nı seyrediyordu. Çok fazla ağrısı yoktu. (Acaba ne kadar morfin veriyorlardı?) Ölümden de pek korkuyormuş gibi görünmüyordu. Hayatı boyunca, sadık bir Katolik olmuştu; başka ibadetlerinin yanı sıra her gün ayinlere katılmış, her sabah Rosary’yi söylemişti. İyi bir hayat sürmüştü, bütün emirlere uymuştu, o yüzden de cennete gideceğinden emindi. Orada, on yıl önce tenis oynayarak ve denizde yüzerek geçirdiği yorucu bir günün ardından uykusunda kalp krizi geçirerek apansız ölen babamı ve birkaç yıl önce bir partide çok fazla kokain aldıktan sonra göçüp giden kardeşimi görecekti.</p>

      <p class="paragraf"></p>

      <p class="paragraf">Annemin bir süre daha yaşayacağını düşünüyordum; doktorlar altı ay vermişlerdi. Ama sonra, bir sabah erken saatlerde bir hemşire aradı. Annemin durumu birden kötüye gitmeye başlamıştı. Yemek yemeyi kesmişti. Sıvıları içemiyordu, içtiğinde boğulur gibi oluyordu. (Damardan sıvı almak istemediğini belirten talimatlar vermişti.) Uyuduğunda boğazında bir hırıltı vardı. Nadiren uyanık oluyordu. Sanki birkaç gün içinde ölecekmiş gibi görünüyordu.</p>

      <p class="paragraf"></p>

      <p class="paragraf">Bu yüzden, hemen bir araba kiralayıp New York’tan Virginia’ya sekiz saatlik bir yolculuğa çıktım. O akşam huzurevine vardığımda, annemin odasında bir rahip vardı; kötü bir İngilizce konuşan, gülümseyen genç bir Filipinli; ama kendine özgü kutsal bir havası vardı. Annem için son ayinleri gerçekleştiriyor, günahlarını bağışlıyordu. Annemin yatağının kıyısında dikiliyordum ki annem gözlerini açtı, görünüşe bakılırsa beni tanımıştı. Söyleyecek hafif bir şeyler arıyordum; rahibe, annemin kutsal emirler dışında bütün ayinleri aldığını söyledim; böylece rahipten bir ayin öndeydi. Annemin göz kapakları titredi ve gülümsedi.</p>

      <p class="paragraf"></p>

      <p class="paragraf">Ertesi günü, annemin yatağının başucunda oturup elini tutarak, “Ben Jim, burada yanındayım, seni seviyorum,” sözlerini tekrar tekrar ona söyleyerek geçirdim. Bilinci bir geliyor bir gidiyordu. Bir ara kilisesinden bazı insanlar geldiler ve başucunda Kutsal Bakire Meryem için, sinir bozucu tekrarlarla dolu bir ilahi söylediler. Nihayetinde gittiklerinde, annemin ağzının çok kuru göründüğünü fark ettim. Bir bezin üstüne biraz soğuk su koyup dudaklarına bastırdım. Göz kapakları titreyerek açıldı ve annem bana baktı. Fısıldayarak, “Çok güzel bir alnın var,” dedi. (“Teşekkür ederim!” diye cevapladım onu.) Sonra gözleri yeniden kapandı. Birkaç saat sonra yanından ayrıldım; o geceyi çıkarır mı çıkarmaz mı bilmiyordum.</p>

      <p class="paragraf"></p>

      <p class="paragraf">Ama ertesi sabah erkenden döndüğümde, annem hâlâ hayattaydı. Gözleri kapalıydı. Hemşire o gece bilincinin bir daha açılmadığını söyledi. Artık sesime tepki vermiyordu. Onunla yalnız kaldım. Elimi alnına koydum. Yanağına bir öpücük kondurdum. Hızlı nefes alıp veriyordu, yüz kasları da gevşemiş görünüyordu, hiçbir ağrı emaresi yoktu. Babamla birlikte kahkaha tufanları arasında birbirlerine söyledikleri “True Love” (Gerçek Aşk) adlı eski bir şarkıyı söyledim ona. Yıllarca önce ailecek çıktığımız gezileri anlattım. En ufak bir tepki bile vermedi. Odasının Fransız stili kapılarından dışarı baktım: Yaz çiçekleri, kuşlar, kelebekler. Ne tatlı bir manzaraydı. Öğleye doğru, hemşire, annemin yataktaki konumunu değiştirmek için geldi. Annemin bacakları beneklenmişti; kan dolaşımının durduğuna işaretti bu; beneklenme vücudunun üst kısımlarına doğru ilerliyordu. Hemşire, “Belki bir saat daha yaşar,” diyerek odadan ayrıldı.</p>

      <p class="paragraf"></p>

      <p class="paragraf">Annemin nefes alıp verişleri giderek hafifliyordu. Gözleri hâlâ kapalıydı. Hâlâ huzurlu görünüyordu, gerçi arada bir hafif bir hırıltı çıkarıyordu.</p>

      <p class="paragraf"></p>

      <p class="paragraf">Sonra, ben hâlâ başucunda durup elini tutarken, annem gözlerini fal taşı gibi açtı, telaş içindeymiş gibiydi Gözlerini o gün ilk kez görüyordum. Bana bakıyordu sanki. Ağzını açtı. Dilinin iki üç kez döndüğünü gördüm. Bir şey mi söylemeye çalışıyordu? Birkaç saniye sonra nefes alıp verişi kesildi.</p>

      <p class="paragraf"></p>

      <p class="paragraf">Üzerine eğildim ve onu sevdiğimi fısıldadım. Sonra koridora çıkıp, hemşireye, “Sanırım biraz önce öldü,” dedim.</p>

      <p class="paragraf"></p>

      <p class="paragraf">Annemin bedeniyle yalnız kalmak için odaya geri döndüm. Gözleri hâlâ biraz açıktı, başı da sağa dönmüştü. Kalbi durmuş, kan akışı kesilmişken, beyninde neler olup bittiğini düşünmeye çalıştım. Oksijenden mahrum kalan beyin hücreleri çılgınca, ama boş yere işlevlerini yerine getirmeye çalışıyorlardı, giderek artan bir hızla kimyasal olarak tamamen çözülünceye kadar da buna devam edeceklerdi. Annem ebediyen kaybolup gitmeden önce birkaç saniyelik bir bilinç akışı olmuştu. Varlıktan hiçliğe geçilen o minicik anı görmüştüm biraz önce. Önceden odada iki benlik vardı; ama şimdi sadece bir taneydi.</p>

      <p class="paragraf"></p>

      <p class="paragraf">Yarım saat daha geçtikten sonra, mevsime uygun olmayan siyah yün takım elbisesi içinde şık giyimli genç bir adam olan cenaze levazımatçısı geldi. Ona talimatları verdim ve annemden son kez ayrıldı.</p>

      <p class="paragraf"></p>

      <p class="paragraf">O gece, Manhattanlı genç bir şefin memleketimde açtığı şık ve iddialı yeni bir restoranda kendime akşam yemeği keyfî çektim. Bütün gün yemek yememiştim. Barda şampanya içip, biraz rahat bir tavırla, barmene o öğleden sonra annemin öldüğünü söyledim. Masada kelerbalığı, domuz eti ve pancar söyleyip bir şişe de yerel üretim enfes Cabernet Franc içtim. Biraz çakırkeyiftim; dost canlısı kırmızı bir yüzü olan, boğuk sesiyle Güneyli aksanı konuşan garsonumla şakalaştım. Biraz tatlı bir şeyler sipariş edip, yanında da tatlı şarap içtim. Sonra, restorandan çıkıp bir süre şehir merkezinin boş caddelerinde yürüdüm; gençliğimde her zaman var olduklarını, var olacaklarını düşündüğüm iyi korunmuş İç Savaş öncesi ve Victoria Dönemi’ne ait karma mimariyi takdir ettim. Benim şehrim de tıpkı Roma gibi yedi tepe üzerine kurulmuştu. Yürüyerek, tepelerin en yükseğine çıktım ve Shenondoah Vadisi’nin titreşen ışıklarına göz gezdirdim. Sonra da hıçkırıklara boğuldum.</p>

      <p class="paragraf"></p>

      <p class="paragraf">Ertesi sabah, eskiden annemin evi olan, topladığı bütün o eski mobilyalar, antikalar ve başka döküntülerin bolluğuna rağmen şimdi tuhaf bir biçimde boş görünen evde uyandığımda, dışarıda olağanüstü güzel bir hava vardı. Geceleyin bardaktan boşanırcasına yağmur yağmıştı; ama yağışlı hava artık doğuya yönelmiş, vadiden ayrılmıştı. Dışarı çıkıp koşmaya karar verdim; bir gayesi olacaktı bu koşunun. Hegelci aile diyalektiğini canlandıracaktım; ama geriye doğru yapacaktım bu işi. John Cheever’ın “Yüzücü” başlıklı kısa hikayesinin başkarakteri gibi ben de eve dönecektim. Ama Cheever’ın karakteri, eve yolculuğunu banliyödeki neredeyse kesintisiz bir dizi yüzme havuzundan geçerek yaparken, ben hayatımın ilk yıllarının geçtiği yerlerde, geriye doğru ilerleyen bir kronolojik sırayla koşacak, sonunda ana rahmine düştüğüm yere varacaktım. “Koşucu” olacaktım.</p>

      <p class="paragraf"></p>

      <p class="paragraf">Akılsızca bir düşünceydi; ama bir ebeveynin ölümü sonrasında insanın aklı başında olmuyor pek. Daha da akılsızca olan şey, Rolling Stones’un “This Will Be the Last Time” adlı şarkısını kafamdan çıkaramıyor oluşumdu.</p>

      <p class="paragraf"></p>

      <p class="paragraf">Dışarıya çıktığımda, sabah sisi kalkmaya başlamıştı. Çok geçmeden, uzaktaki Blue Ridge Dağları’nı görebilir oldum; şafak vaktinin ışığında, sivri tepeleriyle, kelimenin tam anlamıyla maviydiler. Eski lisemin yanından geçtim koşarak, buranın kütüphanesinde Sartre ve Heidegger’i okmuş, ebeveynlerimin sürekli bana işlediklerini düşündükleri Ortodoks dine karşı, Tanrısız varoluşçuluğu benimsemiş, kötü arkadaşlarımdan sigara içmeyi öğrenmiştim. Ergenlik yıllarımda oturduğumuz Georgia taklidi, arka bahçesinde bir tenis kortunun bulunduğu evin yanından koştum; annem ve babamın şehir dışında olduğu bir gece bodrum katındaki yatak odasında cinsel uyanışım başlamıştı sakarca. İlk komünyonumu aldığım, dindar bir havayla çocukluktaki saçma günahlarımı itiraf ettiğim Katolik kilisesinin ve rahibelerin şehrin azizi olan Aziz Francis’i örnek almamı öğütledikleri eski okul binasının yanından geçtim.</p>

      <p class="paragraf"></p>

      <p class="paragraf">Annem ve babamın evlendikten hemen sonra yerleştikleri, küçük beyaz tuğlalardan yapılmış kulübenin bulunduğu tepenin yamacına geldim koşa koşa. Tepe, hatırladığımdan daha dikti. Yukarı çıkarken, hep daha fazla çaba sarf etmem gerekti; tıpkı bir parçacık hızlandırıcısının, evrenin ilk halini yeniden yaratmak için çok çok daha yüksek enerjilere çıkmasının gerekmesi gibi, diye düşündüm kendi kendime. Sonunda tepeye vardım. Eski ev oradaydı işte. Eskiden ebeveynlerimin yatak odası olan, beni ortaya çıkaran, daha doğrusu simetri bozan uzun ve rastlantısal birtakım olaylar sonucu bugün olduğum karışık gerçekliğe varan o küçük simetrik protoplazma baloncuğunu doğuran Büyük Patlama’ya sahne olan odanın penceresinden içeri baktım. Ontojeni, kozmogoniyi tekrarlar. Burası benim tam oluşmamış benliğimin nihai yurduydu. Etkilendiğimi hissettim; ama bir anlığına. Geçmişe yolculuğum bir klişeydi, bir şakaydı. Evde başkaları yaşıyordu. Hayat devam etmişti. Ebeveynlerimle birleşemeyecektim; ta ki ikisini de yutan hiçliğe dalıncaya kadar. Asıl ebedî yurt orasıydı. Şimdi Boşluğa doğru koşmam gerekiyordu.</p>

      <div class="footnotes">

        <div class="footnote">

          <p class="dipnot"><a class="footnote-anchor" href="#footnote-225-230-backlink" id="footnote-225-230">230</a> Aktaran Paul Edwards, “My Death”, The Encyclopedia of Philosophy, yayına hazırlayan Paul Edwards (Macmillan, 1967), cilt 5, s. 416.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-231-backlink" id="footnote-225-231">231</a> Aktaran Simon Critchley, The Book of Dead Philosophers (Vintage, 2009), s. 176.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-232-backlink" id="footnote-225-232">232</a> Thomas Nagel, Mortal Questions (Cambridge University Press, 1979), s. 4.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-233-backlink" id="footnote-225-233">233</a> Richard Wollheim, The Thread of Life (Yale University Press, 1999), s. 269</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-234-backlink" id="footnote-225-234">234</a> Miguel de Unamuno, Tragic Sense of Life, çeviren Anthony Kerrigan (Princeton University Press, 1972), s. 49.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-235-backlink" id="footnote-225-235">235</a> Mark Johnston, Surviving Death (Princeton University Press, 2010), s. 138.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-236-backlink" id="footnote-225-236">236</a> Nagel, View from Nowhere, s. 228</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-237-backlink" id="footnote-225-237">237</a> Parfit, Reasons and Persons, s. 280.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-238-backlink" id="footnote-225-238">238</a> Aktaran Scruton, Modern Philosophy, s. 378</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-239-backlink" id="footnote-225-239">239</a> a.g.e., s. 464.</p>

        </div>

      </div>

    </div>

  </div>

</body>

</html>