<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>3-3.html</title>
  <link href="../Styles/template.css" rel="stylesheet" type="text/css"/>
</head>

<body>

  <div id="x3-3.html" xml:lang="tr-TR">

    <div class="Basic-Text-Frame-2">

      <p class="anabaslik" id="toc_marker-4">II - FELSEFİ UFUK TURU</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Bilmece yoktur.</p>

      <p class="paragraf">LUDWIG WITTGENSTEIN, Tractatus Logico-Philosophicus, önerme 6.5</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Daha önce de söylediğim üzere, varoluş gizeminin püf noktası, “Neden hiçbir şey olmayacağına bir şey var?” sorusunda özetlenmiştir. William James bu soruyu, “Bütün felsefenin en karanlık sorusu”[<span class="dipnot"><a class="footnote-link" href="#footnote-225-9" id="footnote-225-9-backlink">9</a></span>] olarak nitelemiştir. İngiliz astrofizikçi Sir Bernard Lovell bu soru üzerine kafa yormanın bireyin zihnini paramparça edebileceğini”[<span class="dipnot"><a class="footnote-link" href="#footnote-225-10" id="footnote-225-10-backlink">10</a></span>] gözlemişti. (Gerçekten de psikiyatri hastalarının bu soruya kafayı taktıkları bilinir.) Fikirler Tarihi olarak bilinen akademik alanın kurucusu Arthur Lovejoy bu soruyu cevaplama girişiminde bulunmanın “insan zekasının en muazzam girişimlerinden birini oluşturduğu”[<span class="dipnot"><a class="footnote-link" href="#footnote-225-11" id="footnote-225-11-backlink">11</a></span>] gözleminde bulunmuştu. Bu soru, bütün derin anlaşılmazlıklar gibi, şakacılığın kapısını aralar. On-on beş yıl önce bu soruyu Amerikalı filozof Arthur Danto’ya sorduğumda, alaycı bir tedirginlikle, “Hiçbir şeyin olmadığını da kim söyledi?” demişti. (Çok geçmeden anlaşıldığı üzere, bu cevap şakadan ibaret değildi.) Columbia Üniversitesi’nde çalışan müteveffa filozof ve efsane nüktedan Sidney Morgenbesser daha da iyi bir cevap vermişti. Bir gün bir öğrenci, “Profesör Morgenbesser, neden hiçbir şey olmayacağına bir şey var?” diye sormuştu. Morgenbesser, “Ah, hiçbir şey olsaydı bile sen tatmin olmazdın!”</p>

      <p class="paragraf"></p>

      <p class="paragraf">Ama bu gülünüp geçilecek bir soru değildir. Martin Heidegger-in gözlemlediği üzere, “bu sorunun gizli gücü”[<span class="dipnot"><a class="footnote-link" href="#footnote-225-12" id="footnote-225-12-backlink">12</a></span>] her birimizi sıyırıp geçmiştir:</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Bu soru, her şeyin bütün ağırlığını yitiriyormuş, bütün anlamın kayboluyormuş gibi olduğu büyük ümitsizlik anlarında karaltısını hissettirir. Neşeli anlarımızda, etrafımızdaki her şeyin şekil değiştirdiği, sanki ilk kez var oluyorlarmış gibi göründüğü zamanlarda da mevcuttur... Bu soru keder ve neşeden eşit uzaklıkta olduğumuz, etrafımızdaki her şeyin ümitsizce sıradan göründüğü, o kadar ki artık bir şey var mı yok mu umursamadığımız sıkıntı anlarında da başımızın üstünde sallanır.</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Bu soruyu görmezden gelmek bir zihinsel kusur belirtisidir, en azından filozof Arthur Schopenhauer öyle olduğunu iddia eder. “Bir insan entelektüel bakımdan ne kadar aşağıysa, varoluş ona o kadar az bilmecemsi ve gizemli görünecektir,”[<span class="dipnot"><a class="footnote-link" href="#footnote-225-13" id="footnote-225-13-backlink">13</a></span>] diye yazmıştı Schopenhauer. İnsanı diğer yaratıkların üstüne çıkaran şey, sonluluğunun bilincidir; ölümün gelecekteki varlığı, beraberinde hiçliğin kavranabilirliğini, yok varlığın şokunu getirir. Eğer benim kendi benliğim, yani mikrokozmos, ontolojik bakımdan istikrarsızsa, makrokozmos, yani bir bütün olarak evren de herhalde öyledir. “Neden hiçbir şey olmayacağına bir şey var?” sorusu kavramsal olarak “Ben neden varım?” sorusuyla kafiyelidir. John Updike, bu soruların iki büyük varoluşsal gizem olduğu gözleminde bulunmuştur. Bir solipsistseniz, yani genç Wittgenstein gibi “Ben kendi dünyamım” inancındaysanız, iki gizem birleşip tek bir gizeme dönüşür.</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Ebedî ve evrensel olduğu varsayılan bir soru söz konusu olduğunda, modern döneme kadar hiç kimsenin “Neden hiçbir şey olmayacağına bir şey var?” diye açıkça sormamış olması tuhaftır. Herhalde bu soruyu gerçekten modern kılan şey, “hiçbir şey” kısmıdır. Modern öncesi kültürlerde, evrenin kökenini açıklayan yaratılış mitleri vardır; ama bu tür mitler hiçbir zaman kesin bir hiçlikle başlamaz. Hep ilksel bazı varlıklar ya da içinden gerçekliğin doğduğu şeyler varsayarlar. MÖ 1200 yıllarında geçerli olan bir İskandinav mitine göre, dünya ilkel bir ateş bölgesinin, ilkel bir buz bölgesini eritmesi, böylece oluşan sıvı damlacıkların hızla hayat bulup Ymer denen bilge bir devle Audhumla denilen bir inek yaratmasıyla başlamıştır; ondan sonra da nihayetinde Vikinglerin bildiği biçimiyle varoluşun geri kalanı doğmuştur. Biraz daha ekonomik bir yaratılış mitine, Afrikalı Bantularınkine göre, evrenin bütün içeriği (güneş, yıldızlar, kara, deniz, hayvanlar, balıklar ve insanlar) Bumba adında midesi bulanan bir varlığın ağzından, kelimenin tam anlamıyla kusulmuştur. Dünyanın nasıl ortaya çıktığını açıklayan bir yaratılış miti olmayan kültürler enderdir; ama bilinmiyor da değildir. Böyle kültürlerden biri, eğlenceli bir sapkınlıkları olan Amazon kabilesi Pirahalardır. Antropologlar Piraha kabilesinden insanlara dünyadan önce neyin olduğunu sorduklarında, kabile halkı hiç şaşmaz bir biçimde, “Her zaman böyleydi,”[<span class="dipnot"><a class="footnote-link" href="#footnote-225-14" id="footnote-225-14-backlink">14</a></span>] cevabını vermiştir.</p>

      <p class="paragraf"></p>

      <p class="paragraf">Evrenin doğuşuyla ilgili bir kurama, Yunanca “evren” anlamına gelen kosmos ve “üreme” anlamına gelen gonos (“gonad”la aynı kökten gelir) sözcüklerinin bileşimiyle kozmogoni denir. Antik Yunanlılar, yaratılış mitlerinin örneklediği mitsel-şiirsel türe karşılık, rasyonel kozmogoninin öncüleriydi. Ama Yunanlılar, neden hiçbir şey olmayacağına bir dünya olduğu sorusunu sormamıştı. Kozmogonileri her zaman, genelde biraz karman çorman bir başlangıç malzemesi içeriyordu. Doğal dünyanın bu ilksel karmaşıklığa bir düzen dayatıldığında ortaya çıktığına inanıyorlardı: Kaos, Kozmos haline gelmişti. (Kozmos ve kozmetik sözcüklerinin Yunanca “süsleme” ya da “düzenleme” anlamına gelen aynı kökten gelmesi ilginçtir.) Bu ilk Kaos’un ne olabileceğiyle ilgili olarak, Yunan filozofların çeşitli tahminleri vardı. Thales’e göre, sudan oluşuyordu, bir tür ur-Okyanusu’ydu. Heraklitus’a göre, ateşti. Anaksimander’e göre, çok daha soyut, “Sınırsız” denilen belirsiz bir maddeydi. Platon ve Aristoteles’e göre, bilimsellik öncesi bir uzay kavrayışı olarak alınabilecek biçimsiz bir altkatmandı. Yunanlılar bu ur-maddesinin nereden geldiğini pek kafaya takmıyorlardı. Sadece ebedî olduğu varsayılıyordu. Ne olursa olsun, kesinlikle hiçlik değildi, Yunanlılar için bu fikir akılalmazdı.</p>

      <p class="paragraf"></p>

      <p class="paragraf">Hiçlik, İbrahim geleneğine de yabancıdır. Tekvin kitabında, Tanrı, dünyayı hiçlikten değil, toprak ve sudan oluşan, “biçimsiz ve boş” (İbranice tohu bohu’dan) bir kaostan yaratır. Fakat Hristiyanlığın ilk dönemlerinde, yeni bir düşünme biçimi geçerlilik kazanmaya başlamıştır. Tanrı’nın bir dünya yaratmak için bir tür malzemeye ihtiyacı olduğu düşüncesi, onun sonsuz olduğu varsayılan yaratıcı güçlerine bir sınır çiziyormuş gibi görünüyordu. Böylece, yaklaşık olarak ikinci ya da üçüncü yüzyılda, kilise kökten yepyeni bir kozmogoni geliştirdi. Dünya’nın onu yaratmak için önceden mevcut bir malzeme gerekmeksizin, sadece Tanrı’nın yaratıcı kelimesiyle varlık bulduğu ilan edildi. Bu ex nihilo yaratılış öğretisi daha sonra İslam teolojisinin de bir parçası oldu, Tanrı’nın varlığını açıklayan kelam argümanında boy gösterdi. Orta Çağ Yahudi düşüncesine de sızdı. Yahudi filozof Maimonides (İbn Meymun) Tekvin’in giriş bölümlerine dair okumasında, Tanrı’nın dünyayı hiçlikten yarattığını doğruladı.</p>

      <p class="paragraf"></p>

      <p class="paragraf">Tanrı’nın dünyayı hiçlikten yarattığını söylemek, hiçliği ilahi olanla aynı düzeyde bir oluşum katına yükseltmek anlamına gelmez. Sadece Tanrı’nın dünyayı bir şeyden yaratmadığı anlamına gelir. Başka Hristiyan teologların yanı sıra Saint Thomas Aquinas da bunda ısrar ediyordu. Yine de ex nihilo yaratılış öğretisi, sahici bir ontolojik olasılık olarak hiçlik fikrini onaylıyormuş gibi görünür. Hiçbir şey olmayacağına neden bir dünya olduğu sorusunu sormayı kavramsal olarak mümkün hale getirmiştir.</p>

      <p class="paragraf"></p>

      <p class="paragraf">Bundan birkaç asır sonra nihayet biri, züppece ve suç ortaklığına yatkın bir Alman saray mensubu, gelmiş geçmiş en büyük beyinler arasında sayılan Gottfried Wilhelm Leibniz, bu soruyu sormayı akıl etti. Sene 1714’tü. O sıralarda altmış sekiz yaşında olan Leibniz uzun ve saçma denecek derecede üretken bir meslek hayatının son dönemlerine yaklaşmıştı. Newton’la aynı tarihlerde ve ondan hayli bağımsız olarak kalkülüsü icat etmişti. Mantık biliminde, bir hamlede bir devrim yaratmıştı. “Monad” denilen ruha benzer birimlerin sonsuzluğuna ve daha sonra Voltaire’in Candide’de acımasızca alaya aldığı “bu dünyanın olası dünyaların en iyisi olduğu” önermesine dayanan fantastik bir metafizik yaratmıştı. Bir filozof-bilim insanı olarak şöhretine rağmen Leibniz, kraliyete mensup işvereni Prens Georg Ludwig Britanya’ya gidip Kral I. George olarak taç giyince Hanover’de kaderine terk edildi. Leibniz’in sağlığı bozuluyordu, iki yıl sonra öldü, sekreterine bakılırsa vücudundan kocaman bir zararlı gaz bulutu salarak göçüp gitti.</p>

      <p class="paragraf"></p>

      <p class="paragraf">Leibniz, “Doğa ve Zarafetin Akla Dayanan İlkeleri” başlıklı deneme de dahil son felsefi yazılarını işte bu kasvetli ortamda kaleme almıştı. Bu denemede, özü itibarıyla her olgunun bir açıklaması, her sorunun bir cevabı olduğunu söyleyen “Yeterli Sebep İlkesi” dediği şeyi ileri sürüyordu. Leibniz, “Bu ilkeyi dile getirdikten sonra, sorma hakkına sahip olacağımız ilk soru ‘Neden hiçbir şey olmayacağına bir şey var?’ sorusudur,”[<span class="dipnot"><a class="footnote-link" href="#footnote-225-15" id="footnote-225-15-backlink">15</a></span>] diye yazmıştı.</p>

      <p class="paragraf"></p>

      <p class="paragraf">Leibniz’e göre, göze çarpan cevap basitti. Mesleğinde ilerleme kaydedebilmek için her zaman dinî ortodoksluktan yana yontarmış gibi yapmıştı. Dünyanın varoluş sebebinin, onu kendi özgür tercihiyle, sonsuz iyiliğiyle harekete geçerek yaratan Tanrı olduğunu ilan ediyordu.</p>

      <p class="paragraf"></p>

      <p class="paragraf">Peki ama Tanrı’nın kendi varoluşunun açıklaması neydi? Leibniz’in bu soruya da verecek bir cevabı vardı. İhtimallere dayalı olarak var olan evrenin tersine, Tanrı zorunlu bir varlıktı. Kendinde kendi varoluşunun nedenini de içeriyordu. Onun yok olması mantıksal olarak imkansızdı.</p>

      <p class="paragraf"></p>

      <p class="paragraf">Böylece, “Neden hiçbir şey olmayacağına bir şey var?” sorusu, ortaya atılır atılmaz ortadan kaldırılmış oluyordu. Evren, Tanrı yüzünden vardı. Tanrı da Tanrı yüzünden vardı. Leibniz, sadece Tanrıkafa’nın varoluş gizeminin nihai çözümünü bulabileceğini ilan ediyordu.</p>

      <p class="paragraf"></p>

      <p class="paragraf">Ne var ki Leibniz’in varoluş gizemine getirdiği çözümün hükmü uzun sürmedi. On sekizinci yüzyılda, hem David Hume hem Immanuel Kant (çoğu konuda birbirlerine ters düşen filozoflardı) “zorunlu varlık” mefhumuna ontolojik bir aldatmaca olduğunu söyleyerek saldırdı. Hiç kuşku yok ki varoluşları mantıksal olarak imkansız olan oluşumlar vardı: kare bir çember gibi örneğin. Ama Hume ve Kant, hiçbir oluşumun varoluşunun saf bir mantık meselesi olarak güvenceye alındığında hemfikir değildiler. Hume, “Var-oluş olarak algılayabildiğimiz bir şeyi yok-oluş olarak da algılayabiliriz,”[<span class="dipnot"><a class="footnote-link" href="#footnote-225-16" id="footnote-225-16-backlink">16</a></span>] diye yazıyordu. “Dolayısıyla yok-oluşu bir çelişki ifade eden hiçbir varlık yoktur.” Tanrı dahil.</p>

      <p class="paragraf"></p>

      <p class="paragraf">Ama Tanrı zorunlu olarak mevcut değilse, bu durumda yepyeni bir metafiziksel olasılık kendini gösteriyordu: Mutlak hiçlik olasılığı; bir dünyanın, bir Tanrı’nın, hiçbir şeyin olmaması. Ne var ki tuhaftır, ne Hume ne Kant “Neden hiçbir şey olmayacağına bir şey var?” sorusunu ciddiye almıştı. Hume’a göre bu soruya verilebilecek herhangi bir cevap “sadece safsata ve yanılsama” olacaktı; çünkü böyle bir cevap hiçbir zaman deneyimimizle gerekçelendirilemezdi. Kant’a göre, varlığın tamamını açıklama girişimi, deneyimimizin dünyasını yapılandırmak için kullandığımız kavramların (nedensellik ve zaman gibi kavramların) gayrimeşru bir biçimde genişletilmesini, bu dünyayı aşan bir gerçekliği, “kendinde şeyleri” kapsamasını gerektirecekti. Kant, bunun sonucunun sadece hata ve tutarsızlık olacağına inanıyordu.</p>

      <p class="paragraf"></p>

      <p class="paragraf">Herhalde böyle Humecu ve Kantçı yazılarla terbiye edilen sonraki filozoflar, “Neden hiçbir şey olmayacağına bir şey var?” sorusuyla yüzleşmekten büyük ölçüde kaçındılar. Büyük karamsar Schopenhauer, varoluş gizeminin “metafizik saatinin hareketini devam ettiren denge çarkı”[<span class="dipnot"><a class="footnote-link" href="#footnote-225-17" id="footnote-225-17-backlink">17</a></span>] olduğunu söylemiş olsa da bu gizemi çözmeye çalışanlara “budalalar”,[<span class="dipnot"><a class="footnote-link" href="#footnote-225-18" id="footnote-225-18-backlink">18</a></span>] “boş palavracılar” ve “şarlatanlar” demeye devam etti. Alman romantik Friedrich Schelling, “bütün felsefenin temel işlevinin dünyanın varoluşu probleminin çözülmesi”[<span class="dipnot"><a class="footnote-link" href="#footnote-225-19" id="footnote-225-19-backlink">19</a></span>] olduğunu belirtmişti. Ne var ki Schelling çok geçmeden varoluşa dair akılcı bir değerlendirmede bulunmanın imkansız olduğuna karar vermişti, en fazla dünyanın ebedî bir hiçlik uçurumundan anlaşılmaz bir sıçramayla doğduğunu söyleyebileceği hissindeydi. Hegel, “varlığın hiçlikte kaybolması ve hiçliğin varlıkta kaybolması”[<span class="dipnot"><a class="footnote-link" href="#footnote-225-20" id="footnote-225-20-backlink">20</a></span>] üzerine epeyce belirsiz nesirler kaleme almıştı; ama diyalektik manevraları, ironik Danimarkalı düşünür Søren Kierkegaard tarafından, “baharat satıcısının açıklamaları”ndan[<span class="dipnot"><a class="footnote-link" href="#footnote-225-21" id="footnote-225-21-backlink">21</a></span>] bir nebze daha iyi diye nitelenerek bir kenara bırakılmıştı.</p>

      <p class="paragraf"></p>

      <p class="paragraf">Yirminci yüzyılın başlangıcında, büyük ölçüde Fransız filozof Henri Bergson, sayesinde varoluş gizemine duyulan ilgide ılımlı bir dirilişe tanık olundu. Bergson, 1907’de kaleme aldığı Créative Evolution adlı kitabında, “Evrenin neden var olduğunu bilmek istiyorum,”[<span class="dipnot"><a class="footnote-link" href="#footnote-225-22" id="footnote-225-22-backlink">22</a></span>] diyordu. Bütün varlık (madde, bilinç, Tanrı’nın kendisi) Bergson’a “hiçliğin fethi” olarak görünüyordu. Ama epeyce kafa yorduktan sonra, bu fethin aslında o kadar da mucizevi olmadığı sonucuna varmıştı. Bütün o hiçbir şeye karşı bir şey sorusu bir yanılsamaya dayanıyordu; buna inanma noktasına gelmişti: Hiçliğin var olmasının mümkün olduğu yanılsaması. Bergson bir dizi belirsiz argümana dayanarak, mutlak hiçlik fikrinin yuvarlak kare fikri kadar kendisiyle çelişen bir fikir olduğunu kanıtlamaya girişti. Hiçlik bir sahte-fikir olduğundan, “Neden hiçbir şey olmayacağına bir şey var?” sorusu da sahte bir soruydu.</p>

      <p class="paragraf"></p>

      <p class="paragraf">Bu neşe kaçıran sonuç, Martin Heidegger’i hiç etkilemedi; ona göre, hiçlik çok gerçekti, varlık alanına yok ediş kötülüğünü saçan bir tür reddedici güçtü. Heidegger 1935’te (Hitler’in ulusal sosyalizmine bağlılığını açıkladıktan sonra kendine rektörlük görevi verilen) Freiburg Üniversitesi’nde verdiği bir dizi konferansta, “Neden hiçbir şey olmayacağına bir şey var?” sorusunun “bütün soruların en derini, en kapsamlısı, en temeli olduğunu”[<span class="dipnot"><a class="footnote-link" href="#footnote-225-23" id="footnote-225-23-backlink">23</a></span>] açıklamıştı.</p>

      <p class="paragraf"></p>

      <p class="paragraf">Peki konferanslar ilerlerken Heidegger bu soruyla ne yaptı? Fazla bir şey yapmadı. Bu sorunun varoluşsal acıklılığını açtı. Amatör etimolojiye soyundu, Almancada “varlık” anlamına gelen Sein kelimesiyle ilgili Yunanca, Latince ve Sanskrit sözcükleri topladı. Pre-Sokratiklerin ve Yunan trajedi yazarlarının şairane meziyetleri üzerine methiyeler düzdü. Heidegger, son konferansının bitiminde, “bir soru sorabilmenin bekleyebilmek, hatta bir ömür boyu bekleyebilmek anlamına geldiği”[<span class="dipnot"><a class="footnote-link" href="#footnote-225-24" id="footnote-225-24-backlink">24</a></span>] gözleminde bulundu; bir cevabın ipucunu işitme umudu taşıyan dinleyiciler arasında kafalarını yorgunca sallayanlar hiç kuşkusuz öyle yapıyordu.</p>

      <p class="paragraf"></p>

      <p class="paragraf">Heidegger hiç şüphesiz, yirminci yüzyılda Kıta Avrupası’ndaki en etkili filozof olmuştur. Ama İngilizce konuşulan dünyada en büyük felsefi etkiyi yaratan Ludwig Wittgenstein’dı. Wittgenstein ve Heidegger aynı yıl (1889) doğmuştu. İş karaktere geldiğinde, epeyce zıt tiplerdi: Wittgenstein cesur ve çileciydi, Heidegger hain ve kibirli. Ne var ki ikisi de varoluş gizeminin cazibesiyle baştan çıkmıştı. Wittgenstein ömrü boyunca yayınladığı tek eser olan Tractatus Logicus Philosophicus’ta özlü bir şekilde numaralandırılmış önermelerinden birinde (açık bir deyişle 6.44’te), “Mistik olan şey, dünyadaki şeylerin nasıl olduğu değil, ama dünyanın var olmasıdır,” diye yazıyordu. Bundan birkaç yıl önce Birinci Dünya Savaşı sırasında Avusturya Ordusu’nda askerken tuttuğu defterlere 26 Ekim 1916’da, “Estetik olarak mucize, dünyanın var olmasıdır,”[<span class="dipnot"><a class="footnote-link" href="#footnote-225-25" id="footnote-225-25-backlink">25</a></span>] diye yazmıştı. (Daha sonra aynı gün “Hayat ciddidir, sanat şen,” diye not düşmüştü, o sıralarda Rusya cephesinde çarpışıyordu.) Wittgenstein, dünyanın varoluşu karşısında kapıldığı hayret ve şaşkınlığın, zihnini etik değere yoğunlaştırmasını mümkün kılan üç deneyimden biri olduğunu söylüyordu. (Diğer ikisi mutlak emniyette olma hissi ile suçluluk deneyimiydi.) Ne var ki gerçekten önemli bütün meselelerde olduğu gibi (etik değer, hayatın ve ölümün anlamı gibi), dünyanın varoluşunun “estetik mucizesi”ni açıklama girişiminde bulunmak nafileydi; Wittgenstein’a göre, böyle bir girişim insanı dilin sınırlarının ötesine geçmeye, söylenemeyecek olanın alanına girmeye zorluyordu. “Neden hiçbir şey olmayacağına bir şey var?” sorusunu yöneltmeye “derin bir saygı” duysa da nihayetinde bu sorunun anlamsız olduğu inancındaydı. Tractatus’ta 6.5 sayılı önermede keskin bir biçimde ortaya koyduğu üzere, “Bilmece yoktur”.</p>

      <p class="paragraf"></p>

      <p class="paragraf">Wittgenstein her ne kadar kelimelerle ifade edilemez bulsa da varoluş gizemi onu huşuyla dolduruyor, ona manevi bir aydınlanma hissi veriyordu. Oysa tersine ondan sonraki birçok İngiliz ve Amerikalı filozofa göre varoluş, boşuna vakit kaybı gibi görünüyordu. Bu filozofların reddedici tavrına verilebilecek örneklerden biri, metafiziğin ezeli düşmanı, mantıksal pozitivizmin İngiliz savunucusu, kendisini David Hume’un varisi ilan etmiş A. J. “Freddy” Ayer’dir. Ayer 1949’da BBC radyosunda yayınlanan bir programda, Cizvit rahibi ve felsefe tarihçisi Frederick Copleston’la Tanrı’nın varlığı üzerine bir tartışmaya girişti. Ayer-Copleston tartışmasının çok büyük bir bölümü, sonradan anlaşıldığı üzere, neden hiçbir şey olmayacağına bir şeyin var olduğu sorusu etrafında döndü. Rahip Copleston’a göre, bu soru aşkın olana açılıyordu, Tanrı’nın varlığının “fenomenlerin nihai ontolojik açıklaması”[<span class="dipnot"><a class="footnote-link" href="#footnote-225-26" id="footnote-225-26-backlink">26</a></span>] olduğunu görmenin bir yoluydu. Ateist karşıtı Ayer’a göreyse, bu soru mantıksızca saçmalamaktan ibaretti.</p>

      <p class="paragraf"></p>

      <p class="paragraf">Ayer, “Diyelim ki ‘Her şey nereden geldi?’ diye soruyorsunuz. İşte bu, belli bir olayla ilgili olarak son derece anlamlı bir sorudur. Her şeyin nereden geldiğini sormak, ondan önceki bir olayın nasıl tanımlanacağını sormaktır. Ama bu soruyu genelleştirirseniz, anlamsız hale gelir. Bu durumda bütün olaylardan önce hangi olayın geldiğini soruyor olursunuz. Açıktır ki bütün olaylardan önce gelen hiçbir olay olamaz. Çünkü böyle bir olay da dahil olması gereken bütün olaylar sınıfına mensuptur, dolayısıyla onlardan önce gelemez.”[<span class="dipnot"><a class="footnote-link" href="#footnote-225-27" id="footnote-225-27-backlink">27</a></span>]</p>

      <p class="paragraf"></p>

      <p class="paragraf">Radyo yayınını dinleyen Wittgenstein daha sonra bir dostuna Ayer’in akıl yürütmesini “inanılmaz derecede yüzeysel”[<span class="dipnot"><a class="footnote-link" href="#footnote-225-28" id="footnote-225-28-backlink">28</a></span>] bulduğunu söylemişti. Yine de bu tartışmanın sonucu beraberliğe o kadar yakın bulunmuştu ki birkaç yıl sonra televizyonda yeni bir tartışma düzenlendi. Ama teknik bir arıza düzeltilirken Ayer ve Copleston o kadar fazla viski içmişlerdi ki tartışma başladığı saatte artık ipe sapa gelmez laflar ediyorlardı.</p>

      <p class="paragraf"></p>

      <p class="paragraf">Ayer ile Coplestone arasındaki, “Neden hiçbir şey olmayacağına bir şey var?” sorusunun anlamsızlığıyla ilgili anlaşmazlık, felsefenin niteliği hakkında bir tartışmaya açılıyordu. Filozofların büyük çoğunluğu, en azından İngilizce konuşulan dünyada, bu tartışmada Ayer’in tarafını tutuyordu. Ortodoksluk iki tür hakikat olduğunu söylüyordu: Mantıksal hakikatler ve ampirik hakikatler. Mantıksal hakikatler kelimelerin anlamlarına dayanıyordu. Kelimelerin ifade ettiği zorunluluklardı, örneğin “Bütün bekarlar evlenmemiştir” kelimeleri sözel bir zorunluluğu ifade ediyordu. Oysa tersine ampirik hakikatler duyuların topladığı kanıtlara dayanıyordu. Bilimsel araştırmanın alanına giriyorlardı. Dünyanın neden var olduğu sorusunun bilimin menzilinin dışında kaldığı, genel olarak kabul ediliyordu. Ne de olsa bilimsel bir açıklamanın bir parça hakikati başka hakikat parçalarıyla açıklaması gerekiyordu, asla bir bütün olarak hakikati açıklayamazdı. Bu yüzden de dünyanın varoluşu ancak çıplak bir hakikat olabilirdi. Bertrand Russell felsefi fikir birliğini şu sözlerle ortaya koyuyordu: “Evrenin var olduğunu, her şeyin bundan ibaret olduğunu söylemek zorundayım.”[<span class="dipnot"><a class="footnote-link" href="#footnote-225-29" id="footnote-225-29-backlink">29</a></span>]</p>

      <p class="paragraf"></p>

      <p class="paragraf">Bilim büyük ölçüde bu sonuca katılıyordu. Varoluşla ilgili çıplak hakikat vurgusu, evrenin her zaman var olduğunu varsayıyorsanız hayli rahatlatıcıdır. Modern dönemin büyük bilim insanlarının çoğunun (Kopernik, Galileo ve Newton dahil) inandığı şey de buydu. Einstein, evrenin ebedî olmakla kalmayıp tamamı itibarıyla değişmez olduğuna da kaniydi. Dolayısıyla genel görelilik kuramını bir bütün olarak uzayzamana uyguladığında, denklemlerinin tamamen farklı bir şeyi ima ediyor olması kafasını karıştırmıştı: Evren ya genişliyor ya da büzüşüyor olmalıydı. Bu ona çirkin gelmişti, o yüzden de kuramına hem ebedî hem değişmez bir evreni mümkün kılacak üçkağıtçı bir etken eklemişti.</p>

      <p class="paragraf"></p>

      <p class="paragraf">Göreliliği mantıksal sonucuna ulaştırma cesaretini gösteren kişi, atanmış bir rahip oldu. Belçika’da Louvain Üniversitesi’nde görevli Georges Lemaître 1927’de, uzayın genişlediği Einsteincı bir evren modeli ortaya koydu. Rahip Lemaître geriye doğru akıl yürüterek geçmişte belli bir noktada evrenin tamamının sonsuz derecede yoğunlaşmış enerji içeren bir ilk atomdan doğmuş olması gerektiğini ileri sürüyordu. Bundan iki yıl sonra Amerikalı astronom Edwin Hubble, Lemaître’in genişleyen evren modelini doğruladı, Hubble’ın California’da Mount Wilson, Rasathanesi’nde yaptığı gözlemler etrafımızda her yerde bulunan galaksilerin aslında gerilemekte olduğunu ortaya koyuyordu. Hem kuram hem ampirik kanıtlar aynı hükme varıyordu: Evrenin zaman içinde ani bir başlangıcı olsa gerekti.</p>

      <p class="paragraf"></p>

      <p class="paragraf">Kilise sevinç içindeydi. Kitab-ı Mukaddes’teki yaratılış anlatısının bilimsel kanıtının kucaklarına düştüğüne inanıyorlardı. Papa XII Pius, 1951’de Vatikan’daki bir konferansın açılışında kozmik kökenlere ilişkin bu yeni kuramın “hiçlikten maddeyle birlikte bir ışık ve ışınım denizinin patlayıp çıktığı andaki ilksel Fiat Lux’a”[<span class="dipnot"><a class="footnote-link" href="#footnote-225-30" id="footnote-225-30-backlink">30</a></span>] tanıklık ettiğini söyledi: “Dolayısıyla yaratılış zamanda meydana gelmiştir, bu yüzden bir yaratıcı vardır, bu yüzden Tanrı vardır!”</p>

      <p class="paragraf"></p>

      <p class="paragraf">İdeolojik olarak diğer uçta yer alanlar dişlerini gıcırdatıyorlardı, özellikle de Marksistler. Yeni kuram, dinsel havası bir tarafa, onların maddenin sonsuzluğu ve ebediliği inancına ters düşüyordu; Lenin’in diyalektik materyalizminin önermelerinden biri buydu. Bu önerme ve bu inanç doğrultusunda, bu kuram “idealist” denerek bir kenara bırakıldı. Marksizan fizikçi David Bohm, bu kuramı geliştirenlere, “esasen bilime ihanet eden, Katolik Kilisesi’nin işine yarayacak sonuçlara varmak için bilimsel olguları bir kenara iten bilim insanları”[<span class="dipnot"><a class="footnote-link" href="#footnote-225-31" id="footnote-225-31-backlink">31</a></span>] yaftasını yapıştırdı. Marksist olmayan ateistler de inat ediyordu. Kozmik genişleme üzerine çalışan önde gelen araştırmacılardan Alman astronom Otto Heckmann, “Bazı genç bilim insanları bu teleolojik eğilimlerle o kadar üzüldüler ki bunların kozmolojik kaynağını engellemeye karar verdiler,”[<span class="dipnot"><a class="footnote-link" href="#footnote-225-32" id="footnote-225-32-backlink">32</a></span>] yorumunda bulunuyordu. Mesleğin duayeni Sir Arthur Eddington “Başlangıç mefhumunu itici buluyorum... Şeylerin bugünkü düzeninin bir patlamayla başladığına inanamıyorum... Genişleyen evren akılalmaz... inanılmaz... kanımı donduruyor.”[<span class="dipnot"><a class="footnote-link" href="#footnote-225-33" id="footnote-225-33-backlink">33</a></span>] diyordu.</p>

      <p class="paragraf"></p>

      <p class="paragraf">Bazı inançlı bilim insanları bile kaygılanmıştı. Kozmolog Sir Fred Hoyle, bir patlamanın vakur bir başlangıç olmadığı kanısındaydı, ona göre “pastadan bir tavşan kız çıkmasına”[<span class="dipnot"><a class="footnote-link" href="#footnote-225-34" id="footnote-225-34-backlink">34</a></span>] benziyordu. 1950’lerde BBC’ye verdiği bir söyleşide Hoyle, kökenlerle ilgili varsayımdan acı bir alayla “Büyük Patlama” diye bahsetmişti. Bu terim tuttu.</p>

      <p class="paragraf"></p>

      <p class="paragraf">Einstein, 1955’te göçüp gitmeden kısa bir süre önce, Büyük Patlama’yla ilgili metafizik endişelerini aşmayı başardı. Daha önceden ad hoc bir kuramsal çözümle kaçamak yapma girişimini “meslek hayatımın en büyük hatası” olarak niteledi. Hoyle, ve şüphecilerin geri kalanları, nihayetinde 1965’te, New Jersey’de Bell Laboratuvarları’nda iki bilim insanı kazara bir mikrodalga cızırtısı tespit ettiklerinde, bu cızırtının Büyük Patlama’nın yankısı olduğu anlaşıldığında kazanan taraf oldular. (Başta bu bilim insanları cızırtıya antenlerindeki güvercin dışkılarının neden olduğunu düşünmüşlerdi.) Televizyonunuzu açıp, kanallar arasında ayarlama yapmaya çalışın; gördüğünüz siyah beyaz parazitli görüntünün yaklaşık yüzde 10’una evrenin doğuşundan geri kalan fotonlar neden olmaktadır. Büyük Patlama’nın gerçekliğinin bundan daha büyük bir kanıtı olabilir mi? TV’de seyrediyorsunuz.</p>

      <p class="paragraf"></p>

      <p class="paragraf">Evrenin bir yaratıcısı olsa da olmasa da evrenin geçmişte sonlu bir zamanda (son kozmolojik hesaplamalara göre 13,7 milyar yıl önce) ortaya çıktığı bulgusu, evrenin ontolojik olarak kendi kendine yeterli olduğu fikriyle dalga geçiyormuş gibi görünüyordu. Kendi doğası itibarıyla var olan herhangi bir şey, ebedî ve ölümsüz olmalıdır; böyle bir varsayımda bulunmak mantıklı görünür. Evren artık bunların hiçbiri değilmiş gibi görünüyordu. Başlangıçtaki bir Büyük Patlama’yla varlık bulduğu, genişleyip evrilerek bugünkü biçimini aldığı gibi, uzak bir gelecekte yok edici bir Büyük Çöküş’le ortadan kaybolabilirdi. (Evrenin nihai kaderinin Büyük Çöküş mü, Büyük Ürperti mi yoksa Büyük Yarılma mı olacağı sorusu bugün kozmolojide ucu son derece açık bir sorudur.) Evrenin hayatı, tıpkı her birimizin hayatı gibi iki hiçlik arasında bir peşrevden ibaret olabilir.</p>

      <p class="paragraf"></p>

      <p class="paragraf">Böylece, Büyük Patlama’nın keşfi, “Neden hiçbir şey olmayacağına bir şey var?” sorusunu başa çıkması daha zor bir soru haline getirdi. Büyük Patlama sonrasındaki ışımayı keşfettiği için Nobel Ödülü kazanan Arno Penzias “Evren her zaman mevcut değildiyse, bilim onun varlığına ilişkin bir açıklama ihtiyacıyla karşı karşıya kalacaktır,”[<span class="dipnot"><a class="footnote-link" href="#footnote-225-35" id="footnote-225-35-backlink">35</a></span>] gözleminde bulunuyordu. İlk neden sorusu canlı bir soru olmakla kalmıyordu, artık bir de nasıl sorusuyla tamamlanması gerekiyordu: Nasıl olmuştu da hiçlikten bir şey doğabilmişti? Büyük Patlama varsayımı, din savunucularına yeni bir umut vermenin yanı sıra, evrenin nihai kökenine dair yeni ve tümüyle bilimsel bir araştırmanın da kapısını aralıyordu. Açıklama olasılıkları çoğalıyormuş gibi görünüyordu. Ne de olsa yirminci yüzyıl fiziğinde iki devrimci gelişme olmuştu. Bunlardan biri olan Einstein’ın görelilik kuramı, evrenin zamanda bir başlangıcı olduğu sonucunu beraberinde getirmişti. Diğerinin, kuantum mekaniğininse çok daha radikal açılımları olmuştu. Neden ve sonuç fikrine kuşku düşürmüştü. Kuantum kuramına göre, mikro düzeydeki olaylar şansa bağlı bir biçimde gerçekleşebilir, klasik nedensellik ilkesini ihlal ederler. Bu durum, evrenin tohumlarının doğaüstü ya da başka türlü bir neden olmaksızın varlık bulmuş olabileceği yönünde kavramsal bir olasılığa kapı aralamıştır. Belki de dünya kesin bir hiçlikten kendiliğinden doğmuştur. Bütün varoluş, boşlukta rastgele bir dalgalanma, hiçlikten varlığa uzanan bir “kuantum tüneli” olarak yazılabilir. Bunun tam olarak nasıl olmuş olabileceği, bir zamanlar “hiçlik kuramcıları” olarak anılan küçük ama etkili bir grup fizikçinin alanı haline gelmiştir. Aralarında Stephen Hawking’in de bulunduğu bu fizikçiler, metafiziksel bir cüret ve naiflik karışımıyla birlikte, bugüne kadar bilimin dokunulmaz olduğunu düşündüğü bir gizemi çözebileceklerini düşünmüştür.</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Belki de bu bilimsel mayalanmadan ilham alan filozoflar daha büyük bir ontolojik cüret gösteriyorlardı. “Neden hiçbir şey olmayacağına bir şey var?” sorusunu saçma diye niteleyerek bir kenara iten mantıksal pozitivizm 1960’larda yenilgiye uğramış, anlamlı ve saçma arasında işlerliği olan bir ayrıma varmaktaki yetersizliğinin kurbanı olmuştu. Mantıksal pozitivizm sonrasında, metafizik (gerçekliği bir bütün olarak niteleme projesi) bir dirilişe tanık oldu. Anglo-Sakson dünyasında bile “analitik” filozoflar artık metafiziksel meselelerle uğraştıkları için mahcup olmuyorlar. Son yıllarda varoluş gizemiyle yüzleşen birçok profesyonel filozofun en yüreklisi, 2002’de altmış üç yaşında ölmüş olan, Harvard Üniversitesi’nden Robert Nozick’ti. Liberter klasik Anarşi, Devlet ve Ütopya’nın yazarı olarak tanınan Nozick “Neden hiçbir şey olmayacağına bir şey var?” sorusuna kafayı takmıştı, daha sonra yayınlanan Philosophical Explanations adlı kitabının elli sayfalık bir bölümünü bu soruyu cevaplama olasılıklarına ayırmıştı; bu olasılıkların bazıları hayli çılgındı. Okuru hiçliği, “şeyleri yokoluşa çeken”[<span class="dipnot"><a class="footnote-link" href="#footnote-225-36" id="footnote-225-36-backlink">36</a></span>] bir kuvvet olarak tahayyül etmeye davet ediyordu. Mümkün olan bütün dünyaların eş zamanlı varoluşunu öngören bir “doğurganlık ilkesi” koyutluyordu. Gerçekliğin temeline ilişkin bir tür mistik kavrayışa sahip olmaktan bahsediyordu. Onun nihai soruyu cevaplama girişimlerini biraz tuhaf bulabilecek meslektaşlarına karşı Nozick’in hiç affı yoktu: “Tuhaf olmayan bir cevap öneren biri soruyu anlamadığını gösterir.”[<span class="dipnot"><a class="footnote-link" href="#footnote-225-37" id="footnote-225-37-backlink">37</a></span>]</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Bugün düşünürler, “Neden hiçbir şey olmayacağına bir şey var?” sorusuyla ilgili olarak üç kampa ayrılmışlardır. “İyimserler” dünyanın varoluşunun bir gerekçesi olması gerektiğine, bu gerekçeyi pekala keşfedebileceğimize inanır. “Karamsarlar” dünyanın varoluşunun bir gerekçesi olabileceğine, ama herhalde gerçekliği arkasındaki nedeni göremeyecek kadar az gördüğümüzden ya da böyle bir gerekçenin insanların entelektüel sınırlarının ötesinde yatması gerektiğinden, insanlar da kozmosun iç doğasına nüfuz etmek için değil hayatta kalmak için donanmış olduğundan hiçbir zaman bundan kesinlikle emin olamayacağımıza inanır. Son olarak “retçiler” dünyanın varoluşunun bir gerekçesi olamayacağına, bu yüzden de sorunun baştan aşağı anlamsız olduğuna inanmakta ısrar eder.</p>

      <p class="paragraf"></p>

      <p class="paragraf">Bu kamplardan birine dahil olmak için, bir filozof ya da bilim insanı olmanız gerekmiyor. Herkes bu hakka sahiptir. Örneğin Marcel Proust, görünüşe bakılırsa kendisini karamsarlar arasına yerleştirmişti. Kayıp Zamanın İzinde adlı romanının anlatıcısı, Dreyfus olayının Fransız toplumunu nasıl ikiye böldüğünden bahsederken, tıpkı “felsefede saf mantığın varoluş sorununu halledemeyecek kadar güçsüz olması”[<span class="dipnot"><a class="footnote-link" href="#footnote-225-38" id="footnote-225-38-backlink">38</a></span>] gibi, siyasi aklın da iç çatışmaları sona erdiremeyecek kadar güçsüz olduğu gözleminde bulunmuştu.</p>

      <p class="paragraf"></p>

      <p class="paragraf">Ama bir iyimser olduğunuzu varsayalım. Varoluş gizemine en ümitvar yaklaşım ne olurdu? Tanrı benzeri bir oluşumu bütün varlığın gerekli nedeni ve temel direği olarak gören geleneksel teistik yaklaşım mı? Neden bir evrenin boşluktan var olmaya yazgılı olduğunu açıklamak için kuantum kozmolojisinden fikirler alan bilimsel yaklaşım mı? Dünyanın varoluşu için soyut değer yargılarından ya da hiçliğin kesin imkansızlığından bir gerekçe çıkarmaya çalışan katıksız felsefi yaklaşım mı? Kozmik bir mantık açlığını doğrudan aydınlanma yoluyla doyurmayı amaçlayan bir tür mistik yaklaşım mı?</p>

      <p class="paragraf"></p>

      <p class="paragraf">Bu yaklaşımların hepsinin de güncel savunucuları mevcuttur. Hepsi de ilk bakışta izlemeye değer görünür. Aslına bakılırsa varoluş gizemini ancak mümkün olan bütün açılardan düşünerek çözme umudu bulabiliriz. “Neden hiçbir şey olmayacağına bir şey var?” sorusunu çaresiz, kaçamaklı ya da tepeden tırnağa tutarsız bulanlara, entelektüel ilerlemenin genellikle tam da bu tip soruların, bunları ilk soranların öngöremeyeceği biçimlerde inceltilmesinden oluştuğu söylenebilir. İki bin beş yüz yıl önce Thales ile Sokrates öncesi filozofların sorduğu bir başka soruyu ele alalım: Şeyler neden yapılmıştır? Böyle her şeyi içine alan genellikle ilgili bir soru kulağa naif, hatta çocukça gelebilir. Ama Oxfordlu filozof Timothy Williamson’ın gözlemlediği üzere, pre-Sokratik filozoflar, “gelmiş geçmiş en iyi sorulardan birini, bir sürü zahmetle modern bilimin büyük bölümüne yol açan bir soruyu”[<span class="dipnot"><a class="footnote-link" href="#footnote-225-39" id="footnote-225-39-backlink">39</a></span>] soruyordu. Bu soruyu baştan cevaplanamaz diyerek reddetmek, “çaresizlik, cahillik, korkaklık ve tembelliğe kuvvetsizce ve gereksizce teslim olmak” anlamına gelirdi.</p>

      <p class="paragraf"></p>

      <p class="paragraf">Ne var ki varoluş gizemi bu gibi sorular arasında tek beyhude soruymuş gibi görünebilir. Çünkü William James’in belirttiği üzere, “hiçlikten varlığa mantıksal bir köprü yoktur”.[<span class="dipnot"><a class="footnote-link" href="#footnote-225-40" id="footnote-225-40-backlink">40</a></span>] Ama böyle bir köprü kurma girişiminde bulunmadan önce, bu bilinebilir mi? İmkansızmış gibi görünen diğer köprüler başarıyla kurulmuştur: Yok-hayattan hayata (moleküler biyoloji sayesinde), sonludan sonsuza (matematiksel kümeler kuramı). Bugün bilinç sorunu üzerinde çalışanlar zihin ile madde arasında, fizikte birlik sağlamaya çalışanlar madde ile matematik arasında bir köprü kurma çabasında. Böyle kavramsal bağlantıların biçim kazanmasıyla birlikte, Hiçlik ile Bir Şey arasındaki bir köprünün (ya da kuantum kuramcıları haklıysa, bir tünelin) ana hatları da kabaca görülmeye başlanabilir. İnsan sadece, ahmaklardan oluşan bir köprü çıkmaz diye umuyor.</p>

      <p class="paragraf"></p>

      <p class="paragraf">Varoluş gizeminin peşinden gitme saikleri sadece entelektüel değildir. Duygusaldır da. Duygularımızın genelde nesneleri vardır, bir şey hakkındadırlar. Köpeğim öldüğü için üzgünüm. Yankeeler Dünya Turnuvası’na katıldığı için çok sevinçlisiniz. Othello, Desdemona’nın sadakatsizliğine öfkeli. Ama öyle görünüyor ki bazı duygusal durumlar belli bir nesneleri olmaksızın “serbestçe akar”. Örneğin Kierkegaard’ın korkusu hiçbir şeye yönelmiyordu ya da her şeye yöneliyordu. Karamsarlık ya da neşe gibi ruh halleri, bir nesneleri varsa eğer, varoluşun kendisiyle ilgiliymiş gibi görünüyor. Heidegger, en derin düzeyde, bunun bütün hisler için geçerli olduğunu söylemişti.</p>

      <p class="paragraf"></p>

      <p class="paragraf">Bir hissin nesnesi bir bütün olarak dünyaysa ne tür bir his uygun düşer?</p>

      <p class="paragraf"></p>

      <p class="paragraf">Bu soru insanları iki kategoriye ayırır: Varoluşa gülümseyerek bakanlar ve ondan yaka silkenler. İkinci gruptan tanınmış birini arıyorsanız, felsefi karamsarlığıyla Tolstoy, Wittgenstein ve Freud gibi kendisinden sonra gelen düşünürleri etkilemiş olan Arthur Schopenhauer’a bir bakın. Schopenhauer dünyanın varoluşuna hayretle bakıyorsak, hayretimizin dehşet ve sıkıntıdan ileri geldiğini söyler. “Felsefenin de Don Juan uvertürü gibi minör bir akorla açılmasının nedeni budur.”[<span class="dipnot"><a class="footnote-link" href="#footnote-225-41" id="footnote-225-41-backlink">41</a></span>] Yok olmak “düşünülebilir olmakla kalmaz, varoluşa tercih bile edilir”. Neden? Schopenhauer’ın metafiziğine göre, bütün bir evren mücadelenin, engin bir iradenin muazzam bir tezahürüdür. Hepimiz, görünürde bireysel iradelerimizle bu kozmik iradenin minik parçalarından ibaretizdir. Cansız doğanın bile (çekici kütleçekim kuvveti, maddenin nüfuz edilemezliği) bunda payı vardır. Schopenhauer’a göre, irade esasen acı çekmektir: Ulaşıldığında memnuniyet getirecek bir amaç yoktur, irade ya hayal kırıklığı içinde ve üzgündür ya da doygun ve sıkıntılıdır. Schopenhauer bu Budist damarı Batı düşüncesine taşıyan ilk düşünürdü. Acı çekmeden kurtulmanın tek yolunun iradeyi ayırmak ve bir nirvana haline erişmek olduğunu öğretiyordu ki bu hal yok-oluşa olabildiğince yakındı: “İrade yok, düşünce yok, dünya yok. Önümüzde hiç kuşku yok ki sadece hiçlik var.” Schopenhauer’ın vazettiği karamsar çileciliği pek uygulamadığını da söylememiz gerek: Sofra zevklerinden çok hoşlanırdı, birçok da tensel ilişkisi olmuştu, kavgacıydı, açgözlüydü, şöhret düşkünüydü. Sanskrit dilinde “dünyanın ruhu” anlamına gelen Atma adında da bir kanişi vardı.</p>

      <p class="paragraf"></p>

      <p class="paragraf">Geçen yüzyıl içinde Schopenhauercı yaka silkenler en azından edebiyat dünyasında ağırlıklarını hissettiriyorlardı. Paris bulvarlarında yoğun varlık gösteriyorlardı. Örneğin Paris’e gelen ve kendisini varoluşçu bir flaneur olarak kuran Rumen yazar E. M. Cioran. Benimsediği kentin güzellikleri bile nihilist ümitsizliğini silemiyordu. Cioran, “Hiçliğin görünüm mertebesine bile layık olmayan şeyler olduğunu anladığınızda, artık kurtarılmaya ihtiyacınız olmuyor, kurtuluyorsunuz ve ebediyen keyifsiz oluyorsunuz.”[<span class="dipnot"><a class="footnote-link" href="#footnote-225-42" id="footnote-225-42-backlink">42</a></span>] Yine ülkesini terk edip Paris’te yaşamayı tercih edenlerden Samuel Beckett de varoluşun boşluğundan aynı şekilde etkilenmişti. Beckett kozmosun bize karşı neden kayıtsız olduğunu öğrenmek istiyordu. Neden onun bu kadar önemsiz bir parçasıydık? Neden bir dünya vardı ki?</p>

      <p class="paragraf"></p>

      <p class="paragraf">Jean-Paul Sartre da ruh hali itibarıyla varoluş karşısında benzer bir karamsarlığa kapılabiliyordu. Sartre’ın Bulantı adlı romanının otobiyografik kahramanı Roquentin, kurgusal bir köy olan Bouville’de (“Çamurköy”ün Fransızcası) bir ceviz ağacının altında otururken, etrafını saran “kocaman, saçma canavarsı varlık yığınları”na karşı “öfkeyle dolduğu”nu anlar.[<span class="dipnot"><a class="footnote-link" href="#footnote-225-43" id="footnote-225-43-backlink">43</a></span>] Her şeyin keskin rastlantısallığı ona saçma gelmekle kalmaz, tepeden tırnağa korkunç gelir. “Bütün bunların nereden çıktığını ya da nasıl olup da hiçlik yerine bir dünyanın ortaya çıktığını merak bile edemiyorsunuz,” diye düşünür Roquentin, içinden “tonlarca tonlarca varoluşa” “İğrenç!” diye bağırmak gelir, sonra da “muazzam bir yorgunluğa” kapılır.</p>

      <p class="paragraf"></p>

      <p class="paragraf">Amerikalı edebi kişilikler, ontolojik karamsarlıklarını daha neşeyle taşımaya meyletmiştir. Örneğin oyun yazarı Tennessee Williams, “bir boşluğun, doğanın onun yerine geçirdiği bazı şeylerden kat be kat daha iyi olduğu”[<span class="dipnot"><a class="footnote-link" href="#footnote-225-44" id="footnote-225-44-backlink">44</a></span>] gözleminde bulunmuş, sonra bir kadeh daha viski devirmişti. John Updike, Varlık’la ilgili çelişkili hislerini, kurgusal alter-egosuna, şu engellenmiş, erkek cinselliğine kafayı takmış, ümitsizliğe meyilli Yahudi yazar Henry Bech’e kanalize etmişti. Updike’ın bir hikayesinde, Bech güneyde edebi bir yıldız olarak görüldüğü bir kız kolejinde bir okuma toplantısına davet edilir. Okumadan sonra onuruna verilen yemekte, “çevresinde hatır hutur yemek yiyen dişilere baktı ve bedenlerini bir Marslı ya da bir kafadanbacaklının görebileceği gibi gördü; bir araya getirilip başın üstünde bir tomurcuk gibi tuhaf bir biçimde tutturulmuş yumuşak sinir demetleri; içinde çoğu ölü trilyonlarca devrenin kayıt tuttuğu, motor işlemleri şifrelediği ve başın saçsız bölümüne baskı yaparak ağızdan acılı, ümitsiz sesler ve maymunsu bir kırışıklık dansı olarak dışarı sızan bir elektrik fazlası üreten bir iki kiloluk bir jöle taşıyan tüylü kemikli bir yumru”[<span class="dipnot"><a class="footnote-link" href="#footnote-225-45" id="footnote-225-45-backlink">45</a></span>] olarak gördü. Bech nihilist bir görüye kapıldı: “Boşluk rahatsız edilmese iyiydi, bu madde, hayat, daha da kötüsü bilinç derdinden esirgenmiş olsa iyiydi.” Bütün varoluşun “hiçlik üzerinde bir leke” olduğunu söyledi kendi kendine. Ama bu neşeli şakalarında ya da bir edebi söyleşinin kaydı sırasında neşe saçarken, Updike’ın Bech’i Varlık’a gülebilme yetisine sahiptir: “Bu teybin bilmesi gerekiyorsa, cansızın onuruna, canlının karışıklığına, ortalama kadının güzelliğine ve ortalama erkeğin sağduyusuna inanıyordu.”[<span class="dipnot"><a class="footnote-link" href="#footnote-225-46" id="footnote-225-46-backlink">46</a></span>] Kısacası Bech, “hiçbir şeye karşı bir şeyin iyiliğine” inanıyordu. Bech’in ontolojik iyimserlik spazmı, insanı on dokuzuncu yüzyılın New Englandlı ünlü transandalisti Margaret Fuller’ın kafasına getirir. Fuller “Evreni kabul ediyorum!” nidasına bayılırdı. (Ekşimik Thomas Carlyle buna “Heyhat, kabul etse iyi olur,” cevabını yapıştırıyordu.)</p>

      <p class="paragraf"></p>

      <p class="paragraf">Herhalde dünyanın iyiliğinin en fazla çınlayan onaylanması edebi ya da felsefi değil, müzikaldi. Haydn, Yaratılış Oratoryosu’nda sunmuştu. Başta her şey müzikal bir kaostur, ürkütücü armoniler ve parça parça melodiler karışımıdır. Sonra yaratıcı an gelir, Tanrı’nın “Işık olsun!” dediği an. Şarkıcılar buna “Işık oldu” diye karşılık verir, orkestra da koro da bu mucizeyi güçlü ve dayanıklı Do Majör bir üçlü akorla patlayarak belirtir, kasvetli Schopenhauer’ın “minör akoru”nun tam tersidir.</p>

      <p class="paragraf"></p>

      <p class="paragraf">İnsanın bir bütün olarak varoluş karşısında aldığı tavır, sadece bir mizaca kişinin huysuz olup olmamasına, önceki gece ne kadar iyi uyuduğuna bağlı olmasa gerek. Akılcı değerlendirmelere tabi tutulabilse gerek. Ancak ve ancak “Neden hiçbir şey olmayacağına bir şey var?” sorusunu inceleyerek varoluşun değerini akılcı bir ışıkta görebiliriz.</p>

      <p class="paragraf"></p>

      <p class="paragraf">Örneğin dünya tam da bir bütün olarak hiçlikten daha iyi olduğu için varoluyor olabilir mi? Aslına bakılırsa böyle bir şeye inanan filozoflar vardır. Kendilerine “Axiarşistler” derler. (Bu sözcük, “Değer hükmeder!” sözünün Yunancasından gelir.) Bunlar kozmosun iyiliğe duyulan ihtiyaca cevaben varlık bulduğunu düşünür. Hakları varsa, dünya ve bizim ondaki varoluşumuz, bize göründüğünden daha iyi olabilir. Gizli armoniler ya da alacalı şeyler gibi daha incelikli erdemler için tetikte olmamız gerekir.</p>

      <p class="paragraf"></p>

      <p class="paragraf">Bazıları da Varlık’ın Hiçlik üzerindeki zaferinin pekala bir kör talih meselesi olabileceğine inanır. Nihayetinde, Bir Şey olabilmesinin birçok yolu vardır (her şeyin mavi olduğu dünyalar, krem peynirden yapılmış dünyalar vs.), ama sadece bir tane Hiçlik vardır. Kozmik piyangoda bütün olası gerçekliklere eşit şans tanındığı varsayıldığında tek başına Hiçlik’in değil, birçok Bir Şey’den birinin kazanması ağırlıklı olarak muhtemeldir. Gerçekliğe ilişkin bu kör talih bakışının doğru olduğu anlaşılırsa, varoluşa karşı tavrımızı biraz aşağı çekmemiz gerekir. Eğer gerçeklik kozmik bir piyangonun sonucuysa, galip gelen dünyanın vasat bir dünya olması da olasıdır; ne çok iyi ne çok kötü, ne çok düzgün ne çok karışık, ne çok güzel ne çok çirkin bir dünya. Bunun sebebi vasat olasılıkların yaygın, gerçekten mükemmel ve berbat olasılıkların ender olmasıdır.</p>

      <p class="paragraf"></p>

      <p class="paragraf">Öte yandan, varoluş bulmacasının cevabının teistik ya da yarı teistik bir cevabı olduğu anlaşılırsa (yani bu cevap bir yaratıcı gibi bir şeyi içeriyorsa), bu durumda insanın dünyaya karşı aldığı tavır, yaratıcının niteliğine dayanıyor olacaktır. Başlıca tek Tanrılı dinler, dünyanın tümüyle iyi ve tümüyle güçlü bir Tanrı tarafından yaratıldığını kabul eder. Eğer bu doğruysa, bu durumda insan, temel parçacık bolluğu, patlayan yıldızlar gibi fiziksel kusurları ile çocukların kansere yakalanması ve soykırım gibi ahlaki kusurları bir yana dünyayı az çok olumlu bir ışıkta görmek zorundadır. Ama bazı dinler farklı bir yaratılış kuramı benimsemiştir. Hristiyanlığın ilk yıllarında serpilip gelişen Agnostikler maddi dünyanın iyicil bir Tanrı değil, kötücül bir yaratıcı tarafından yaratıldığına inanıyordu. Bu yüzden maddi gerçekliğin lanetlenmesinde kendilerini haklı görüyordu. (Benim benimsediğim konum, Hristiyanlar ile agnostikler arasında yararlı bir uzlaşma sunuyor olabilir: Evren yüzde 100 kötücül, ama yüzde 80 etkili bir varlık tarafından yaratılmıştır.)</p>

      <p class="paragraf"></p>

      <p class="paragraf">Varoluş gizeminin bütün olası çözümlerinden en heyecan vericisi, bütün görünümlerin tersine dünyanın causa sui, kendi kendisinin nedeni olduğunun keşfedilmesi olacaktır. Bu olasılık ilk kez Spinoza tarafından dile getirilmiştir; Spinoza cesur bir biçimde (biraz bulanıkça da olsa) bütün gerçekliğin tek bir sonsuz özden oluştuğunu düşünüyordu. Hem fiziksel hem zihinsel tek tek şeyler tıpkı bir denizin üstündeki dalgalar gibi sadece bu özdeki geçici değişikliklerden ibaretti. Spinoza bu sonsuz özden Deus sive Natura, “Tanrı ya da Doğa” olarak bahsediyordu. Tanrı’nın doğadan ayrı durmasının mümkün olmadığı yolunda akıl yürütüyordu Spinoza; çünkü o zaman her birinin diğerinin varlığını sınırlaması gerekirdi. Bu yüzden dünyanın kendisi ilahiydi: Ebedîydi, sonsuzdu ve kendi varlığının nedeniydi. Dolayısıyla da hürmet ve hayretimize değerdi. Böylece, metafiziksel kavrayış, gerçekliğe karşı “entelektüel sevgi” doğuruyordu; Spinoza’ya göre, insanın en yüce amacı buydu, ölümsüzlüğe ancak bu şekilde yakın olabiliyorduk.</p>

      <p class="paragraf"></p>

      <p class="paragraf">Spinoza’nın dünyayı causa sui (kendi kendisinin nedeni) olarak betimlemesi Albert Einstein’ı çekmişti. 1921’de New Yorklu bir rabbi, Einstein’a Tanrı’ya inanıp inanmadığını sordu. Einstein, “Kendisini var olan şeylerin düzenli uyumunda gösteren Spinoza’nın Tanrısına inanırım, insanların kaderleri ve eylemleriyle meşgul olan bir Tanrı’ya değil,”[<span class="dipnot"><a class="footnote-link" href="#footnote-225-47" id="footnote-225-47-backlink">47</a></span>] cevabını verdi. Dünyanın bir şekilde kendi varoluşunun anahtarını taşıdığı (bu yüzden de kazara değil, zorunlu olarak var olduğu) fikri, Sir Roger Penrose ve (kara delik terimini icat eden) merhum John Archibald Wheeler gibi metafiziğe eğilimli bazı fizikçilerin düşünme biçimlerine sızmıştır. İnsan zihninin kendi kendine neden olan mekanizmada kritik bir rol oynadığı bile varsayılmıştır. Kozmosun ihmal edilebilir bir parçası olarak görünsek de bir bütün olarak ona gerçeklik kazandıran şey bilincimizdir. Kimi zaman “katılımcı evren” denilen bu tabloya bakılırsa, gerçeklik kendi kendisini ayakta tutan nedensel bir döngüdür: Dünya bizi yaratır, buna karşılık biz de dünyayı yaratırız. Biraz Proust’un büyük eserini andırıyor: Binlerce sayfa boyunca kahramanın ilerlemesi ve çektiği acılar anlatılır, sonunda kahramanımız okuduğumuz romanı yazmaya karar verir.</p>

      <p class="paragraf"></p>

      <p class="paragraf">Böyle Prometheusçu bir fantezi (dünyanın oyuncağı olduğumuz kadar yazarıyız da!) gerçek olamayacak kadar güzel görünüyor. Ne var ki “Neden hiçbir şey olmayacağına bir şey var?” sorusunun peşinden gitmek, dünya hakkındaki hislerimizi ve ondaki yerimizi değiştirecektir. Dünyanın keskin varlığı karşısında duyduğumuz hayret, en sönük çizgileriyle bile olsa bu varoluşun ardındaki mantığı ayırt etmeye başladığımızda yeni bir tür huşuya evrilebilir. Varlığın tehlikesiyle ilgili ılımlı kaygılarımız, yerini tutarlı, aydınlık ve entelektüel olarak güvenli olduğu anlaşılan bir dünyaya duyulan güvene bırakabilir. Ya da bütün bu gösterinin her an, en ufak bir uyarıda bile bulunmaksızın hiçliğe dönüşüverecek ontolojik bir sabun köpüğünden ibaret olduğunu fark ettiğimiz, kozmik bir terörü beraberinde getirebilir. İnsan düşüncesinin olası erimine ilişkin mevcut hislerimiz, insan düşüncesinin sınırları karşısında yeni bir alçak gönüllülüğe sıçramaları, kaydettiği mesafeler karşısında yeni bir hayrete ya da her ikisine birden yerini bırakabilir. Sonsuzluk hakkında yepyeni bir derin keşifte bulunan matematikçi Georg Cantor gibi hissedebiliriz. Cantor, “Görüyorum,”[<span class="dipnot"><a class="footnote-link" href="#footnote-225-48" id="footnote-225-48-backlink">48</a></span>] diyordu, “Ama inanmıyorum.”</p>

      <p class="paragraf"></p>

      <p class="paragraf">Varoluşun gizemine dalmaya başlamadan önce, hiçliğe hakkını vermek yerindeymiş gibi görünüyor. Alman diplomat ve filozof Max Scheler’in yazdığı gibi, “Olduğu haliyle mutlak Hiçlik’in uçurumuna bakmamış olan kişi, hiçbir şey yerine birşeyin var olduğunu fark etmenin olumlu içeriğini tümüyle görmezden gelecektir.”[<span class="dipnot"><a class="footnote-link" href="#footnote-225-49" id="footnote-225-49-backlink">49</a></span>]</p>

      <p class="paragraf"></p>

      <p class="paragraf">O halde eli boş dönmeyeceğimizden tamamen emin olarak, kısa bir süreliğine şu uçuruma dalalım. Eski bir atasözünde dediği gibi: Hiçbir şey aramayan, hiçbir şey bulamaz.</p>

      <p class="arabaslik-orta" id="toc_marker-4-1">Fasıla - Hiçliğin Aritmetiği</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Matematikte hiçliğin bir ismi vardır: “Sıfır.” Sıfırın kökeninde Hint dilinde “boşluk” anlamına gelen “sunya” kelimesinin olması dikkat çekicidir. Zira sıfır kavrayışı, Hint matematikçiler arasında doğmuştur.</p>

      <p class="paragraf"></p>

      <p class="paragraf">Yunanlılar ve Romalılara göre, sıfır fikri akılalmazdı; nasıl olurdu da hiçlik bir şey olurdu? Sayı sistemlerinde hiçlik için bir sembol olmadığından, uygun “konumsal” yazımdan yararlanamıyorlardı. (Örneğin 307 üç tane yüzü ve 7 tane biri ifade eder, hiç on yoktur.) Roma rakamlarıyla çarpma yapmanın işkenceden beter olmasının sebeplerinden biri buydu.</p>

      <p class="paragraf"></p>

      <p class="paragraf">Hint matematikçiler boşluk fikrini Budist felsefeden tanıyorlardı. Hiçliği ifade eden soyut bir sembolle zorluk çekmiyorlardı. Notasyonları Orta Çağ’da Arap âlimler tarafından Batıya, Avrupa’ya aktarıldı; bu yüzden “Arap rakamlarını” kullanıyoruz. Hint dilindeki sunya, Arapçada sifr haline geldi, İngilizcede de “zero” ve “cipher”e dönüştü.</p>

      <p class="paragraf"></p>

      <p class="paragraf">Avrupalı matematikçiler, sıfırı notasyonal bir aygıt olarak hoş karşıladılarsa da, başta sıfırın ardındaki kavrama karşı temkinliydiler. Sıfır, başta kendi başına bir rakam olmaktan çok bir noktalama işareti olarak görülüyordu. Ama çok geçmeden daha büyük bir gerçeklik kazanmaya başladı. Tuhaftır, ticaretin yükselişinin de bununla bir ilgisi oldu. 1340’ta İtalya’da çift taraflı defter tutma icat edildiğinde, sıfır, borçlarla alacaklar arasındaki doğal ayrım noktası olarak görülmeye başlandı.</p>

      <p class="paragraf"></p>

      <p class="paragraf">İster keşfedilmiş olsun ister icat edilmiş, sıfırın hatırdan çıkmayacak bir rakam olduğu açıktır. Sıfırın doğasıyla ilgili felsefi kuşkular, Fibonacci ve Fermat gibi matematikçilerin virtüözce hesaplamalarının karşısında geri çekilmiştir. İş denklem çözümüne geldiğinde, sıfır, cebirciler için bir armağandı: Denklem ab=0 biçiminde yazılabiliyorsa, ya a=0 ya da b=0 sonucuna varılabiliyordu.</p>

      <p class="paragraf"></p>

      <p class="paragraf">Rakam olarak “0”ın kökeniyse, antik dönem tarihçilerinin gözünden kaçmıştır. Bugün akademisyenlerin itibar etmediği bir kurama göre, bu rakam Yunancada “hiçlik” anlamına gelen ouden kelimesinin ilk harfinden gelir. Hayal ürünü olduğu kabul edilesi bir başka kurama göreyse, 0 rakamının biçimi bir sayma çentiğinin kumda bıraktığı dairesel izlenimden gelmektedir: yokluğun varlığından.</p>

      <p class="paragraf"></p>

      <p class="paragraf">Diyelim ki 0’ın Hiçlik’i, 1’in Bir Şey’i temsil etmesine izin verdik. Varoluş gizeminin bir tür oyuncak versiyonunu elde ederiz. 0’dan 1’i nasıl elde edersiniz?</p>

      <p class="paragraf"></p>

      <p class="paragraf">Yüksek matematikte basit anlamda 0’dan 1’e geçiş imkansızdır. Matematikçiler, kendisinin altındaki rakamsal kaynaklarla ulaşılamıyorsa, bir sayının “düzenli” olduğunu söyler. Daha açık bir ifadeyle, n sayısı, eğer n’den küçük n’den daha az sayının toplanmasıyla ulaşılamıyorsa düzenlidir.</p>

      <p class="paragraf"></p>

      <p class="paragraf">1’in düzenli bir rakam olduğunu görmek kolaydır. Altındaki rakamlarla ona ulaşılamaz, 1’in altında bütün iş 0’ladır. 0’ın 0’la toplamı 0’dır, işte o kadar. Dolayısıyla Hiçlik’ten Bir Şey elde edemezsiniz.</p>

      <p class="paragraf"></p>

      <p class="paragraf">İlginçtir, bu şekilde ulaşılamaz olan tek rakam 1 değildir. 2 sayısının da düzenli olduğu görülür; çünkü 2’den küçük, iki rakamdan daha az rakamı toplayarak ulaşılamaz. (Deneyin ve görün.) Demek oluyor ki Birlik’ten Çokluk’a ulaşamazsınız.</p>

      <p class="paragraf"></p>

      <p class="paragraf">Sonlu sayıların geri kalanları, bu ilginç düzenlilik özelliğinden yoksundur. Altlarında kalan rakamların toplanmasıyla ulaşılabilirler. (Örneğin 3 rakamına, iki rakamı, her biri 3’ten küçük olan 1 ve 2’yi toplayarak ulaşılabilir.) Ama Yunancadaki omega harfiyle gösterilen ilk sonsuz sayının düzenli olduğu anlaşılmaktadır. Sonlu bir sonlu sayılar kümesinin toplanmasıyla bu rakama ulaşılamaz. Yani Sonlu’dan Sonsuz’a varamazsınız.</p>

      <p class="paragraf"></p>

      <p class="paragraf">Ama yine 0 ve 1’e dönelim. Bu ikisi arasındaki, Hiçlik ile Bir Şey arasındaki uçurumu kapatmanın başka bir yolu var mıdır?</p>

      <p class="paragraf"></p>

      <p class="paragraf">Vuku bulduğu üzere bir köprü bulduğunu düşünen kişi dâhi Leibniz’di. Leibniz felsefe tarihinde yükselen bir kişilik olmasının yanı sıra aynı zamanda büyük bir matematikçiydi. Az çok Newton’la aynı tarihlerde kalkülüsü icat etmişti. (İkisi asıl mucidin kim olduğu konusunda amansız bir tartışmaya girişmişti; ama kesin olan bir şey vardı: Leibniz’in notasyonu Newton’ınkinden kat be kat daha iyiydi.)</p>

      <p class="paragraf"></p>

      <p class="paragraf">Kalkülüs başka birçok şeyin yanı sıra sonlu dizilerle uğraşır. Leibniz’in türettiği böyle sonlu dizilerden biri şuydu:</p>

      <p class="paragraf"></p>

      <p class="paragraf">1/(1-x) = 1+x+x2+x3+x4+x5+...</p>

      <p class="paragraf"></p>

      <p class="paragraf">Hatırı sayılır bir soğukkanlılık gösteren Leibniz, -1’i dizisine sokmuştu, sonuç şöyleydi:</p>

      <p class="paragraf"></p>

      <p class="paragraf">1/2= 1-1+1-1+1-1+1...</p>

      <p class="paragraf"></p>

      <p class="paragraf">Uygun bir şekilde paranteze alındığında bu denklem şöyle ilginç bir denkleme çıkıyordu:</p>

      <p class="paragraf"></p>

      <p class="paragraf">1/2= (1-1)+(1-1)+(1-1)+....</p>

      <p class="paragraf"></p>

      <p class="paragraf">ya da:</p>

      <p class="paragraf"></p>

      <p class="paragraf">1/2= 0+0+0+....</p>

      <p class="paragraf"></p>

      <p class="paragraf">Leibniz donakalmıştı. Yaratılış gizeminin matematiksel benzeri karşısında duruyordu! Öyle görünüyor ki bu denklem gerçekten de Hiçlik’ten Bir Şey çıkabileceğini gösteriyordu.</p>

      <p class="paragraf"></p>

      <p class="paragraf">Heyhat, aldanıyordu. Matematikçilerin çok geçmeden takdir edeceği üzere bu tür diziler, yakınsak diziler değillerse, yani söz konusu sonsuz toplam nihayetinde tek bir değere oturmadıkça, anlamsızdı. Leibniz’in salınan dizileri bu kriteri karşılamıyordu; çünkü ara toplamlar 0’dan 1’e, 1’den 0’a atlayıp duruyordu. Dolayısıyla bu “kanıt” geçersizdi.</p>

      <p class="paragraf"></p>

      <p class="paragraf">Leibniz’in içindeki metafizikçi sevinmiş olsa bile, içindeki matematikçinin hiç kuşkusuz bundan yana bir kuşkusu olmuştu.</p>

      <p class="paragraf"></p>

      <p class="paragraf">Ama belki de bu kavramsal enkazdan bir şeyler kurtarılabilir. Daha basit bir denklemi ele alalım:</p>

      <p class="paragraf"></p>

      <p class="paragraf">0=1-1</p>

      <p class="paragraf"></p>

      <p class="paragraf">Bu denklem neyi temsil edebilir? 1 ve -1’in toplamının sıfır edeceğini elbette.</p>

      <p class="paragraf"></p>

      <p class="paragraf">Ama bu ilginçtir. Bu sürecin tersini gözünüzün önüne getirin: Sadece 1 ve -1’in bir araya gelmesi 0 etmiyor, 0 da 1 ve -1’e ayrılıyor. Elinizde hiçlik varken, şimdi iki Şey var! Besbelli ki zıtlar. Pozitif ve negatif enerji. Madde ve karşıt madde. Yin ve yang.</p>

      <p class="paragraf"></p>

      <p class="paragraf">Daha da düşündürücüsü, -1, 1’le aynı oluşummuş gibi düşünülebilir, sadece zamanda geri gidiyordur. Oxfordlu kimyager (ve açıkça ateist olduğunu ilan eden) Peter Atkins’in benimsediği yorum buydu. Atkins, “Zıtlar zamanda seyahatlerinin yönüyle ayırt edilir,”der.[<span class="dipnot"><a class="footnote-link" href="#footnote-225-50" id="footnote-225-50-backlink">50</a></span>] Zamanın yokluğunda -1 ve 1 birbirini ortadan kaldırır, 0’da birleşir. Zaman iki zıddın ayrılmasını mümkün kılar ve zamanın varlığına işaret eden de bu ayrılmadır. Atkins, evrenin kendiliğinden yaratılmasının bu şekilde vuku bulduğunu ileri sürer. (John Updike bu senaryo karşısında öyle çarpılmıştı ki Roger’s Version adlı romanının sonuç bölümünde varoluşun açıklaması olarak teizmin bir alternatifi olarak bunu kullanmıştı.)</p>

      <p class="paragraf"></p>

      <p class="paragraf">Bütün bunlar 0=1-1’den çıkıyor. Bu denklem ontolojik olarak, sandığınızdan daha da yüklüdür.</p>

      <p class="paragraf"></p>

      <p class="paragraf">Basit aritmetik, matematiğin Hiçlik ve Varlık arasında köprü kurabilmesini sağlamakla kalmaz. Küme kuramı da bunun için malzeme sunar. Çocuklar matematik eğitimlerinin çok erken dönemlerinde, hatta genellikle ilkokulda “boş küme” denilen ilginç bir şeyle tanışır. Bu küme hiç üyesi olmayan bir kümedir, örneğin Barack Obama’dan önceki kadın ABD başkanları. Genellikle {} işaretiyle, içinde hiçbir şey olmayan parantezlerle ya da Ø sembolüyle gösterilir.</p>

      <p class="paragraf"></p>

      <p class="paragraf">Çocuklar bazen boş küme fikrine karşı çıkar. Hiçbir şey içermeyen bir topluluğa nasıl bir topluluk denebilir diye sorarlar. Bu şüpheciliklerinde yalnız değildirler. On dokuzuncu yüzyılın en büyük matematikçilerinden biri olan Richard Dedekind de boş kümeyi uygun bir uydurmacadan başka bir şey olarak görmeyi reddetmişti. Küme kuramının yaratıcılarından biri olan Ernst Zermelo, boş küme için “yersiz” derdi. Daha yakın tarihte, büyük Amerikan filozofu David K. Lewis boş kümeyi “bir kesin hiçlik zerresi, Gerçeklik’in dokusunda bir tür kara delik... Bir hiçlik esintisi taşıyan özel bir birey,”[<span class="dipnot"><a class="footnote-link" href="#footnote-225-51" id="footnote-225-51-backlink">51</a></span>] diye betimlemişti.</p>

      <p class="paragraf"></p>

      <p class="paragraf">Boş küme var mıdır? Özü, hatta yegane özelliği Hiçlik’i kapsamak olan Bir Şey olabilir mi? İnananlar da şüpheciler de boş kümenin lehine ya da aleyhine kuvvetli argümanlar üretememişlerdir. Matematikte, boş küme sadece olduğu gibi kabul edilir. (Varoluşu küme kuramının önermeleriyle, evrende en azından bir başka küme daha olduğu varsayılarak kanıtlanabilir.)</p>

      <p class="paragraf"></p>

      <p class="paragraf">Metafiziksel olarak liberal olalım ve boş kümenin var olduğunu söyleyelim. Hiçbir şey olmasa bile, hiçliği içerecek bir küme olması gerekir.</p>

      <p class="paragraf"></p>

      <p class="paragraf">Bunu kabul ettiğiniz anda, düzenli bir ontolojik orji başlar. Çünkü eğer boş küme Ø varsa, onu içeren bir küme de vardır: {Ø}. Hem Ø hem {Ø}’i içeren bir küme de: {Ø, {Ø}}. Bu yeni kümeyi, {Ø} ve Ø’i de içeren bir küme: {Ø, {Ø}, {Ø, {Ø}}}. Böyle devam eder gider.</p>

      <p class="paragraf"></p>

      <p class="paragraf">Kesin bir hiçlikten, dikkat çekici bir oluşumlar bolluğu varlık bulur. Bu oluşumlar herhangi bir malzemeden “oluşmuyordur”. Saf, soyut yapılardır. Rakamların yapısını taklit edebilirler. (Önceki paragrafta boş kümeden 1, 2 ve 3 rakamlarını çıkarmıştır.) Rakamlar zengin iç ilişkiler ağıyla evrenin tamamını taklit edebilir. En azından, fizikçi John Archibald Wheeler gibi düşünürlerin kafa yorduğu üzere, eğer evren matematiksel olarak yapılandırılmış bilgiden oluşuyorsa. (Bu görüş “it from bit” –”enformasyondan varoluşa”– sloganıyla özetlenir.) Bütün bir gerçeklik gösterisi boş kümeden, Hiçlik’ten üretilebilir.</p>

      <p class="paragraf"></p>

      <p class="paragraf">Ama elbette ki bu, başta bir Hiçlik olduğu varsayımına dayanır.</p>

      <div class="footnotes">

        <div class="footnote">

          <p class="dipnot"><a class="footnote-anchor" href="#footnote-225-9-backlink" id="footnote-225-9">9</a> James, Some Problems of Philosophy, s. 46.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-10-backlink" id="footnote-225-10">10</a> A. C. B. Lovell, The Individual and the Universe (Mentor, 1961), s. 125.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-11-backlink" id="footnote-225-11">11</a> Lovejoy, Great Chain of Being, s. 329</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-12-backlink" id="footnote-225-12">12</a> Martin Heidegger, An Introduction to Metaphysics (Yale University Press, 1959), s. 1.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-13-backlink" id="footnote-225-13">13</a> Arthur Schopenhauer, The World as Will and Representation (Dover, 1966), cilt 2, s. 161.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-14-backlink" id="footnote-225-14">14</a> John Colapinto, “The Interpreter”, The New Yorker, 16 Nisan 2007, s. 125.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-15-backlink" id="footnote-225-15">15</a> Gottfried Willhelm Leibniz, Philosophical Papers and Letters, yayına hazırlayan Leroy E. Loemker (University of Chicago Press, 1956), cilt 2, s. 1038.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-16-backlink" id="footnote-225-16">16</a> Hume, Dialogues Concerning Natural Religion, s. 58.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-17-backlink" id="footnote-225-17">17</a> Schopenhauer, World as Will, s. 171.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-18-backlink" id="footnote-225-18">18</a> a.g.e., s. 185.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-19-backlink" id="footnote-225-19">19</a> Friedrich Schelling, aktaran The Oxford Companion to Philosophy, yayına hazırlayan Ted Honderich (Oxford University Press, 1995), s. 800.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-20-backlink" id="footnote-225-20">20</a> G. F. W. Hegel, The Logic of Hegel, çeviren William Wallace (Clarendon Press, 1892), s. 167.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-21-backlink" id="footnote-225-21">21</a> Soren Kierkegaard, Concluding Unscientific Postscript, çeviren David F. Swenson ve Walter Lowrie (Princeton University Press, 1968), s. 104.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-22-backlink" id="footnote-225-22">22</a> Henri Bergson, Creative Evolution, çeviren A. Mitchell (Modern Library, 1944), s. 299-301.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-23-backlink" id="footnote-225-23">23</a> Martin Heidegger, Introduction to Metaphysics, s. 2.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-24-backlink" id="footnote-225-24">24</a> a.g.e., s. 206.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-25-backlink" id="footnote-225-25">25</a> Ludwig Wittgenstein, Notebooks, 1914-1916, çeviren G. E. M. Anscombe (Harper Torchbook, 1969), s. 86.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-26-backlink" id="footnote-225-26">26</a> Aktaran A. J. Ayer, The Meaning of Life (Scribner, 1990), s. 23.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-27-backlink" id="footnote-225-27">27</a> A. J. Ayer, The Meaning of Life (Scribner, 1990), s. 24.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-28-backlink" id="footnote-225-28">28</a> Aktaran Ray Monk, Ludwig Wittgenstein (Free Press, 1990), s. 543.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-29-backlink" id="footnote-225-29">29</a> Aktaran John Hick, The Existence of God (Collier, 1964), s. 175.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-30-backlink" id="footnote-225-30">30</a> Papa XII. Pius’un Papalık Bilimler Akademisi’ndek konuşması, 22 Kasım 1951.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-31-backlink" id="footnote-225-31">31</a> Aktaran F. David Peat, Infinite Potential (Perseus, 1996), s. 145.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-32-backlink" id="footnote-225-32">32</a> Aktaran Hans Küng, Credo (Doubleday, 1993), s. 17.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-33-backlink" id="footnote-225-33">33</a> Aktaran Helge Kragh, Cosmology and Controversy (Princeton University Press, 1996), s. 46.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-34-backlink" id="footnote-225-34">34</a> Aktaran Jane Gregory, Fred Hoyle’s Universe (Oxford University Press, 2005), s. 39.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-35-backlink" id="footnote-225-35">35</a> Aktaran Margenau ve Varghese, Cosmos, Bios, Theos, s. 5.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-36-backlink" id="footnote-225-36">36</a> Robert Nozick, Philosophical Explanations (Harvard University Press, 1981), s. 123.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-37-backlink" id="footnote-225-37">37</a> a.g.e., s. 116.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-38-backlink" id="footnote-225-38">38</a> Marcel Proust, In Search of Lost Time, çeviren D. J. Enright vd. (Modern Library, 2003), cilt 3, s. 325.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-39-backlink" id="footnote-225-39">39</a> Timothy Williamson, Proceedings of the 2004 St. Andrews Conference on Realism and Truth, yayına hazırlayan P. Greenough ve M. Lynch (Oxford University Press, yakında çıkacak).</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-40-backlink" id="footnote-225-40">40</a> James, Some Problems of Philosophy, s. 40.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-41-backlink" id="footnote-225-41">41</a> Schopenhauer, World as Will, s. 171.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-42-backlink" id="footnote-225-42">42</a> Aktaran John Updike, Hugging the Shore (Vintage Books, 1984), s. 601.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-43-backlink" id="footnote-225-43">43</a> Jean-Paul Sartre, Nausea, çeviren Lloyd Alexander (New Directions, 1964), s. 134.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-44-backlink" id="footnote-225-44">44</a> Aktaran John D. Barrow, New Theories of Everything (Oxford University Press, 2007), s. 93.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-45-backlink" id="footnote-225-45">45</a> John Updike, Bech (Fawcett, 1965), s. 131.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-46-backlink" id="footnote-225-46">46</a> a.g.e., s. 175.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-47-backlink" id="footnote-225-47">47</a> Aktaran Einstein for the 21st Century, yayına hazırlayan Peter Galison vd. (Princeton University Press, 2008), s. 37.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-48-backlink" id="footnote-225-48">48</a> Aktaran Joseph W. Dauben, Georg Cantor (Harvard University Press, 1979), s. 55.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-49-backlink" id="footnote-225-49">49</a> Aktaran The Encyclopedia of Philosophy, yayına hazırlayan Paul Edwards (Macmillan, 1967) cilt 8, s. 302.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-50-backlink" id="footnote-225-50">50</a> P. W. Atkins, The Creation (W. H. Freeman, 1981), s. 111.</p>

        </div>

        <div class="footnote">

          <p class="dipnot"><a class="footnote-anchor" href="#footnote-225-51-backlink" id="footnote-225-51">51</a> David K. Lewis, Parts of Classes (Blackwell, 1991), s. 13.</p>

        </div>

      </div>

    </div>

  </div>

</body>

</html>