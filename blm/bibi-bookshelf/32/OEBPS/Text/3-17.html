<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>3-17.html</title>
  <link href="../Styles/template.css" rel="stylesheet" type="text/css"/>
</head>

<body>

  <div id="x3-17.html" xml:lang="tr-TR">

    <div class="Basic-Text-Frame-2">

      <p class="anabaslik" id="toc_marker-18">Sonsöz - Seine Nehri Üzerinde</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Paris, yeni binyılın başlangıcından kısa süre öncesi. Ortak bir dostumuzun nezaketi sayesinde Collège de France’ta, Claude Lévi-Strauss’un doksanıncı doğum günü için verilen küçük bir partiye davetliyim.</p>

      <p class="paragraf"></p>

      <p class="paragraf">Partinin olacağı akşam, Maubert Meydanı ile Seine Nehri arasında bulunan on altıncı yüzyıla ait binadan ayrılıp Rue Saint-Jacques’tan Panthéon’a doğru yola koyuluyorum. Collège de France’ın bahçesine giriyor, bugün artık unutulmuş olan Rönesans âlimi Guillaume Budé’nin heykelinin yanından geçiyor, içeri giriyorum. Bahçenin görkeminden sonra, içerideki odalar biraz cimrice tasarlanmış, biraz da pejmürde görünüyor. Partide bir düzine kadar seçkin akademisyen, bir iki tane de gazeteci bulunuyor; ama hiç kamera ya da mikrofon yok. İkram edilen bir iki kadeh Burgundy’nin ardından, güçlenmiş bir halde Lévi-Strauss’la tanıştırılıyorum; koltuğundan güçlükle kalkıp, titreyerek elimi sıkıyor. Hem Fransızcam zayıf olduğundan hem de yaşayan en büyük Fransız entelektüeliyle karşı karşıya olmanın şaşkınlığı içinde olduğumdan, tuhaf bir sohbet geçiyor aramızda.</p>

      <p class="paragraf"></p>

      <p class="paragraf">Birkaç dakika sonra, Lévi-Strauss’tan küçük bir konuşma yapması rica ediliyor. Önceden hiçbir hazırlığı, elinde notları olmadan, ağır, ulvi bir tonda konuşuyor.</p>

      <p class="paragraf"></p>

      <p class="paragraf">“Montaigne” diye başlayıp, “yaşlanmanın bizi her gün biraz daha azalttığını, öyle ki nihayetinde ölümün, bir insanın sadece yarısını ya da çeyreğini alıp götürdüğünü söylemişti. Ama Montaigne sadece elli dokuzuna kadar yaşamıştı, dolayısıyla bugün kendimi bulduğum aşırı yaşlı hale dair bir fikri yoktu,” diye devam ediyor ve bu halin, varoluşunun “en ilginç sürprizlerinden biri” olduğunu ekliyor. Kendisini, bütünlüğünü kaybetmiş; ama benliğin bütün bir görüntüsünü yine de koruyan “dağılmış bir hologram” gibi hissettiğini söylüyor.</p>

      <p class="paragraf"></p>

      <p class="paragraf">Bu beklediğimiz konuşma değil. Samimi bir konuşma, ölüm hakkında.</p>

      <p class="paragraf"></p>

      <p class="paragraf">Lévi-Strauss, olduğu yıpranmış benliğiyle (le moi réel) onunla bir arada yaşayan ideal benliği (le moi métonymique) arasındaki “diyalog”dan bahsetmeyi sürdürüyor. Yeni iddialı entelektüel projeler tasarlamakla meşgul olan ikincisi, birincisine “devam etmelisin” dermiş. Ama birincisi ona şöyle cevap verirmiş: “O senin işin, sadece sen şeyleri bütün olarak görebilirsin.” Lévi-Strauss daha sonra, bir araya gelerek onun bu verimsiz sohbeti susturmasını, iki benliğinin bir anlığına yeniden “birleşmesini” mümkün kılan bizlere teşekkür ediyor, “Yine de le moi réel’in nihai çözülüşüne doğru aşağı çökmeye devam edeceğinin gayet farkındayım,” diye ekliyor.</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Partinin ardından, Collège de France’tan ayrılıyor, yağmurun çiselediği Paris gecesine çıkıyorum. Rue des Ecoles’den Brasserie Balzar’a kadar yürüyor, orada güzel bir tabak choucroute (ç.n.: Patatesle birlikte servis edilen şarap içerisinde domuz eti sosis ve lahana turşulu Alsas yemeği) yiyip bir şişe Saint-Emilion’un yarısını gövdeye indiriyorum. Sonra daireme dönüp televizyonu açıyorum.</p>

      <p class="paragraf"></p>

      <p class="paragraf">Ekranda, Fransız televizyonlarının tanınmış yüzlerinden Bernard Pivot’nun sunduğu bir kitap sohbeti programı var.[<span class="dipnot"><a class="footnote-link" href="#footnote-225-240" id="footnote-225-240-backlink">240</a></span>] Pivot’nun o akşamki konukları bir Dominiken rahibi, bir kuramsal fizikçi ve bir Budist keşiş. Hepsi de derin bir metafizik soruyla uğraşıyor; üç asır önce ilk kez Leibniz’in sorduğu bir soruyla: Pourquoi y-a-t-il quelquechose plutôt que rien? Neden Hiçbir Şey olmayacağına Bir Şey var?</p>

      <p class="paragraf"></p>

      <p class="paragraf">Konukların her biri bu soruyu farklı biçimlerde cevaplıyor. Ağır tel çerçeve gözlükler takan, Dominikenlerin kapişonlu bembeyaz giysilerine bürünmüş yakışıklı, ama biraz olsun gülümsemeyen rahip, gerçekliğin ilahi bir kökeni olması gerektiğini savunuyor. Nasıl ki her birimiz ebeveynlerimizin bir eylemiyle varlık bulduysak, evrenin de yaratıcının bir eylemiyle varlık bulmuş olması gerekir diyor. Au fond de la question est une cause premiere - Dieu. (Bu sorunun temelinde bir ilk neden vardır - Tanrı.) Tanrı’nın zamansal anlamda ilk neden olmadığını, çünkü zamanı O’nun yarattığını da ekliyor. Tanrı, Büyük Patlama’nın ardındaydı, ama ondan önce değildi.</p>

      <p class="paragraf"></p>

      <p class="paragraf">Fizikçi, açık mavi spor bir ceket giyip, beklenmedik biçimde Batı tarzı ip kravat takmış gür beyaz saçlı yaşlıca biri. Bütün bu doğaüstü saçmalıklara sinirli bir tavırla sabırsızlık gösteriyor. Evrenin varlığının, tümüyle kuantum dalgalanmalarından kaynaklanan bir şans eseri olduğunu söylüyor. Bir parçacık ve karşıt parçacığı bir boşlukta kendiliğinden nasıl doğuyorsa, koskoca bir evrenin tohumu da böyle doğabilir, diyor. Dolayısıyla kuantum kuramı, neden hiçbir şey olmayacağına bir şey olduğunu açıklar. Nôtre univers est venu par hasard d’une fluctuation quantique du vide. Evrenimiz boşluktaki bir kuantum dalgalanmasından şans eseri doğmuştur. Bu açıklama da burada biter.</p>

      <p class="paragraf"></p>

      <p class="paragraf">Koyu kırmızı ve safran rengi kumaşlara bürünmüş, omuzları açık, başı yenice tıraş edilmiş keşiş, soruyla ilgili en ilginç şeyi söylüyor. Ayrıca en hoş tavrı da o gösteriyor. Ciddi görünümlü genç rahip ve asabi yaşlı fizikçinin tersine, keşiş mutluluk saçıyor. Dudaklarında sürekli bir tebessüm dolaşıyor. Bir Budist olarak, evrenin bir başlangıcı olmadığına inandığını söylüyor. Il n’y a pas de début. Hiçlik -le néant- varlığa asla yol açamaz, diyor;çünkü var olan şeye karşıtlığıyla tanımlanır. Milyarlarca neden bir araya gelse, olmayan bir şeyden bir evrenin varlık bulmasına yol açmaz. İşte bu yüzden, diyor keşiş, Budist başlangıçsız evren öğretisi, metafiziksel açıdan en anlamlı öğretidir. C’est encore plus simple. (Ayrıca en basitidir.)</p>

      <p class="paragraf"></p>

      <p class="paragraf">Vous trouvez? (Öyle mi düşünüyorsunuz?) diye araya giriyor Bernard Pivot, kaşını kaldırarak.</p>

      <p class="paragraf"></p>

      <p class="paragraf">Budist keşiş, dostça bir tavırla, kökenler sorusundan kaçındığı görüşüne itiraz ediyor. Daha ziyade bu soruyu gerçekliğin doğasını araştırmak için kullanıyor. Evren nedir, nihayetinde? Ce n’est pas bien sûr le néant. Hiçlik değildir. Ama ona çok yakın bir şeydir: Bir boşluk-un vacuité. Şeyler onlara atfettiğimiz katılığa sahip değildir. Dünya bir rüya, bir yanılsama gibidir. Ama biz düşüncemizde, onun akışkanlığını katı görünümlü sabit bir şeye dönüştürürüz. Bu da le désir, l’orgueil, la jalousie’yi (arzu, gurur, kıskançlık) doğurur. Budizm, metafiziksel hatamızı düzelttiğinden, terapik bir amacı vardır. Un chemin vers l’éveil, bir aydınlanma yolu sunar. Ayrıca varlığın gizemini çözer. Leibniz, “Pourqoi quelque chose plûtot que rien? diye sorduğunda, sorusu bir şeyin gerçekten, hakikaten var olduğunu varsayıyordu. Bu bir yanılsamadır.</p>

      <p class="paragraf"></p>

      <p class="paragraf">Ah oui? diyor Pivot, yine şüpheyle kaşlarını kaldırarak.</p>

      <p class="paragraf"></p>

      <p class="paragraf">Oui! diyor keşiş, ışıltılı bir gülümsemeyle.</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf">Televizyonu kapatıp biraz dolaşmak, biraz da sigara içmek için Paris gecesinin ayazına çıkıyorum. Binadan çıkınca Seine Nehri’ne doğru yöneliyorum; kısa bir blok sonra. Suyun üzerine Nôtre Dame’ın arka kısmının gölgesi düşüyor; kemerli payandalarıyla. Biraz nehir boyunca yürüyorum, Pont des Arts’a varıncaya kadar; trafiğe açık olmadığından sakin olduğu için (sokak çalgıcıları olmadığında) en beğendiğim köprü. Köprünün yarısına kadar ilerliyor, durup bir sigara yakıyor, gece yarısı Paris manzarasını seyrediyorum.</p>

      <p class="paragraf"></p>

      <p class="paragraf">Önümde Budist keşişin bahsettiği büyük vacuité’in çok güzel aydınlanmış bir parçası uzanıyor. Gerçekten aslı astarı olmayan bir rüya, boş bir yanılsama mı? Sartre’ın dediği gibi büyük, yapış yapış ve saçma mı, yoksa Dominiken rahibin biraz önce söylediği gibi ilahi bir armağan mı? Yoksa bütün bunlar açıklanamaz bir kuantum sürprizi mi?</p>

      <p class="paragraf"></p>

      <p class="paragraf">Şu pourquoi quelque chose plutôt que rien işi, gerçekten de feci gizemli, diye düşünüyorum kendi kendime. Biraz daha incelemeye değer. Belki bir gün üzerine bir kitap yazarım.</p>

      <p class="paragraf"></p>

      <p class="paragraf">Sigaramın izmaritini aşağıda akan karanlık suların içine fırlatıp evin yolunu tutuyorum.</p>

      <div class="footnotes">

        <div class="footnote">

          <p class="dipnot"><a class="footnote-anchor" href="#footnote-225-240-backlink" id="footnote-225-240">240</a> Programın adı Bouillon de Culture’dü. Dominiken rahip Jacques Arnould, fizikçi (2000’de ölen) Jean Heidmann, Budist keşiş de Matthieu Ricard’dı.</p>

        </div>

      </div>

    </div>

  </div>

</body>

</html>