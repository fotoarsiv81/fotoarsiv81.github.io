<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>Özellikle Başkan Carballero ülkesinin en değerli onur madalyasını Dr. Ecco’nun yakasına iliştirdiğinden bu yana sevimli doktorumuzun adını duymayan kalmadı diyebilirim. Oysa Ecco’nun daha otuzuna bile gelmeden bir bilmece çözücü olarak bu denli büyük bir üne kavuşacağını kim bilebilirdi?</p>

  <p>Çocukluk yıllarında Ecco’yu tanıyan herkes onun günün birinde ünlü bir matematikçi olacağından kuşku duymamıştı. Böyle bir beklentinin gerçekleşmemesi düşünülemezdi. Ecco “Birleşik Felaket Teorisi” başlıklı ünlü teziyle daha ondokuz yaşındayken Harvard’dan doktorasını almıştı. O güne dek birbiriyle bağlantısız olduğu düşünülen iki bilim alanını olağanüstü bir biçimde birleştiren bu tez, yayınlandığı günden bu yana çeşitli tartışma ve araştırmalara konu olmayı sürdürmektedir. Diğer yandan, Ecco ta baştan beri kendisine getirilen tüm önerileri geri çevirdiği gibi akademik yaşamını noktalayarak New York’un Greenwich Village semtinde bulunan MacDougal sokağındaki evine kapanmıştı. Kendisini “profesyonel bilmece çözücü” olarak tanımlayan Ecco bunu izleyen on yıl içinde bu alanda dünya çapında ün yapmış bulunmaktadır.</p>

  <p>Buraya dek anlattıklarımı neredeyse herkes bilir. Şaşırtıcı olan şu ki Dr. Ecco konusunda bundan daha fazla bilgiye sahip olan çok az kişi vardır. Örneğin, Ecco bu işe nasıl başladı? Bilinenlerin dışında çözdüğü diğer bilmeceler nelerdir? Bunlar ne denli güçtü? Ecco gerçekte nasıl bir insandır? Doğruyu söylemek gerekirse ben bile bu soruların yanıtlarım tam olarak bilmiyorum, ama yine de kendisinden sonra Dr. Ecco konusunda en çok şey bilen kişi olduğumu söyleyebilirim.</p>

  <p>Son altı yıl boyunca Ecco benim yakın dostum ve satranç arkadaşım oldu. Bu süre içinde çözmesi için kendisine getirilen bilmeceler ve bunun yanı sıra aramızda geçen konuşmalara ilişkin ayrıntılı notlar tuttum. Bunları yayınlamak için kendisinden izin istediğimde buna bir koşulla razı oldu: Her bilmeceye ilişkin olarak verilecek bilgiyi kendisine getirildiği biçimiyle sunacaktım. Bu isteğinin nedenini ise şöyle açıkladı: “Ancak kafası çalışan insanlar benim öykümden keyif alabilir; onlar da çözümleri kendileri bulmak isteyeceklerdir.”</p>

  <p>Ecco’nun öyküsünün benim tanık olduğum bölümünün başında ikimiz de çok genç yaştaydık. Bir gün semtimizin fırınında tarçınlı kurabiyeleri dikkatle incelemekte olduğum bir sırada içeriye bir kadın ve ben yaşlarda bir çocuk girdi. Her ikisinin de dağınık kızıl saçları vardı ve birbirlerine çok benziyorlardı. Çocuk beyazları olağanüstü beyazlıkta iri gözlere sahipti ve bu onun yüzüne bir heyecan ya da öfke ifadesi veriyordu. Ana-oğul müzik konusunda coşkulu bir tartışmaya dalmışlardı. Çocuk koro parçalarının güçlendirilmiş dörtlüklerle daha etkileyici olacağını ileri sürüyor, annesi ise kilisenin güçlendirilmiş dörtlükleri “şeytani” olarak niteleyip yasaklamış olduğunu söylüyordu. Bu noktada ellerini ceplerine sokup omuzlarını kaldırarak inatçı bir ifade takınan çocuk, “Kurallar, kurallar!” dedi. “Ne çok anlamsız kural var!”</p>

  <p>Ana-oğulu tanıdığı anlaşılan fırıncı onların aralarında tartışarak tezgaha yaklaşmalarını gülümseyerek izlemekteydi. Tam o sırada çocuğun gözleri birden tezgahın arkasındaki kesme tahtasının üstünde duran, üzeri vanilyalı krema ile süslenmiş iştah açıcı görünümdeki kocaman bir havuçlu pastaya takıldı.</p>

  <p>Annesi fırıncıdan ekmek isterken oğlan gözlerini pastadan ayıramıyordu. Durumu fark eden fırıncı ilginç bir öneride bulundu:</p>

  <p>“Eğer bana bu pastayı sadece dört kesişte on altı eşit parçaya nasıl bölebileceğimi söylersen ekmek için para almayacağım.” dedi. (<span style="font-style:italic;">Siz de deneyin).</span></p>

  <p>Üç kesişte sekize bölmeye ilişkin benzer bir problemin çözümünü biliyordum ama dört kesişte on altı parçayı ilk kez duymuştum. Çocuk bir an duraksadıktan sonra, “Kaç çözüm istersiniz?” dedi.</p>

  <p>“Bir tane yeter,” dedi fırıncı, “ama unutma, her parçanın üzerinde krema olacak.”</p>

  <p>“O zaman tek bir çözüm var.” dedi çocuk. “Önce pastayı iki kez keserek dört eşit parçaya bölersiniz, sonra bu parçaları alt alta dizip bir kesişte hepsini birden ikiye ayırırsınız ve böylece sekiz parçanız olur. Yine parçaları sıraya dizip bir kesişte tümünü ortalarından ikiye bölerseniz on altı parça eder.”</p>

  <p>“Aferin, Jake!” dedi fırıncı. “Pasta da senin olsun.”</p>

  <p>Kadın pastanın parasını ödemek istediyse de fırıncı bunu kabul etmeyerek, “Genç Jacob Ecco’yu görmek benim için her zaman bir zevktir; üstelik yakında üniversiteye gitmek için buradan ayrılacağına göre!” dedi. Bunun üzerine çocuk ve annesi fırıncıya teşekkür ederek (pastayla birlikte) dükkandan çıktılar.</p>

  <p>Üniversite mi, diye düşündüm. Eğer bir tür cüce değilse bu çocuk on iki yaşından büyük olamazdı. Ama Jacob Ecco gerçekten de üniversiteye başlıyordu; sonradan öğrendiğime göre on üç yaşındayken Harvard’ın matematik bölümünü kazanmıştı. Lise yıllarım boyunca bu garip olayı sık sık hatırladım. O gün fırıncıda gördüğüm çocuk kimdi? Şimdi neredeydi? Onunla satranç turnuvalarında tekrar karşılaşabileceğimi düşündüm ama böyle bir şey olmadı.</p>

  <p>Üniversitede felsefe, yabancı diller ve son olarak da Yale’de enformatik öğrenimi yaptım. O sırada bunu bilmiyordum ama ben daha ikinci sınıftayken “Jake” matematik doktorasını almıştı bile.</p>

  <p>Lisansüstü öğrenimime başladığım yıl onun adını bir kez daha duydum. Profesörlerimden biri (kendisi Macar asıllı ünlü bir teorisyendi) bir gün birleşik bilimler alanında çok önemli bir teorinin sahibi olan Jacob Ecco adlı bir matematik dahisinden bahsetti. İsim benzerliği olabileceğini düşündüm ama yanılmışım. Ecco’nun bu konuda dört yıl önce yazdığı doktora tezi büyük ün kazanmış ve gerek bilişim gerekse matematik alanlarında yürütülen çok sayıdaki araştırmaya temel oluşturmuştu.</p>

  <p>Profesörümün bahsettiği Jacob Ecco ile yıllar önce fırıncıda karşılaştığım ve beni çok etkilemiş olan “Jake”in aynı kişi olabileceğini düşünerek kendisini bulmak üzere ufak çaplı bir araştırma yaptımsa da bir sonuç alamadım. Profesörüme sorduğumda sadece başını salladı ve “Ortadan kayboldu o.” dedi. “Birdenbire kayıplara karıştı.”</p>

  <p>Ecco’yu tekrar görüşüm bundan dört yıl sonraya rastlar. Bir gün New York’taki Matematik Bilimleri Enstitüsü’nde cebirsel topoloji konulu bir seminere gitmiştim. Konuşmacı karmaşık bir varsayım sunmuş ve ayrıntıları henüz tam olarak çözümleyememiş bulunuyorsa da varsayımının doğru olduğunu belirtmişti. O tarihte ben de mesleğimde oldukça ilerlemiş ve profesörlüğümü almıştım ama bu varsayımın nasıl kanıtlanabileceğini düşünemiyordum. Tam o sırada, kot pantolon giymiş genç bir adam kürsüye gelerek konuşmacının eline bir kağıt tutuşturdu ve “Varsayımınız yanlış.” dedi, sonra da kürsüden inerek salonu terk etti. Kağıda göz gezdiren konuşmacının bir anda kıpkırmızı kesildiğini fark ettim. Sonradan öğrendiğime göre kağıtta varsayımın aksini kanıtlayan iki satırlık bir not bulunuyordu.</p>

  <p>Bu olaydan birkaç hafta sonra konuşmacıyı tekrar gördüm ve eline tutuşturulan notun sahibinin Jacob Ecco olduğunu öğrendim. Ecco daha sonra kendisine o günkü davranışından dolayı özür dileyen bir mektup yazmış ve ayrıca basit bir kanıtı olan daha zayıf bir teorem önermişti. Konuşmacının diğer kanıtları da elde edebilmesi için gereken tek şey de buydu.</p>

  <p>Konuşmacıya Ecco’nun geçmişte bir gün Chelsea’deki bir fırında görmüş olduğum çocuğa benzediğini söyledim. Kıvırcık kızıl saçları, düz ve uzun burnu, iri, öfkeli gözleri ve ince bedeni ile Ecco o çocuğun büyümüş haline tıpatıp benziyordu. Meslektaşım, “Olanaksız değil bu.” dedi. “Jacob Ecco, Harvard yılları dışında çocukluğundan bu yana hep bu yörede yaşamış. Eğer Ecco’yu görmeye gidersen satranç konusunu açarak dostluğunu kazanabilirsin.”</p>

  <p>Aynı gün Ecco’nun MacDougal sokağındaki evine gittim. Kapıyı açtığında biraz canı sıkılmış gibi göründüyse de bir süre sonra satranç konusunda sohbeti koyulaştırmamızla birlikte neşelendi ve karşılıklı fıkra anlatma aşamasına bile geldik. Onu ilk kez gördüğüm fırına değindiğim zaman çocukluğunda oraya sık sık gittiğini ve fırıncının ona hep bilmeceler sorduğunu doğruladı. Havuçlu pastayı da hatırlıyordu.</p>

  <p>“O koca pastayı bir oturuşta yedim ve doğal olarak midem bozuldu.” dedi. Birden gülümsemesinin yerini hüzünlü bir ifade aldı ve daha çok kendi kendine konuşur gibi “Zavallı anneciğim,” dedi “tek evladının doktorasını almasından sadece birkaç gün sonra beklenmedik bir kalp krizi sonucunda öldü. Bell Laboratuvarları’nda çalışacaktım, ama olmadı. Onun yerine İtalya'ya gittim ve San Gimigniano’da üzüm bağlarına bakan bir ev kiraladım. Her sabah horoz sesleriyle uyanıyor ve penceremden güneşin doğuşunu izliyordum.</p>

  <p>“Sonunda burada, satranç oyuncularının, matematik enstitüsünün ve cazın yakınında yaşamaya karar verdim. Bir de bilimin son sınırını, insan beynini araştırmak istiyordum.” Evi nörobiyoloji konusunda yazılmış her şeyi içeren kitaplar ve dergilerin yanı sıra almanaklar, resmi istatistiklere ilişkin yayınlar ve matematik kitaplarıyla doluydu. Ayrıca bir raf dolusu da antropoloji, psikoloji ve felsefe kitabı vardı.</p>

  <p>Yaşamını nasıl kazandığını sorduğumda, “Bilmece çözerim.” dedi. “Profesyonel bilmece çözücüyüm ben. Müşterilerimin arasında devlet başkanları, ünlü sanatçılar, gazeteciler ve sıradan insanlar vardır.”</p>

  <p>“Bilmece çözmenle beyin konusundaki araştırmaların birbiriyle bağlantılı mı?” diye sorduğumda “Elbette!” diye yanıtladı, “işimin bir bölümü deneysel yayından incelemek ve beyin konusunda teori üretmek. Buna karşılık teorilerimin bir bölümünü bilmeceleri gözerken kendimi gözlemlemek yolu ile elde ederim. Mantığın aşamaları nedir? Sezgi nasıl çalışır? İnsanlar için hangi tür problemleri çözmek daha kolay, hangilerini çözmek daha güçtür? Bilmece çözmenin düşünme işlevinin gelişmesinde önemli bir rol oynadığına inanıyorum: ama bunun mutlaka özellikle bana keyif veren güçlükteki bilmeceleri çözmek olması gerekmiyor.”</p>

  <p>Nöroloji konusundaki yayınlara göz gezdirirken Ecco’nun adını aradım ama bulamadım. Tanıdığım bir nörolog bana bir keresinde Jacob Ecco adını hiç duymamış olduğunu belirtmiş, buna karşılık John Eliot adlı bir bilim adamının bu konuda yazmış olduğu bir makaleyi okumamı önermişti. Söylediğine göre Eliot bellek konusunda unutma olgusu ile bağlantılı bazı ilginç görüşleri de içeren bir dizi deneyi açıklayan bir matematik teorisi geliştirmişti.</p>

  <p>Ecco’nun tezini okumuş olduğum için makalenin stilini tanımakta güçlü çekmedim. Bir anda insanın tüm dikkatini toplamasını sağlayan bir giriş ve bunu izleyen ilginç bir matematiksel teori, sonunda da teoriyi destekleyen somut deneysel bilgiler. Takma ad kullanmak da tam Ecco’ya yaraşır bir davranıştı, hayatımda tanınmaktan onun kadar çekinen birisini daha görmedim.</p>

  <p>Kendisine bu yazıdan bahsettiğim zaman gülümsedi ve “Umarım beğenmişsindir.” dedi. Aslında Ecco’yu hiçbir zaman bir makale yazarken görmedim, okuduğuna da ender olarak tanık oldum. Ya kağıt parçalarına keçe uçlu kalemle bir şeyler çiziktirir -bunu yaparken de bir yandan bir kurabiye kemirir- ya da sırtüstü yatar ve gözlerini tavana dikerdi.</p>

  <p>Zamanla satranç konusundaki söyleşilerimiz yerini satranç oyunlarına bıraktı. Bu oyunlar sırasında sıklıkla bir müşteri gelir ve Ecco’ya problemini anlatır, çoğu zaman da Ecco çözümü anında bulurdu. Ama daha çok saatlerce oturup konuşur ya da çay içip satranç oynardık. Ecco genelde özel yaşamından söz etmeyi hiç sevmezse de zaman zaman konuşkanlığı tutar, ben de öyle anlarda fırsatı kaçırmayıp ona sorular sorardım. Özellikle merak ettiğim bir konu Ecco’nun neden bir yandan da bilimsel araştırma yapabileceği bir alanda çalışmaya yanaşmadığıydı. Bunu kendisine sorduğum zaman beni şöyle yanıtladı: "Yirminci yüzyıla dek araştırmacılar, yazarlar ya da sanatçılara destek sağlayan kuruluşlar yoktu. Evet, soylu ve varlıklı kişilerin kimi zaman belli bir sanatçı ya da bilim adamını korumaları altına aldıklarını biliyoruz, ama bu tür bir destek hiçbir zaman güvenilir değildi. Örneğin Johann Sebastian Bach yaşamı boyunca para sıkıntısı çekmiş, karısı yoksullar mezarlığına gömülmüştü.</p>

  <p>“Yine de her kuşakta üç aşağı beş yukarı aynı oranda büyük adamlar çıkıyor. Günümüzde bilim adamları önemli ölçüde destek görüyorlar ama gerçekten önem taşıyan buluşlar hâlâ eskisi kadar az sayıda, üstelik onlar da sahte teoriler ve boş hipotezler kalabalığı içinde kaybolup gidiyor. İşte San Gimigniano’da horozların ötüşünü dinlerken bu gerçeğin farkına vardım. Üniversite sonrası öğrenimim beni az kalsın boş gürültüyü gerçek düşünceden ayıramaz duruma getirecekti. Belki bir gün akademik kariyere geri dönerim, ama önce birkaç gerçek problem çözmek istiyorum.”</p>
</body>
</html>
